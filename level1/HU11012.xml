<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU11012" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Szép kísértet</title>
            <author>
               <persName>
                  <surname>Makkai</surname>
                  <forename>Sándor</forename>
               </persName>
               <date from="1890" to="1951">1890-1951</date>
               <idno type="VIAF">59887709</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">90541</measure>
            <measure unit="pages">183</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Szép kísértet</title>
               <date>2012-09-25</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/11000/11012/"/>
               <respStmt>
                  <resp>Original Electronic Edition</resp>
                  <name>Csige Mónika</name>
               </respStmt>
            </bibl>
            <bibl type="printSource">
               <title>Szép kísértet</title>
               <author>Makkai Sándor</author>
               <pubPlace>Budapest</pubPlace>
               <publisher>Révai</publisher>
               <date>1942</date>
               <ref target="https://mek.oszk.hu/11000/11012/"/>
            </bibl>
            <bibl type="firstEdition">
               <title>Szép kísértet</title>
               <author>Makkai Sándor</author>
               <date>1942</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="low"/>
           <ns1:timeSlot key="T6"/>
        </ns1:eltec>
     </xenoData>
     <revisionDesc>
        <change when="2025-05-24"/>
     </revisionDesc>
  </teiHeader>
  <text>
    <body>
         <p>A könyvben szereplő személyek költött alakok, testi és lelki vonásaik </p>
         <p> egyetlen élő emberben sem egyesültek. Történetük is az író meséje.</p>
         <div type="group">
            <head>ELSŐ RÉSZ</head>
            <div type="chapter">
               <head>1.</head>
               <p>Szülőházam a Magyar utca közepe táján, a piac felől nézve a balsoron állott, öreg
                  gesztenyefasor árnyékában, egy kerekeskút mögött. Négyablakos, magasföldszintes
                  épület volt, a Kollégium legszebb tanári szállása. Boltozott kapualjából,
                  csatornázás városunkban nem lévén, reggeltől estig árokban futott kifelé a szürke,
                  habos szappanlé meg a kékítős víz. Nálunk ugyanis örökké mostak, leginkább
                  pelenkákat és gyermekingeket. Nem csoda, hogy édesapám, mikor Bánffy Dezső
                  főgondnok úr megkérdezte tőle: „Mondja csak, tanár úr, hány gyermeke is van?” -
                  hebegve szólt: „Várjunk csak!” - s néhány percig próbálgatta magában a névsort,
                  mielőtt nyilatkozni mert.</p>
               <p>Ez a névsor az évek folyamán tizenháromig emelkedett. Én érkeztem
                  tizenharmadiknak, május tizenharmadikán, pénteken éjfélkor. Ténylegesen azonban
                  csak hat testvér fogadott, mert a többi már akkor fenn, az őrhegy csúcsa alatt, a
                  temetőben aludt. Sokáig izgatott, hogy ők is vannak, de sohase láthatom őket s nem
                  tudom, milyen az arcuk. Heten lépdeltünk tehát az élet útján, a sorban leghátul
                  én. Ez a kép ugyan nem fedi a valóságot, mert én attól fogva, hogy járni tudtam,
                  állandóan az anyám szoknyájába kapaszkodva tipegtem mindenüvé, ahol ő járt s apám
                  ránk alkalmazta a találós kérdést: elől megyen fényeske, utána megy fehérke, fel
                  van a farka bogozva. Amiből öltözékemre is lehet valamelyest következtetni.</p>
               <p>Egyébként a világ közepén születtem, ahogy szülővárosomat a nóta nevezi s aminek
                  az odavalósiak, velem együtt, büszkén vallják. A világ közepe a szélcsend boldog
                  bölcsője. Semmi rossz borzongás nem zavarta benne az emberek álmait s az enyéimet,
                  Istennek hála, még kevésbé. Pedig ha akkor valami csoda folytán, bölcsőm
                  nyikorgásából kihallom „a jövő dalát”, sohase lettek volna édes gyermekálmaim.</p>
               <p>Házunkba a kapualjból lehetett belépni, jobbra, két lépcsőn. Először is a
                  „forcimerbe”. Ez sötét hely, este itt lappang a cigány, hogy a zsákjába dugjon, ha
                  túlságosan rossz volnék, amitől elég gyakran csak egy hajszál választ el. További
                  lépcsők következnek az előtérig, melyből apám dolgozószobája és a „nappali” nyílik
                  az utca felé, míg az udvar irányában a nagy ebédlő következik a kis éléskamrával.
                  Legbelül van a hálószoba. Az ebédlő előtt széles, nyilt tornác fut a konyha és a
                  nagykamra felé. A tornácfordulóból nyílik az udvari szoba. Házunk alatt rejtelmes
                  pince sötétlik, igen gonosz, vérszomjas kísértetek tanyája. Terjedelmes
                  udvarunkon, hátul, istálló, csűr, ól, fás-szín és szemétdomb. Túl mindezeken
                  pompázik a csodálatos kert.</p>
               <p>Első emlékeim szerint a nagy ovális családi asztal körül rendszerint heten ülünk.
                  Az asztalfőn édesanyám mosolyog szelíd szépségében. Mindíg csodálom, hogy is bírja
                  olyan könnyedén sötétszőke csillogó hajának terhét. Lehet, hogy csak titkolja,
                  milyen nehéz neki, mert ferdevágású, égszín szemében szomorúság bújkál a vidám
                  fény alatt. Apám a jobbkeze felől ül. Hosszúkás barna arca, nagy sasorra, sötét
                  szemei, deresedő haja, szakálla kicsit félelmes nekem. Anyám balján Ottilia
                  nővérem szigorú tekintete villog. Ákos és Beáta ijedten feszengve nyelik magukba
                  örökös kuncogásukat.</p>
               <p>Jobban szeretnék, ha Melinda ülne szemben velük s nem ez a fekete boszorkány. De
                  Melinda az asztal végén szokott ülni, anyámmal szemben, hogy könnyebben és
                  gyorsabban szaladhasson ki a konyhába, ha kell. Ő csupa édes szépség és
                  kedvesség. Énmagam eleinte anyám ölében, később mellette, magas, asztalkával
                  ellátott gyermekszékben trónolok.</p>
               <p>De karácsonykor, húsvétkor és nyáron kettővel többen vagyunk. Ilyenkor apám
                  jobbján gyönyörű katonatiszt ül, aranycsillaggal a gallérján s fényes gombjain
                  szikrázik a napsugár vagy a lámpa lángja. Mintha csak apám volna, megifjodva. És
                  megvidámodva. Ez Ádám bátyám, akit imádok. Ottilia se olyan zord, ha ő
                  tréfálkozik. Még fanyarkásan el is mosolyodik néha. Az ő szomszédja Roland
                  bátyám, aki Pestről jár haza, a műegyetemről. Igen furcsa ember, alig hallja, ha
                  szólnak hozzá, a szeme sűrűn pillog és az ételt a tányérján felejti. Ha feláll,
                  alig bírom a nyakamat hátrafeszíteni, hogy láthassam az arcát, olyan magas. Sovány
                  is nagyon, rohanva jár és hadar. De hozzám nagyon jó, sohase felejti el a fínom
                  cukorkákat, amikért epedve várom. Ádám bátyám ellenben mindíg a fejére üt és
                  füttyent, amikor meglát s aztán egy fényes krajcárt kotor elő a zsebéből. Azon
                  csak krumplicukrot lehet venni, de mindegy, én azért önzetlenül rajongok érte
                  tovább is.</p>
               <p>Mikor így együtt vagyunk valamennyien, idegen ember azt hihetné, hogy két család
                  ült össze. Mert Ádám, Ottilia és Beáta éppen olyan meglepően hasonlítanak
                  egymáshoz és éppen olyan mások, mint Melinda, Ákos és én. Nekik fekete hajuk,
                  barna arcuk és sasorruk van, mi szőkék, fehérek és piszék vagyunk. Persze, a
                  szülők jelenléte magyarázatot adhat az idegennek is: az egyik csoport az apám, a
                  másik az anyám másolata. Rolandban különben is egyesülünk: fekete haja és szeme
                  Ádámékhoz, arcának színe és vonásai hozzánk kapcsolják. Talán azért is magaslik ki
                  közülünk, hogy egységünket bizonyítsa. Életkor tekintetében a két típus
                  összevegyül, mert sorrendünk ez: Ádám, Ottilia, Roland, Melinda, Ákos, Beáta,
                  Tamás.</p>
               <p>Szememmel csak később láttam, de esti lefekvés után már eszmélésem legelső
                  idejétől fogva hallottam, alvást tettetve vagy félálomban az örökös forgást,
                  zúgást, mely házunkat csaknem minden éjszaka betöltötte. Vacsorára vagy vacsora
                  utáni beszélgetésre és borozásra apám tanártársai jártak hozzánk feleségükkel,
                  fiaik és leányaik pedig a mieinkkel „szóáréztak”, ami játékot és táncot jelentett.
                  Ákos és Beáta egy ingben leselkedtek ki az üvegesajtó függönye mögül, izgatottan
                  tárgyalták a vendégeket, vihogtak és arról suttogtak, hogy nemsokára ők is nagyok
                  lesznek s résztvehetnek a „szóárékon”. Reggel aztán alig tudta őket édesanyánk
                  felrázni, hogy el ne késsenek az iskolából. Ákos és Beáta vicogásából tudtam meg
                  valamikor azt is, hogy Bihari Péter teológus Melindáért jár ide minden este s csak
                  őt táncoltatja és hogy ezért Ottilia majd megpukkad. Egyáltalában a ház lakóiról
                  és vendégeiről ezen az úton szedtem a begyembe sok mindent, aminek bár jórészét
                  nem értettem, kitörölhetetlenül belenyomódtak emlékezetembe s a későbbi
                  megértésnek alapjául szolgáltak.</p>
               <p>Mindezek ellenére, magányos gyermek voltam és úgyszólván teljesen egyedül éltem a
                  sokadalom közepett.</p>
               <p>Apám végtelen magasban, teljesen érthetetlen világban élt. Alig emlékszem olyan
                  szavára, melyet egyenesen hozzám intézett volna. Néhányszor rámvágott a
                  nadrágszíjával s így, hála Istennek, a kapcsolatunknak maradt valami közvetlen
                  nyoma is rajtam.</p>
               <p>Édesanyámat nagyon elfoglalta a ház gondja s öntudatom derengésének idején apám
                  elhatalmasodó betegsége is lekötötte.</p>
               <p>A nagyok közül bátyáimat csak mint ünnepi jelenségeket észleltem; Ottiliát örökös
                  morcosságáért kerültem, Melindát pedig, noha mindíg édes volt hozzám, egyre
                  inkább Bihari Péter foglalta le magának. Ákos hét évvel, Beáta öttel volt idősebb
                  nálam s mint kölyköt, megvetettek, legfennebb bosszantás kedvéért vettek észre.
                  Így valamennyien kívül estek az én világomon s ha bele-belerobbantak néha, inkább
                  megzavarták, mint megédesítették.</p>
               <p>Ilyen körülmények között rendkívüli élménnyé forrósodott Izuka felbukkanása a
                  kertben. Mindenképpen ez a helyes kifejezés, mert Izuka a kert tüneménye volt s
                  amint látni fogjuk, onnan való kilépésünk egyúttal elválásunk kezdetévé is
                  lett.</p>
               <p>Első barátnőm hivatalos neve különben Izabella lett volna, de ezt sem őmaga, sem
                  más nem használta s valószínűleg csak a keresztlevelében pompázott.</p>
               <p>Apját, Uzoni Pált, valahonnan a Székelyföldről választották meg a Kollégium
                  rajztanárának, de ezt én csak később, az események drámai során tudtam meg. Hogy
                  mikor költöztek a szomszédunkba, azt nem is vettem észre. Egyszercsak megjelent
                  Izuka a felsőkertben, a kerítés tetején. Én akkor éppen egy hullott pojnik-almát
                  harapdáltam. Töprengve néztem a fogaim alatt harsanó fehér sebet. Egy nyű piszkos
                  alagútja kanyargott az almában, azt igyekeztem kerülgetni. Mikor a rózsaszínű
                  kövér pondró kifordult belőle, undorodva hajítottam el a félig lerágott
                  csutkát.</p>
               <p>- Adj nekem is - szólalt meg ekkor Izuka olyan természetesen, mintha öröktől fogva
                  ismernők egymást.</p>
               <p>Szó nélkül felvettem egyet s ágaskodva nyujtottam oda neki. Édesded kacagás
                  gyöngyözött a torkából s elkapta. Az aranysárga, itt-ott kicsit sáros pojnik
                  akkora volt, hogy alig fért két kicsi markába. Belevájta nagy fehér fogait,
                  elragadtatva szürcsölte fel az almavért, mint egy tigriskölyök, a gyöngyöző lé
                  lecsorgott piros szájacskája két végén, s szeme zölden ragyogott. Megette
                  csutkástul s még a szárára is sajnálkozva pillantott, mielőtt eldobta.</p>
               <p>- A nyű is az almából lett, nem igaz? - mosolygott rám.</p>
               <p>Ettől fogva, ha csak az idő engedte, mindíg együtt voltunk a kertben s el se
                  váltunk, amíg engem ebédelni vagy aludni nem hívtak.</p>
               <p>Izuka kerítésen túli élete sokáig csak homályos, sötét háttér maradt számomra,
                  melyből ragyogó lénye az életembe lépett. Emlékezetem szerint alig egyszer-kétszer
                  történt meg, hogy onnan ingerült hangok sivítottak Izuka után. De ilyenkor
                  megdöbbentő változást láttam rajta.</p>
               <p>Összeborzadt, mintha hideg szél érte volna, zöld szemei kialudtak, mint az elfújt
                  gyertya, hang nélkül surrant a kerítéshez s gyík módjára kúszott át rajta. Csak
                  mikor már jól túl volt, hallottam, hogy jelentkezik.</p>
               <p>Valahogy nem is jutott eszembe, hogy kérdezősködjem. A kerten túl semmi sem
                  érdekelt. Ha tán próbáltam is, Izuka gyorsan elterelte a szót. Lassanként már
                  akkor megsejtettem, hogy tilosban jár nálam. Hivatalosan a saját kertjükben
                  tartózkodott. Sokkal későbbi következtetésekből lett világossá előttem, hogy
                  alapjában véve nem túlságosan törődtek vele, hol van s mit csinál és hogy
                  határozott ebédidő, lefekvési óra s más ilyesmi nem divatozott náluk.</p>
               <p>Ösztönszerűen és hallgatagon éreztem: felejteni jön hozzám azt, ami ott túl van s
                  mikor a palánkon fürgén áttornázza magát, menekül, mint rab a börtönéből.</p>
               <p>Bár sohase kért rá, hogy titkoljam a létezését, de az egész viselkedése erre
                  kötelezett. Ha házbeli jött a kertbe, Izuka elbújt, vagy hazaszökött. A bokrokból,
                  a kerítés hasadékain leste, mikor tisztul a levegő. Jeladásokra is megtanított.
                  Hamarosan kitapasztalta, hogy testvéreim a nap melyik óráiban kénytelenek az
                  iskolában robotolni s egyáltalában résen volt, nehogy egy percet is elmulasszon
                  együttlétünk lehetőségeiből.</p>
               <p>Én hát egyszerűen alkalmazkodtam hozzá s nem beszéltem róla senkinek. Ez a
                  titoktartás különös varázzsal ragyogta be Izuka alakját. Nem sok idő kellett
                  hozzá, hogy már élvezzem is ezt a rejtelmességet és ha a családi körben hirtelen
                  rágondoltam, a szívem megrándult s arcom tűzbeborult a gyönyörűségtől. Csak az az
                  egy félelmem volt, hogy álmomban kibeszélem valahogy Izukát, mert Ákos és Beáta
                  folyton azt hazudták, hogy álmomban kiabálni szoktam. De mivel Izukáról semmit se
                  tudtak, reménykedtem, hogy csak bosszantanak ezzel.</p>
               <p>Titkolt életünknek szerencsére a körülmények is nagyban kedveztek. Mihelyt
                  felébredtem és Veronkával megharcoltam a mosdás, öltöztetés körüli mindennapi
                  párviadalomat, gyorsan felhajtottam a kávémat s azonnal jelentkeztem édesanyámnál,
                  hogy a kertbe akarok menni. Ő szegény többnyire álmatlanul és sápadtan az apám
                  melletti virrasztástól s tele gonddal megcsókolt, szelíd szavakkal kitért naponta
                  megújított kérésem elől, hogy gyönyörű hajfonatait ostornak ajándékozza,
                  elbocsátott, szívére kötvén Veronkának a testi épségem feletti gondos vigyázást.
                  Szóközben mi már futottunk is. A szoknyájánál fogva rángattam Veronkát, hogy
                  aprítsunk.</p>
               <p>Veronka lapádi leány volt s főleg az én őrzésem lett volna a hivatala. Kénytelen
                  vagyok leleplezni Veronkát. Nem élt a hivatásának. Minyának élt, a bükkösi
                  darabontnak, aki az udvar és a ház körüli dolgokat végezte s a konyhakertben
                  kapált, gyomlált. Ennélfogva Veronkán is kitört a kertészeti szenvedély. Állandóan
                  Minyának segített, míg engem nagy általánosságban tartott intelmekkel szabadon
                  eresztett a kertben.</p>
               <p>Elkerülhetetlen volt, hogy Veronka megismerje Izukát, de helyes logikával rájött,
                  hogy felesleges róla beszélnie odabent. Minek zavarna el egy ilyen kitűnő
                  helyettest?</p>
               <p>Ezt kétségtelenül Minya is helyeselte volna, ha történetesen nem földbuta még a
                  helyeslésre is. De Minya olyan buta volt, mint a tök. Mikor a nappaliba fát
                  hordva, a nagy falitükörben meglátta a szoba képmását, mindenképpen oda is fát
                  akart vinni s szembemenvén saját tükörképével szinte a nyavalya törte ki
                  ijedtében, s szikra híja, hogy az elejtett hasábokkal össze nem zúzta anyám
                  büszkeségét, a valódi velencei tükröt. Megfutamodva viszont a tapétaajtó
                  boszorkánysága ejtette zavarba, úgyhogy felbődült, mint a taglózott tulok: - Bódog
                  Isten, hol gyüttem bé?</p>
               <p>Ami Izukát illeti, ő mindenesetre élénken helyeselte Minya és Veronka szerelmét.
                  Ennélfogva cseppet se törődtünk többet velük, mint ők velünk. A kert a miénk volt,
                  mindenestül.</p>
               <p>Hogy ez milyen csodálatos birodalom, arra Izuka tanított meg. Bár fiatalabb volt
                  nálam, tudásban jóval felettem állott.</p>
               <p>Megsúgta nekem a titkot, hogy a nagyok nem értik a kertet. Csak átsétálnak rajta s
                  mindíg valahova másfelé figyelnek. Sejtelmük sincs róla, mi minden él itt. Csak
                  kacagni lehet azon a hitükön, hogy a kert a kerítésig tart. A kerítés mellékes.
                  Nem kifelé kell nézni, hanem befelé. Így a kertnek sohase lehet a végére jutni.
                  Azt is a nagyok látják gonosz szemükkel, hogy a bogarak és a madarak, a virágok és
                  a fenyők nagyságban különböznek egymástól. Tégy úgy, mintha hangya lennél, majd
                  varjú, majd meg fenyőfa: meglátod, hogy mindenik egyformán nagy. Nem is nyugodott
                  addig, amíg „úgy nem tettem”. És íme előttem is feltárult csodabirodalmunk
                  végtelensége.</p>
               <p>Például, csak a hangyakirálynak tizenkét városa volt a kert különböző
                  tartományaiban, roppant messzeségre egymástól, órákig csodálkoztunk rajtuk. Sok
                  száz rejtelmes fekete kapun omlott állandóan ki s be a lakosság, nagy terheket
                  cipelő parasztok, sétáló úri családok, elutazó, megérkező karavánok, menetelő
                  katonaság. Izgatottan kísértük nagy fehér zsákokat vonszoló karavánjaikat az
                  óriási fűszálak őserdőin keresztül, ahol az ő idejük szerint hetekig, hónapokig
                  tartó veszedelmes utazásban törtek előre egy másik városukig, hogy áruikat
                  eladhassák s másféléket vásároljanak az itthoniaknak. De mi szerettük volna látni
                  az utcákat, házakat is, mindent s fel is túrtunk egy hangyavárost. Sajnos, csak a
                  kétségbeesett kavargást láthattuk a romok között. Sok év alatt, ami ugyan nekünk
                  csak néhány nap volt, a hangyák kiheverték ezt a földrengést, s ismét
                  jöttek-mentek, mint azelőtt. Murokország sarkában épült városukra egyszer vörös
                  hangyaóriások rablóserege tört a fenyves szélén elterülő Csihányos-őserdőből. A
                  legyilkolt katonákat felfalták, a polgári lakosság pedig kétségbeesetten menekült
                  a fürdőbe, hosszú szalagokban, cókmókjait taszigálva maga előtt. Miután ezer
                  dolgunk akadt a kert más népei között, egyelőre megfeledkeztünk erről a
                  katasztrófáról, később azonban ámulva vettük észre, hogy a feketék visszafoglalták
                  városukat. Bizonyára a többiek küldtek segítséget, s mivel egyetlen vörös rablót
                  se láttunk ezután, megállapítottuk, hogy a bosszúállók nemcsak leölték, hanem meg
                  is ették őket.</p>
               <p>De a hangyák utóvégre is csak egyik nemzete voltak végtelen sokaságú kerti
                  népeinknek. A virágoskert aranyszínű homokkal hintett útjai között, Rózsaország
                  tábláiban ragyogó zöldhátú bogarak éltek, dúsgazdag, jószagú úri népek, lusták és
                  gyönyörűek. Minden rózsafa koronájában egy-egy nemzetségük uraskodott.
                  Cselédségük a földönfutók fajtái, napestig nyargaltak a szolgálatukban. Voltak
                  olyan virágországok is, melyek végtelen könnyelműségükben csak az örökös
                  mulatozásnak éltek. Ezekben a legtarkább pillangók táncoltak a virágkelyhek
                  kocsmái körül, melyekbe részeg katonák: szuronyos méhek botladoztak be dudorászva
                  egy itókára s némelyik ott hentergett a sárga porban sötétedésig, akár Furka
                  bácsi, az itkányos szabó a Sisak-vendéglő asztala alatt.</p>
               <p>Örökre emlékezetes marad az a reggel, amelyen megismertük az összes bogárfajtákon
                  uralkodó királyi Szarvasbogár-családot. A dinasztia az odvas, öreg Körtefavárban
                  székelt s felettébb zárkózott uraságokból állott. A fűben hasalva, órákig
                  meregettük szemünket, míg valamelyik csupasz ág kanyargós útján megpillanthattuk
                  egyiküket, amint nagyszerű koronáját méltóságosan emelgetve, ünnepélyes léptekkel
                  végezte reggeli sétáját, a bogarak törvényein elmélkedve. Eszenélkül iszkolt
                  előle minden apróság, ha véletlenül útjába tévedt. Később megfigyeltük, hogy
                  mikor már alkonyodik s a ház felől elnyujtott kiáltások hívnak vacsorázni, ezek a
                  titokzatos fenségek akkor kelnek burrogó szárnyaikra, szemlét tartani népeik
                  felett: vajjon csendben vannak-e? A lótetű virnyákolására ugyanis minden bogárnak
                  le kell feküdnie, kivéve azokat, akiknek külön engedélye van éjszakai röpdösésre.
                  A földönfutókra két marcona rendőr vigyáz, hogy ne tekeregjenek: Vaksi úr, a
                  vakondok és Péter úr, a sündisznó. Akit künn kapnak, azt egyszerűen bekapják. De a
                  repülőknek se tanácsos a jelszó ismerete nélkül csavarogni, a borzalmas denevérek,
                  akiktől még Veronka is sikongatva védi a haját, iszonyatos gyilkolást végeznek a
                  törvényszegők között.</p>
               <p>Ez az ostoba Minya megérdemelné, hogy kiverjék a szemét ezek a szörnyek. Mert
                  Vaksiék házát kapával kifordította, s egyiküket derékban kettévágta vele. Éppen
                  gyönyörű fekete bársonybundája volt rajta, talán el akart utazni szabadságra.
                  Megsirattuk s apám egy kicsempészett, szivaros skatulyájába fektetve, rózsalevél
                  közé, kegyelettel eltemettük a fenyves mellett. Elégtétellel állapítottuk meg,
                  hogy Minya gaztette rendkívüli részvétet keltett a hatóságtisztelő bogárvilágban
                  is: a hangyák gyászpatakban hömpölyögtek a sírhalomra s egészen ismeretlen,
                  furcsa, távoli idegenek is zarándokhelyükké avatták. Magunk is szinte egy hétig
                  hordtunk rá virágot, míg más szenzációk miatt elfeledtük.</p>
               <p>De az átkozott Minya nem nyugodott. Csakhamar Péter úrnak egy serdülő fiát csalta
                  gödörbe. Reggel röhögve hívott: nézzük meg, mit fogott? Az ifjú Péterfi riadtan
                  szaladgált ide-oda a gödörben, hátán szertemeredő tüskéivel, fínom, hegyes
                  orrocskájával turkálva valami lyuk után. De ahogy felkacagtunk, labdává
                  gömbölyödött. Minya összeverte nagy lapáttenyereit s a durva csattanásokra Péterfi
                  nagyokat ugrott, mint a gumilabda. Minya rá akart taposni otromba bocskorával, de
                  mi nem hagytuk. Két pálca közé fogva kiemeltük a gödörből s begurítottuk a csihány
                  közé, ahonnan aztán továbbállott.</p>
               <p>A madarak azt hiszik, hogy a bogárkák csak értük vannak. Állandóan mészárolják és
                  zabálják őket. Számontartottuk a fészküket. Legmagasabban a fekete varjak
                  tanyáztak, ág-bogas fészekben, egy toronymagas fenyő tetején. Kerekfejű, szürke
                  baglyok laktak a filegórja padlásán. A rettentően öreg, bozontos meggyfa
                  koronájában a síma, fekete ágak közt sárgarigó-pár rejtőzött. Körte-vár egyik
                  odújából bukkant elő a zöldhasú harkály. A kert tetején sűrűsödő tövisbokrokon
                  őrködtek a gébicsek. Cinke, vörösbegy, veréb nem voltak helyhez kötve, minden
                  lyukban, hasadékban, ághegyen jelentkeztek. Mindezek egész nap röppentek,
                  surrantak, fütyültek, kopácsoltak, rikoltoztak a kertben. Tolvajok, rablók,
                  gyilkosok voltak valamennyien. Különösen gyűlöltük az undok hóhér gébicseket,
                  mert tövisekre nyársalták az aranyhátú úri bogarakat. De a többi sok görbe,
                  hegyes, vastag, vékony csőr is mind kegyetlen dárda volt hű bogárkáink ellen. A
                  szép tarka szárnyak csak arra voltak jók, hogy lecsapjanak a gyanútlanul zümmögő
                  kicsi, boldog apróságokra. Tudták is rólunk, hogy miként érzünk. Fényes szemük
                  bizalmatlanul kerekedett ránk, tarka tollaik idegesen rebbentek az ágak közt, ha
                  lestük őket, s elég volt egy moccanás, hogy eltűnjenek.</p>
               <p>Tekintettel arra, hogy a felnőttek határozottan védték a madarakat s tiltották
                  üldözésüket, Izuka megvetéssel nyilatkozott róluk, mint akik a maguk értelmetlen
                  szokása szerint mindíg a rosszat pártfogolják, bogárellenesek és egyben esküdt
                  ellenségei a gyermekeknek is.</p>
               <p>Általában lesujtó véleménye volt a nagyokról. Nem annyira harag, mint inkább
                  szánakozás és szomorú csodálkozás nyilvánult meg ebben a korai bölcsességében. A
                  nagyok, mondta, betegek és irigylik a gyermekeket. Ezért olyan hajlamosak
                  szidásra, verésre, örökös tiltásokra. Sajnos, nem lehet rajtuk segíteni.</p>
               <p>Édesanyám érdekében tiltakoztam. De Izuka csak legyintett:</p>
               <p>- Minden házban van olyan nagy, aki tulajdonképpen gyermek, csak a teste nőtt meg.
                  De az ilyeneket a többi dolgoztatja, kínozza, parancsolgat nekik akár a
                  gyermekeknek. Nézd meg az igaziakat, akik madárpártiak. Hogyne! Éppen úgy néznek,
                  mint a madarak, mikor csőrüket emelik a bogárkára...</p>
               <p>Megborzongtam s úgy néztem Izukára, mint valami gyermektestű tündérre... Egyszerre
                  világossá lett előttem, hogy félek az apámtól s hogy este, mikor a kaszinóból
                  hazajött, egy mukkot se szólhatok többet, csak lábujjhegyen járhatok s minél
                  gyorsabban a paplan alá kell bújnom... És vajjon Ottilia nem úgy néz-e rám
                  sokszor, ahogy Izuka mondja a madarakról?...</p>
               <p>Viaskodtam ugyan még az igazával, de ha édesanyám szomorú szép arcára gondoltam,
                  névtelen és kimondhatatlan sejtelmek helyeselték bennem.</p>
               <p>Izuka azonban kész volt a tettek terére lépni. Mikor egy nap törtszárnyú gébicsre
                  bukkantunk a tüskebokrok alatt, kijelentette, hogy ezt a hóhért most tövisbe
                  nyársalja, a bogarak nevében.</p>
               <p>- Fogd meg! - adta ki nekem a parancsot.</p>
               <p>De a gébics, mintha megértette volna, fellökte magát s bukdácsolva vonszolgatta
                  testét a tövis közé.</p>
               <p>Utánakaptam hirtelen. Jajdulva rántottam vissza a kezemet. Kampós csőre
                  villámgyorsan belevágott a középső ujjamba. Vér preccent a sebből. Sziszegve,
                  keservesen szopogattam.</p>
               <p>Izukának még a szája is fehér lett.</p>
               <p>- Fáj? - rebegte. - Add ide hamar!...</p>
               <p>Savanyú képpel nyujtottam oda. Izuka megnyalogatta, összecsókolta sebesült
                  ujjamat. Aztán, pillanatnyi töprengés után felkapta köntösét, kihúzta alóla az
                  ingecskéje szélét, belefogta a két tenyere közt szorongatta, hogy a vérzés
                  elálljon. De láttam, hogy a fehér gyolcson vörös folt üt át.</p>
               <p>Egyszerre azonban minden fájdalmat elfelejtettem. Szemeim ámultan tapadtak Izuka
                  rózsaszínű lábaira, melyeket a rövid harisnyán felül nem fedett semmi.</p>
               <p>- Te Izuka, neked nincs bugyid? - makogtam vörösre gyúlva.</p>
               <p>Izuka egy pillantást vetett magára. Kitakarta az ujjamat. Megfújogatta. - Így ni!
                  - biccentett - már meggyógyul! - Kicsit szemlélgette vérfoltos ingét is, aztán
                  leeresztette a ruháját. Mosolyogva szólt, zavar nélkül:</p>
               <p>- Dehogy nincs, te buta. Csakhogy eldugtam a szalmazsákom alá. Vág meg szorít. Nem
                  tudok tőle szaladni... Hol a hóhér? - sikkantott fel hirtelen.</p>
               <p>A gébics bizony kihasználta a közjátékot. Valahogy úgy befúrta magát a bozótba,
                  hogy semmiképpen nem tudtuk többé elcsípni. Rebbenéstelen szeme megvető gúnnyal
                  csillogott ránk a homályból, a csőre tátva volt s kiöltötte vékony fekete
                  nyelvét.</p>
               <p>Izuka vagy három napig nem jelent meg ezután a kertben. Szörnyű aggodalmakban
                  éltem miatta. Mikor végre ismét átmászott, mintha lefogyott volna. Sápadt, szomorú
                  volt, sokszor összeborzadt. De hiába faggattam, azt mondta, nincs semmi baja.
                  Mégis éreztem, hogy csak félig-meddig van itt. Úgy tetszett, gyakran feszülten
                  figyel a kerítésen túlra, a házuk felé. Néha szilajon megrázta csillogó barna
                  fürtjeit egészen úgy, ahogy valamit, talán egy csípős legyet elhessegetünk a
                  homlokunkról.</p>
               <p>A helyzet nyomasztó voltát Szotyó oldotta fel.</p>
               <p>Szotyó öreg kutyaanya volt, ezidőben kilenc, még vak kölyök türelmes
                  szoptatója.</p>
               <p>Most izgatott lihegéssel tappogott elénk, szájában hatalmas ronda patkány
                  hullájával.</p>
               <p>Egyenesen a lábunk elé rakta a dögöt s utálkozva nyalogatta meg rángó száját.
                  Sárga szemei még ekkor is dühösen villogtak. Szőre szerteszét meredezett reszkető
                  bőrén. Lelógó szája szélén lüktető piros daganat tüzelt, a patkány bizonyosan
                  odakapott, mikor Szotyó megroppintotta a gerincét.</p>
               <p>- Jól van, Szotyó néni! - simogattam meg elismerőn a nyakát. Vigyorgásra húzta
                  dagadt pofáját s a szeméből elégtétel, hála csillogott.</p>
               <p>Én is nagyon örvendtem, hogy Szotyó bebizonyíthatta igazát. Már régen észrevettem,
                  hogy állandóan morogja a gazdasági udvaron, a csatorna alatt álló nagy vizeskád
                  környékét s a kővályú alá vinnyog, ami a kádat tartja. Nyilván megfigyelte, hogy
                  ott van ezeknek a piszkos dögöknek fészke, egészen közel az ő fásszín melletti
                  vackához. Nem ok nélkül féltette hát a kölykeit. Sokszor láttam, hogy rángatja a
                  kád felé a lusta Minya harisnyáját, figyelmeztetésül. De Minya, ahelyett, hogy
                  megértette s végre-valahára a rothadó kádat elhengerítette volna, csak nagy
                  ostobán oldalba rúgta ilyenkor. Szotyó csüggedten lógatta fejét: nem értem az
                  urakat, miért fogadnak bükkösi parasztot darabontnak?</p>
               <p>De most végre sikerült kiráznia a mocskos zsivány páráját s idehozta bizonyságul
                  magáért és Minya ellen.</p>
               <p>Izuka vékony madárujjaival a karomba kapaszkodott:</p>
               <p>- Jaj, te!... Nézd csak: a fogát vicsorítja!... Még felugrik s megharap!...</p>
               <p>Borostyánvessző volt a kezemben, bátran odaböktem vele a patkány piszkosszürke
                  hasába.</p>
               <p>A bölcs Izuka már szaladt, sikongatva. Szotyó vidáman vakkantott s kacagtam én
                  is:</p>
               <p>- Jere vissza, gyáva majom!... Izu, hé!...</p>
               <p>Megállt, megfordult, piros nyelvét öltötte rám:</p>
               <p>- Majom vagy temagad!... Igazán nem mozog?...</p>
               <p>S hogy most már odakuporodva, vígan továbbdöfködtem a dögöt, ő is
                  visszasurrant.</p>
               <p>- Jaj, te, - kacagott izgatottan, áthajolva a vállamon - nézzük meg, mi van a
                  hasában?</p>
               <p>- Mi volna? - köptem megvetően. - Belek meg mindenféle mocsok.</p>
               <p>Izuka kuncogott:</p>
               <p>- Kis patkányok, te szamár!</p>
               <p>Eldöbbentem, hogy megint mennyivel okosabb nálam. Csakugyan, gondoltam, a szemében
                  ugráló szikrákat bámulva, igaza lehet. Szotyó is, mielőtt a kölykei meglettek
                  volna, nagy lógó hassal járt s Veronka azt mondta, hogy ott hordta őket.</p>
               <p>Felálltam s szétnéztem. Minya ott daraszolt a karalábé-ágyasban. Odafutottam s
                  kértem, adja ide a kacrát, mert fel akarjuk vágni a patkány hasát.</p>
               <p>- Miféle patkányét? - röhögött. - Tán pocegeret akar mondani? Úgy híják
                  Bikkesen.</p>
               <p>Elhadartam Szotyó hőstettét s Izuka feltevését. Aztán a harisnyaszíjánál fogva
                  rángattam, hogy jöjjön már.</p>
               <p>Oda is cammogott, megnézte a hullát, ráköpött. Szotyó morogva ugrott fel, mintha
                  szemrehányást tenne neki: na lássa!... De Minya nem ügyelte Szotyót. Elvette a
                  vesszőmet, birizgálta itt-ott a patkányt, aztán éktelen röhejbe tört ki:</p>
               <p>- Na, maguk nagy bőcsek, hajják?... Sze’ kan vót e, nem nyőstén!...</p>
               <p>- Hát aztán? - pattant fel Izuka. - Azért lehetnek benne kis patkányok!... Mit
                  tudhat maga kívülről?...</p>
               <p>- Mióta a világ a főden ül, ilyent nem hallattam! - csapkodta Minya a térdeit,
                  összekucorodva a röhögéstől. - Majd megtuggya maga, - bökött Izuka felé - ha lesz
                  vaj tizenháromesztendős!...</p>
               <p>Otthagyott s még egy félóra mulva is hallottuk, hogy Veronkának nyerít az
                  ágyasban. Veronka pedig visítozott a kacagástól. Ki tudja, miket mondott neki
                  Minya.</p>
               <p>Iszonyúan haragudtunk rá az ostobaságáért és szemtelenségéért. Különösen én.
                  Utálta Izuka is, de nagy csodálkozásomra vagy két nap mulva azt mondta, hogy
                  gondolkozott a Minya beszédén s úgy véli, csakugyan kétféle patkány van és csak
                  egyiknek lehetnek kicsik a hasában. És hogy ez másfélékkel is így van, az egész
                  világon.</p>
               <p>Miután én közönyösen vonogattam a vállamat, Izuka hozzátette, hogy ez éppen olyan
                  az állatoknál, mint ahogy én fiú vagyok, ő meg leány. De ezt csak akkor fogjuk
                  megérteni, ha nagyok leszünk, amitől az Isten őrizzen meg mind a kettőnket.</p>
               <p>Akár igaza volt Minyának, akár nem, én dühös maradtam s ez csak fokozódott, mikor
                  egy reggel Szotyó boldogtalanul vinnyogva szaglászott körbe az udvaron s a kölykei
                  nem voltak sehol.</p>
               <p>Először azt hittem, hogy a patkányok ették meg őket, bosszúból apjuk haláláért, de
                  Minya, mikor megkérdeztem, mit tud a dologról, a legnagyobb hidegvérrel kiköpött a
                  pipája mellől:</p>
               <p>- Feredni vittem őket a patakra...</p>
               <p>Egész délelőtt bőgtünk Izukával, egymás nyakában s a könnyeink összefolytak.
                  Zokogás közben Izuka felajánlotta, hogy megöli a disznó Minyát. Úgy képzelte, hogy
                  éjjel, mikor senki se láthatja, átmászik hozzánk, belopódzik a tehénistállóba s
                  késsel elvágja a torkát álmában.</p>
               <p>Bizonyos, hogy meg is tette volna, ha a részletek megbeszélése közben fel nem
                  merülnek a kísértetek, akik éjjel a kertben csatangolnak. Ez azonban olyan súlyos
                  akadályt jelentett, hogy kénytelenek voltunk a terv kivitelét bizonytalan időre
                  elhalasztani, anélkül természetesen, hogy lemondtunk volna róla. Egyelőre
                  megelégedtünk azzal, hogy ahányszor Minyával találkoztunk, rákiáltottunk:
                  Halál!... Ő ilyenkor csak bámult, hülyén vigyorgott és ceccegett.</p>
               <p>Ami a kísérteteket illeti, létezésük rendíthetetlenül bizonyos volt.</p>
               <p>Tekintsünk most el a nagypincében lakóktól, a szobák alatt. Ezek ugyanis helyhez
                  voltak kötve és sohase jöhettek ki onnan. A veszélyességük abban a lehetőségben
                  rejlett, hogy egyszer mégis ledobnak közéjük, amint azt a nagyok többször
                  kilátásba helyezték. A kerti szellemek ellenben sötét estétől világos hajnalig
                  szabadon kószálhattak az egész kertben s talán az udvaron is. Többségük napközben
                  a fenyvesben aludt. A feketezöld fenyők sűrű csoportja a virágos kertet
                  választotta el a veteményestől. Hatalmas óriások voltak, egymáshoz hajolva, mindíg
                  elégedetlenül zúgtak odafenn, míg hosszú szakálluk árnyékában nagy csend, hűvösség
                  és homály uralkodott. A szellemek fejjel lefelé himbálóztak az ágak közt, hátsó
                  karmaikkal a gallyakra függeszkedve. A világért se mertünk volna
                  odapillantani.</p>
               <p>A fenyves különben is félelmes hely volt. Lábujjhegyen lopakodtunk el mellette s
                  fellélegeztünk, ha szerencsésen túljutottunk rajta. Ott benn, a kerti asztal
                  mellett szokott ülni apám, néha a barátaival beszélgetve, legtöbbször pedig
                  egyedül, mellére hajtott fejjel maga elé meredve. Most ugyan ágyban fekszik
                  elsötétített szobájában, de az árnyéka mintha odaesne arra a fényes foltra az
                  asztal előtt.</p>
               <p>Nappal a prikulicstól sincs miért félni. Fenn, egészen a kert tetején, a filegorja
                  pincéjében, télire eltett almákon és körtéken gubbaszt s várja, hogy sötét legyen
                  künn. Akkor fekete kutya képében kiugrik az ablak rácsa közt, égő parázsszemeit
                  forgatva, ahogy erre Minya megesküdött. Hogy nappal ártalmatlan, az bizonyos,
                  mert Ákos és Beáta szeges karókkal nyúlkálnak be hozzá s kacagva huzogatják ki
                  feneke alól az almát. Igaz, hogy Izuka szerint ők cimboraságban vannak a gonosz
                  lelkekkel s csak nekünk kell félni tőlük.</p>
               <p>Itt az ideje, hogy a filegorjáról beszéljek. Kertünk gyümölcsfás része a hegy
                  lábához felfutó verőfényes déli oldalon terült el. Tetején magas deszkakerítés
                  húzódott végig, melyen túl a sétatérre vezető utca kanyargott. A kerítésen belül,
                  a kert szegletében s egyúttal legmagasabb pontján épült a filegorja.
                  Prikulics-lakta kőpincéje felett rácsosmellvédű széles fatornác ugrott előre,
                  melynek deszkáin nyargaló lépteink pompásan dübörögtek. A tornácról az egyetlen
                  nagy helyiségbe léptünk. Ennek kékre festett gerendavázát vörös téglák töltötték
                  ki, föléje cifránfaragott, zegzugos zsindelytető borult. Édes gyümölcsszag áradt
                  fel a padló résein. Néhány kerti szék, asztal s egy recsegő gyékényágy állott a
                  szobában. Itt is szellem lakott, de a tiszta igazság megköveteli, hogy kegyelettel
                  emlékezzek róla, mert barátságos, tréfás, varázsló-szellem volt. Ott lebegett a
                  filegorja sokszínű üvegablakai körül. Gyönyörű játékokat szerzett nekünk. Ha
                  akartuk, vörös lángba borította, az egész világot: égtek a fák, a távoli hegyek, a
                  felhők, a kertekből kivillanó házfalak. De ha ezt meguntuk, mutatott zöld eget,
                  kék fákat, sárga patakot, rózsaszínű madarakat. Ha egyikünk künn az ablak előtt
                  ugrált, a másik belülről csodálhatta, hogy a kedves szellem mint festi kékre a
                  haját, zöldre az arcát, sárgára, pirosra a ruháját. Kimondhatatlanul szerettük
                  volna megpillantani őt magát is s Izuka egyszer térdre esve, megható imádságban
                  kérte, hogy jelenjék meg. Átszellemült arccal súgta a fülembe, hogy hallotta a
                  szellem válaszát: kívánságunk teljesülni fog, egyszer majd meglátjuk őt.</p>
               <p>Az ígéret váratlanul teljesedett, mikor már-már el is felejtettük. De egy napon
                  megpillantottuk azt a nyomorult gébicset, amelyik a tövisbokorba menekült előlünk,
                  miután ujjamba szúrt. Még mindíg ott bújkált s most kinyujtotta felénk gonosz
                  csőrét. De alighogy megvillant Izuka szemében a bosszúvágy lángja, egyszerre
                  megjelent a szellem is. Kígyó képében bújt ki a filegorja tornácának lépcsője
                  alól. Fürgén tekergette testét a verőfényben s ragyogott, mint a színarany.
                  Elbűvölten lapultunk a szeglethez. A szellem hirtelen szembefordult velünk,
                  furcsán kimerevítette a nyakát s ránk sziszegett. Fekete keresztfoltok tűntek fel
                  villogó bőrén.</p>
               <p>Rémület nyargalt át rajtunk, szorosan összekapaszkodtunk s a szívünk egymáséba
                  kalapált.</p>
               <p>De a szellem barátunk volt, csak üdvözölni akart, bizonyára, mert a másik
                  pillanatban csavarodott egyet, villámként elpattant, mint a parittya gumija s
                  eltűnt a tövisbokorban. A gébicsnek csak kurta vergődését s egyetlen
                  halálsikoltását hallottuk. A szellem bosszút állt helyettünk.</p>
               <p>Évek mulva, a Kollégium múzeumában egyszer spirituszba tett kígyót pillantottam
                  meg. A torkom furcsán, rejtelmesen összeszorult, mintha valami személyes közöm
                  lett volna hozzá valamikor. S Izuka gyermekszívét éreztem dörömbölni a mellemen.
                  Az üvegre ragasztott cédulán ott volt a kígyó neve: Vipera berus - Keresztes
                  vipera.</p>
               <p>De annak a szellemnek fején Izuka abban a pillanatban, mikor a bokorba vágódott,
                  megpillantotta a sokágú gyémántkoronát. S ahogy ezt elfehérült szájjal felém
                  rebegte, kitágult szeméből egy villanásra én is mintha láttam volna a kígyó
                  koronás fejét. Azóta megtanultam, hogy a közönséges dolgoknak mind van ilyen
                  gyémántkoronája, elrejtett, titokzatos lelke és értelme, de azt meglátni csak a
                  tündér szeméből lehet, a Költészetéből, akinek Izuka volt első megjelenése az
                  életemben.</p>
            </div>
            <div type="chapter">
               <head>2.</head>
               <p>Ezek voltak a szellemek, akik barátságunkat kísérték s annak hátterét
                  elmélyítették. Nélkülük a kert nem lett volna az a fenséges és titokzatos valami,
                  ami volt, a borzongató gyönyörűség kiapadhatatlan forrása. A kertből fakadt a
                  vallásunk, mert a hivő áhítatával, csodalátó rajongásával merültünk el benne.</p>
               <p>Ami a rendes értelemben vett vallásunkat illeti, az korántsem volt ilyen
                  valóságos.</p>
               <p>Édesanyám megtanított az estéli és reggeli verses imádságokra, amiket az ő
                  jelenlétében vagy valamelyik nagyobb testvérem, esetleg Veronka felügyelete alatt
                  naponta hangosan el is mondtam az ágyban, de nem fűződtek hozzá határozott
                  érzéseim. Egyébként a magunkfajta családokban, abban az időben úgy tartották
                  szentnek a vallást, hogy a lehető legkevesebb külső jelét adták erre vonatkozó
                  érzelmeiknek.</p>
               <p>Izukával egyszer-kétszer mégis voltak vallási szóváltásaink. Izuka az anyja után
                  katolikus volt, vagyis pápista, ahogy szülővárosomban állhatatosan nevezték a
                  felekezetét. Ennélfogva a hit dolgairól sokkal határozottabb, bár ellentétes
                  nézetei voltak, mint nekem.</p>
               <p>Ekkoriban én még csak messziről és kívülről láttam a hatalmas, feketefalú
                  református templomot, a vár bástyái fölé emelkedő óriási tornyával.
                  Istentiszteletre még egyszer sem vittek el.</p>
               <p>Ellenben Izuka szavaiból kiderült, hogy őt az anyja gyakorta vitte magával a
                  templomukba, mely egy házsorba épülve úgy nézegetett fel a mienkre, mintha a
                  kölyke volna.</p>
               <p>Barátnőm a leghatározottabban idegenkedett ezektől a kényszerű templomba
                  cipelésektől. Elmondta, hogy a templom rémítő sötét barlang, amelynek szörnyű
                  hideg kövén neki véghetetlen sokáig kell térdepelnie, gyorsan és szünet nélkül
                  mormolva egész csomó imádságot. Ha pedig véletlenül abbahagyja, vagy fáradt
                  térdein feszeng, az anyja nagyokat csíp a combjába, hogy észhez térítse.
                  Megjegyezte, hogy homályosan az Istent is lehet látni messziről, egy nagy képen:
                  hosszú szakállú öregember, haragosan néz, a kezében labdát tart s apró angyalok
                  rémülten röpdösnek szét előle, nehogy hátba vágja őket vele.</p>
               <p>Ezen összevesztünk. Nem akartam elhinni, hogy csakugyan az Istent látta.</p>
               <p>Saját felfogásom szerint az Isten nem öregember, hanem bánatos arcú asszony, egy
                  üres bölcső fölé hajolva. Ezt azon a képen láttam, mely a hálószoba falán lógott,
                  éppen szemben az én rácsos ágyammal s úgy emlegették, hogy: „Az anya gyásza.”
                  Senki se mondta, de én elhatároztam, hogy az az Isten s imádság közben
                  ránéztem.</p>
               <p>Ezt a gondolatomat mélyen titkoltam, különösen testvéreimtől féltve, akik
                  bizonyára gúnyos kacagással tépték volna szét hitemnek bimbócskáját s most is csak
                  Izuka robbantotta ki belőlem lehetetlen öregemberével. Nagy kár volt, mert az
                  efelett kitört felekezeti villongás néhány napunkat elsötétítette.</p>
               <p>Sajnos, a megindult folyamat továbbterjedt. Bajok támadtak a Krisztus körül is.
                  Szerintem csak egy volt, mégpedig a filegorja padlásáról látható. Ha onnan, a
                  kerek ablaklyukon a sétatér felé néztem, az út melletti dombon megpillanthattam a
                  magas, vörösre festett keresztfát. Azon függött a Krisztus, kitárt karjainál fogva
                  a fára szegezve. Izuka ezzel ellenkezőleg váltig erősítette s bizonyistennel meg
                  is esküdött reá, hogy az ő templomukban van vagy hat is: az egyik mindjárt a
                  templomajtóban, kőből, a többi képre festve a falon, vagy színes üvegből kirakva
                  az ablakokon.</p>
               <p>Azt már én is hallottam innen-onnan, hogy Krisztus, akit Jézusnak is neveznek, az
                  Isten fia és hogy a gonoszok megölték, de feltámadott. Azonban azt is tudtam, hogy
                  egyetlen fia Istennek. A dolgot összefüggésbe hoztam „Az anya gyászával” is,
                  gondolván, hogy megölt fia üres bölcsője felett búsong az Istenasszony.</p>
               <p>Izuka ezeken csak kacagott s bölcsen kijelentette, hogy van külön Kisjézus, meg
                  külön nagy is. A Kisjézus hozza például a karácsonyfát. Ez is tévtan volt: nálunk
                  az Angyal hozta.</p>
               <p>Be kellett látnom, hogy a hit dolgai rendkívül bonyolultak s felettébb alkalmasok
                  arra, hogy a legjobb barátokat összeveszítsék. Pedig nem akartam Izukával
                  veszekedni. Ilyenkor a szeme villogott, a nyelve pörgött s hamar karmolni kezdett.
                  Még rosszabb volt, ha elfutott s nem akart szólni hozzám. Ezt nem bírtam volna
                  sokáig.</p>
               <p>Szerencsére ő sem. Nem szeretett a templom hideg kövére s az anyai csípésekre
                  gondolni. Az Isten neki a nagyok világához tartozott s ezért minél távolabb akarta
                  tartani magától. Így aztán a duzzogásból mégiscsak átfordultunk valami játékba s
                  elfeledtük a vallást.</p>
               <p>Meddig tartott boldog életünk a kertben? Idővel megmérni nem tudom. Hihetetlen
                  nekem, hogy talán csak egyetlen tavasztól őszig. Időtlenül, mérhetetlenül ragyog
                  reám ez az édes tündérálom életem napkeleti határán. A boldogságnak nincs
                  története, nincs tehát ideje sem. A történés idejét a fájdalom születése határolja
                  el és emeli ki a boldog semmiből.</p>
               <p>Izukát is így látom gyermekemlékeim fölé nőni, elválásunk fájdalmának fellüktető
                  sebén át.</p>
               <p>Marci bácsi előtérbe nyomulásával kezdődött a dolog. Marci bácsit ugyan azelőtt is
                  ismertem, de ma úgy tetszik nekem, hogy csak ezzel kapcsolatban lépett ki a
                  teremtés ködéből.</p>
               <p>Hatalmas növésű ember volt, nagy bütykösfejű csizmákban lépegetett, foltozott
                  fakózöld kabátot és nadrágot viselt, fején zsírpiszkos, sörtedíszes zöld kalapot
                  hordott. Mellén kerek sárgarézlap büszkélkedett s azon valami betűk és számok
                  feketéltek. Oldalán tömött bőrtarisznya, hátán pedig félelmes hosszú puska
                  lógott. Kerek piros arcát hegyesre pödört, vastag fekete bajusz ékesítette, szemei
                  vidáman ragyogtak s a hangja, mint a mennydörgés.</p>
               <p>Marci bácsi a Kollégium végtelen erdőinek egyik őre volt. Ebben a minőségében
                  gyakorta betappogott a városba apámhoz, a tekintetes rektorprofesszor úrhoz, hogy
                  jelentést tegyen egyről-másról, az erdők állapota körül, káromkodjék a fatolvajok
                  és vadorzók miatt s rendelkezéseket kérjen a vágatás, behordás tekintetében.</p>
               <p>Lekanyarítva hátáról a puskát, a tornác szegletébe támasztotta, aztán levéve
                  mocskos kalapját, álldogált csendesen, egyik csizmájáról a másikra nehezedve s
                  köhentett egyet-egyet, amíg valaki a konyháról észre nem vette.</p>
               <p>Ha ez Veronka volt, Marci bácsi csak foghegyről mordult reá:</p>
               <p>- Szólj a tekintetes asszonynak. Itt vónék.</p>
               <p>A tisztelet sohase engedte neki, hogy egyenesen apámnak üzenjen.</p>
               <p>Ha aztán anyám kijött, Marci bácsi alázatosan kezet csókolt neki s megkérdezte:
                  hogy van s hát a gyermekek?</p>
               <p>Mivel én többnyire anyám szoknyájához ragadva következtem, Marci bácsi rigó
                  módjára füttyentett nekem, pattintott az ujjaival s nagyot kacagott. Én félénken
                  visszavigyorodtam s mindjárt félő kíváncsisággal a puskára meredtem, míg ők szót
                  váltottak.</p>
               <p>Anyám aztán bement a konyhába s Marci bácsi mosolyogva megtörülte a bajuszát, rám
                  kacsintva. Mert már jött is vissza az áldott tekintetes asszony, nagy talpatlan
                  pohárral, ami színültig seprőpálinkával illatozott. Odanyujtotta Marci bácsinak,
                  mondván:</p>
               <p>- Na, Marci, igya meg ezt az egészségünkre.</p>
               <p>Mire Marci bácsi magasra emelte a poharat:</p>
               <p>- A Fennvaló Úristen tartsa meg a tekintetes urat s a tekintetes asszonyt, az
                  úrfiakkal s a kisasszonyokkal egyetembe erőben-egészségben, hogy még tőtegessünk
                  jó napokat, miket rendelt Őszentfelsége!</p>
               <p>Ezután csodagyorsan leöntötte a pálinkát hátrakapott torkán, pislantott egyet s
                  nagyot nyögött, amiért én sokáig azt hittem, hogy tulajdonképpen büntetésből kell
                  meginnia.</p>
               <p>Végre kihívták apámat is az íróasztala mellől. Jött, hosszú pipával a szájában,
                  lassú léptekkel s fejével biccentve szólt:</p>
               <p>- Na mia, Marci?</p>
               <p>Marci bácsi képe tisztelettől és áhítattól ragyogott. Bajuszával ráhajolt hatalmas
                  ura pipaszárat tartó fenséges kezére:</p>
               <p>- Vóna egy s más, tekintetes uram - dörmögte szelíden.</p>
               <p>Apám aztán leült egy szalmafonatú karosszékbe, Marci bácsi pedig állva maradt s
                  belekezdtek a tárgyalásba.</p>
               <p>Aznap rendszerint nálunk is maradt. Mert különös tiszteletének jeléül ő szokta
                  felhasogatni a Minya által szétfűrészelt tűzifahasábokat. Valaha szegény favágó
                  volt, házról-házra járt fejszéjével s úgy tengette életét. Apám is így ismerte ki
                  s tette aztán az erdőőri magas méltóságba, amiért Marci bácsi örök hálával,
                  kutyahűséggel ragaszkodott hozzánk.</p>
               <p>De amilyen alázatos volt apámhoz, anyámhoz, éppen olyan büszke és tekintélytartó a
                  cselédnéppel szemben. Minya s Veronka úgy féltek tőle, mint a tűztől, mert a
                  naplopást rögtön észrevette s keményen lehordta őket. De még Mari, a szakácsné is
                  ijedten pislogott rá, hogy vajjon mit szól az ebédhez?</p>
               <p>Amint arra rájöttem, Marci bácsi más tanári házakhoz is bejáratos volt s köztük
                  Izukáéknál is meg-megfordult. Egyszer hallottam, hogy a szakácsnénak ilyesmit
                  dörmögött, keze bütykével Izukáék tűzfala felé kollintva:</p>
               <p>- Az úr fődreszállt angyal, de az asszony seprűnyélre való boszorkány...</p>
               <p>Akkor még nem voltam bizonyos benne, hogy tulajdonképpen kikről is beszél.</p>
               <p>De Izuka egyszercsak régi ismerősként kezdte emlegetni Marci bácsit. A térdén
                  szokta lovagoltatni őt, azt mondta, s gyönyörű meséket mond neki az erdőről, ami
                  százszor, ezerszer akkora, mint a kertünk s tele van tündérrel.</p>
               <p>Belémnyilallott, hogy éppen ő kezdi kicsinyelni birodalmunkat, melynek
                  nagyszerűségére maga vezetett reá. Izuka azonban sohase törődött az érzelmeimmel.
                  Hihetetlen következetlenséggel egyszerre úgy tett, mint a nagyok, akiket
                  megvetett: túlnézett a kerítésen s átszellemülten mosolygott a távolba.</p>
               <p>- Anyuka a rokonaihoz utazik! - lihegte egy nap izgatott suttogással - mi pedig
                  apukával kimegyünk Marci bácsihoz, az erdőbe!... De ez nagy titok, anyuka nem
                  tudhatja!...</p>
               <p>Ujjongani kezdett:</p>
               <p>- Apuka festeni fog!... Mindent lefest, ami csak van az erdőben!...</p>
               <p>Egyszerre bőbeszédűen kezdett vallani az apjáról, csodálatos bűvésznek mutatta be,
                  aki látja a tündéreket, a szellemeket engedelmességre kényszeríti, hogy
                  odaálljanak eléje, lefestetni magukat.</p>
               <p>- És én is látni fogom őket! - tapsolt elragadtatva.</p>
               <p>Ekkor hallottam először, hogy Izuka apja festőművész s megsejtettem azt is, hogy
                  apa és leánya véd- és dacszövetségben állnak házuk hatalmas, félelmes ura, a
                  feleség és anya ellen.</p>
               <p>Csak természetes, hogy Izuka mindezt határozott céllal tálalta fel. Mikor látta,
                  hogy meginogtam, rohamszerűen kezdett unszolni, hogy menjek velük én is, Marci
                  bácsi szívesen vesz fel a szekerére. Biztosan el is kéreztet, ha szólok neki.
                  Addig még három nap van, kezdjek dologhoz.</p>
               <p>Lázálmok közt hánykolódtam akkor éjjel. A kerti szellemek viaskodtak felettem az
                  ismeretlen erdő óriásaival s hívtak, téptek, rángattak ide-oda. Álmomban is
                  szégyeltem magam, mert éreztem az áruló vágyat, mely kertünkből a messzi titkok
                  felé sodor.</p>
               <p>Marci bácsi csodálatosképpen már másnap reggel beállított hozzánk. Leesett az
                  állam, mikor őmaga hozta szóba favágás közben, hogy kivinne engem is szekerén az
                  erdőbe, sőt arra is mindjárt vállalkozott, hogy elkéreztet anyámtól.</p>
               <p>Rá kellett jönnöm, hogy Izukának nagy hatása van Marci bácsira.</p>
               <p>A gyermekek életében néha vannak olyan napok, mikor minden, amit csak megkívánnak,
                  magától megy. Hogy ezek gonosz napok, az csak később derül ki.</p>
               <p>Anyám, aki legkisebb csemetéjét mindentől féltette, Marci bácsi ajánlatán szinte
                  kétkézzel kapott. Azt hiszem, apám betegsége s a ház sűrű gondja gyengítette el
                  szegényt annyira, hogy örömmel fogadta s gyorsan beleegyezett. Ezekben a nehéz
                  időkben mégiscsak útban voltam neki. Bízott is az erdő hatalmas őrében, tudta,
                  hogy nála bajom nem eshetik. Marci bácsi bizonyára beszélt arról, hogy a szomszéd
                  tanár úr is ott lesz a kislányával s ez újabb megnyugtatásául szolgált.</p>
               <p>Ettől kezdve az indulásig eksztázisban éltem s így csak homályosan emlékszem
                  mindenre. Rémlik, hogy Ákos és Beáta farkassal, medvével, vasorrúbábával
                  ijesztgettek, akik mind rám fenik fogukat az erdőben. De még rendkívüli
                  állapotomban is megsejtettem, hogy ez csak a sárga irigység hiábavaló
                  erőlködése.</p>
               <p>Korán reggel, még kicsit borzongató hűvösségben, de egyébként ragyogó ég alatt ott
                  rázott Marci bácsi szekere szülővárosom macskafejekkel kövezett piacán, amint
                  nekivágtunk a hegyek felé vezető utcának.</p>
               <p>Csapongó fecskék vitték a szélnek anyám jó tanácsait s parancsait, melyeket
                  csókjai közt adogatott jómagam-viseletére és a zabálás elkerülésére nézve. A
                  reggeli hideggel együtt eltűnt a szégyen viszorgása is a hátamból, képmutató
                  pofámra gondolva, mellyel anyám intését hallgattam, hogy a szomszéd tanár bácsi
                  kislánya is velem lesz, mutatkozzam be neki, legyek illedelmes hozzá s kínáljam
                  meg süteménnyel.</p>
               <p>Eldöcögtünk a vár zordon bástyái s a Kollégium nagy sárga fala mellett, az utca
                  házai lekuporodtak, lassanként elfogytak egészen s künn voltunk a
                  nagyvilágban.</p>
               <p>Ahogy a város tünedezett, Marci bácsi lovacskája, Csillag, egyre vidámabb ügetésbe
                  fogott, aranyos porfelhőt verve fel a zörgő kerekekkel.</p>
               <p>Marci bácsi elől ült a deszkán, a gyeplőt tartva s ostorával néha Csillagra
                  legyintve. Pipa lógott a szájából, nem szólt, csak néha hátrafordította fejét s
                  biztatóan kacsintott félszemével. Iszonyatos puskája lábánál feküdt, a
                  szénában.</p>
               <p>A mi ülésünk is szénából készült, pokróccal takarva. Azon fészkelődtünk, közrevéve
                  Izuka apját, aki viszont mindkettőnket átkarolt s időnként figyelmeztetett, hogy
                  kapaszkodjunk a lőcsbe, ha zökken a szekér.</p>
               <p>Izuka csillogó szemekkel nézegetett ide-oda, szája kicsit nyitva volt, néha
                  sikkantott egyet a boldogságtól, de egyébként szótlan maradt. Hallgattam én is,
                  egész testemmel-lelkemmel nyelve a mámorító világot.</p>
               <p>Csak Izuka apja beszélt folytonosan és mindenfélét, hol Marci bácsinak, hol
                  nekünk. Nagyon beszédes ember volt s szavait elismerő kacagással kísérte. Nem bírt
                  magával, hogy végre szabadon kiöntheti mindazt, ami olyan sokáig benne rekedt.</p>
               <p>Kicsi, sovány ember volt, madárszerű. Apró fekete szemei csillogtak, hegyes orra
                  ide-oda mozgott s vékony hangja folytonosan csiripelt. Izuka cseppet se
                  hasonlított hozzá.</p>
               <p>Nekem nagyon megtetszett a bácsi, mert melegen karolt magához, kedves tréfákat
                  mondott s Izukát gyakran megcsókolgatta.</p>
               <p>Barátnőmről nyiltan ragyogott az apja iránti szeretet. De mégis, mintha ő lett
                  volna az idősebb, a tréfákra komolyan elmosolyodott s csak fél füllel ügyelte
                  őket, mint a felnőttek a gyermekek csacsogását. De szorosan, odaadóan símult hozzá
                  s néha aggodalmasan pillantott rá, mintha féltené a következményektől.</p>
               <p>A bácsi lábait jókora lapos faládán nyugtatta, melyről szóközt megmondta, hogy
                  festékek meg ecsetek táncolnak benne, csak a terpentin szét ne folyjon!... Egy
                  másik csomagban összetolható festőállvány és vászontekercsek vannak egybekötve.
                  Ezeket szintén megmagyarázta.</p>
               <p>Egyszer előreszólt Marci bácsihoz:</p>
               <p>- Biztos, hogy Anicza ott lesz?</p>
               <p>Mire Marci bácsi bökött a fejével s odamordult a pipa mellől: - Ühüm...</p>
               <p>Azonnal megkérdeztem, hogy ki az az Anicza? De a bácsi mintha nem hallotta volna,
                  magasan köröző sasra figyelmeztetett az ég tetején. Izukához fordultam. Ő
                  titokzatosan mosolygott. Erre rájöttem, hogy tündérről van szó s tisztelettel
                  elnémultam.</p>
               <p>Szeretném leírni útunk csodáit, de képtelen vagyok rá. A világ megrohanta
                  érzékeim, pórusaim összes kapuit s mindenestől belémzúdult szédítő, csillogó
                  árjával elsodorva figyelő értelmemet. Ezüstpatak tajtékzott szikrázó köveken,
                  színek, illatok kavarogtak a rétek felett. Dombok tornyosultak egymásra, mind
                  magasabban s félelmes szépségben hömpölyögtek felénk közelebb-közelebb sötétzöld
                  rengeteg erdők a hegyek oldaláról, úgyhogy a messze csúcsok már kopaszan
                  tündököltek a nap forró sugárzásában. Néha mély, szűk sötét völgybe ereszkedtünk
                  alá s egy-egy kicsi falucska szétszórt kunyhói bukkantak elő az oldalakon.
                  Némelyik előtt nagysapkájú, kieresztett ingű marcona ember állott, keze ernyője
                  alól felénk villantva vad szemét, vagy katrincás asszony guggolt füstölgő üst
                  fölött, utánunkbámulva. A patakban purdé fekete kölykök sivalkodtak s kiabáltak
                  reánk, bizonyára csúf szavakat.</p>
               <p>Marci bácsi a pipa mellől megnevezte a falucskákat:</p>
               <p>- Ez Kákova... Ez Muzsina...</p>
               <p>Olyan furcsa nevek voltak ezek, hogy Izukával hangosan összekacagtunk s még sokáig
                  mondogattuk nevetve, nyujtogatva: Kákova... Muzsina... Kákova... Muzsina...</p>
               <p>Lassacskán elfáradtunk, elálmosodtunk, a szekér egyhangú zörgése álomba szédített
                  Izuka apjának karjaiban.</p>
               <p>Arra ébredtünk, hogy a bácsi rázogat s a nyakunkat csiklandozza.</p>
               <p>A szekér állott, Marci bácsi a pihenő Csillag homlokát vakargatta, szembeállva
                  vele az úton. Onnan dörmögött ránk, mialatt szemünkből az álmot dörzsölgettük:</p>
               <p>- Elég volt a kucorgásból! Tappogják csak ki egy kicsit magukat s nézzenek
                  visszafelé!</p>
               <p>Nagynehezen lekecmeregtünk, mert a lábaink csakugyan mintha fából lettek volna. De
                  a bácsi fürgén szökkent mellénk az ülésből, az ő kurta lábai a festékesládán
                  pihenve nem zsibbadtak el. Visszafordult arra, amerről jöttünk s nagyot kiáltott
                  az elragadtatástól:</p>
               <p>- Ez aztán a festenivaló, gyerekek!</p>
               <p>Izuka ismételte az ujjongását, mert ő az apja lelkesedéséből fogott tüzet.
                  Énmagam, visszatekintve a tájképre, gyakorlatlan és fejletlen érzékemmel nem
                  éreztem át egyszerre a kitáruló szépség teljességét. De azért ma is a mellemre
                  nehezedik valami érthetetlen nagyságnak és fenségnek különös nyomása, ahogy a
                  pillanatot felidézem.</p>
               <p>Magas dombtetőn állottunk, ahonnan egymást lefelé kergető hullámok végtelen
                  láncsoraként tűntek tova a föld hátának csillogó redői, el egészen a ködbevesző
                  síkságig, melyen felvillant az ezüstfolyó kanyargó kígyója. A völgyecskék sötét
                  szakadásoknak látszottak az óriási zöldselyem paplanon s ezekben a szakadásokban
                  parányi fehér pontocskák világítottak, az apró falvak házikói. Egy dombhullám lába
                  felett valami gyufaszál szikrázott, a bácsi állítása szerint városunk szédítőmagas
                  tornya. A képet mégis az iszonyatos mély és magas ég tette olyan félelmesen
                  széppé, melynek ölelésében az egész föld szinte megsemmisülve pihegett.</p>
               <p>- No, most a másikat nézzék! - fordított Marci bácsi útunk irányába. - Mert ez még
                  az igazi!</p>
               <p>Úgy mondta ezt büszkén, mint aki a magáét mutogatja.</p>
               <p>Ösztönösen megborzongtam. A domb lejtője egyenesen az erdő sötét torkába rohant
                  le. Hiszen eddig is, órák óta már, kisebb-nagyobb megszakításokkal erdők között
                  jöttünk, legalábbis fák és facsoportok között. De most láttam, hogy ez csak
                  afféle csalogatás, kerülgetés volt. Az erdő elénk küldte követeit vagy talán
                  előőrseit és kémeit, hogy lassan bekerítsen és foglyul ejtsen. De őmaga csak most
                  állott elénk kitátott szájával. Hatalmas oszlopok sűrűsége meredt reánk, alattuk
                  éjszakai homály ásítozott. Mi innen a tetőről ezt a feketeséget borító haragoszöld
                  lombtengert is láthattuk s éppen ez mutatta a mélységnek, melybe le fogunk
                  szállani, egész ijesztő mivoltát. Szemben velünk, jó messzire még szélesen
                  elterpeszkedő sziklahegy emelkedett az erdőség fölé, tompa csúcsa vakítóan
                  szikrázott a napsütésben.</p>
               <p>- Az a Pilis! - bökött feléje Marci bácsi a pipájával. - Mi éppen alája
                  megyünk.</p>
               <p>A Pilistől balkézre, befelé szürkéskék hegytömeg tornyosodott fel, busa óriásfej,
                  bikanyakkal és tarajos háttal. Marci bácsi elégedetten nézegette s Csáklyának
                  szólította. Messze-messze, lenn az ég peremén álomkék dárdahegy villant meg
                  egyszer, valami szörnyeteg erdei szellem lökhette fel a rúdját. De Marci bácsi azt
                  állította, hogy az is hegy, mégpedig a Kecskekő. Jó jel, hogy megláthattuk, csak
                  tartós szép időben mutatkozik.</p>
               <p>Azonban rettentő éhesek lettünk s Marci bácsi kimondta, hogy itt ebédelünk, mivel
                  dél már elmult s még jókora út áll előttünk. Csillag egyetértőleg röhögött, mire
                  gazdája kifogta s legelni csapta a domboldalon. Boldogan telepedtünk le egy
                  útszéli fa árnyékába, ahol a szekér is állott. A férfiak leemelték a saroglyából
                  az elemózsiás zsákot s kirakodtak a fűre terített pokrócon. Édesanyám sült
                  csirkét, fehér kenyeret, sajtot, almát, tésztát pakolt nekem, szép tiszta
                  asztalkendőkbe kést, villát, pléhbögrét is, meg egy liter tejeskávét. Izukáék egy
                  rúd szalámit hoztak, továbbá sajtot, csípőstúrót és retket. A bácsi egy üveg bort
                  is kiemelt a szénából, a koccanásról ítélve többek társaságából. Kenyér helyett
                  nagy vizeszsemlék kerültek elő a csomagjukból; látszott, hogy az egészet boltban
                  állították össze.</p>
               <p>A nyálunk csurrant ennyi jó láttán s alig vártuk, hogy hozzákezdhessünk. Izuka
                  apja szíveskedve invitálta Marci bácsit is, de ő csak köszönte szépen s kicsit
                  megvetőleg pillantott piruló jércémre s a dühöspiros szalámira. Irigykedésem
                  tárgyát, a púpos bőrtarisznyát kanyarította maga elé s abból fekete kenyeret,
                  vastag szalonnát, kövér vereshagymát meg sót rakosgatott ki. Előkerült egy kulacs
                  is, amit odakínált a bácsinak, mondván, hogy ebéd előtt nincs annál jobb.</p>
               <p>A bácsi kortyolt is belőle, de egyszerre lilaszínű lett s majd megtikkadt tőle.
                  Marci bácsi ezen jót kacagott s ugyancsak járt az ádámcsutkája fel-alá, amíg a
                  mérget nyelte a kulacsból, de még a szeme se rebbent meg, csupán jóízűt nyegett
                  utána.</p>
               <p>Amíg eszegettünk, az Izuka szeme meg az enyém mindegyre Marci bácsi felé rebbent.
                  Hogy milyen mennyei gyönyörűséggel tudta élvezni azt a fekete kenyeret, amire a
                  szalonnát fektette s milyen remekül működött a bicskája! Ahogy pedig a
                  vereshagymát sóba mártogatva a szájába vitte s fogai közt harsogtatta, ahhoz
                  fogható kívánatos valamit még sohase láttam. De Izuka se.</p>
               <p>Egyszerre csak kifordult szánkból az úri falat s leplezetlen sóvárgással tapadtunk
                  Marci bácsi felséges ebédjére. Izuka apja dohogott, de Marci bácsi erősen élvezte
                  a dolgot s hivogató kacsintására egy-kettőre átpártoltunk hozzá.</p>
               <p>- Nacsak! - biztatott, markunkba szelve fekete kenyerét, szalonnáját s hagymáját.
                  - Van még otthon elég, ne féljenek!</p>
               <p>A kenyér nagyszerű volt: édes, tapadós, volt mit rágni rajta, nem mint a mi
                  ízetlen semmiségünkön. A szalonnát csak becsületből ettük, a hagyma pedig
                  felmarta a szánkat. Olyan szomjasak lettünk, mint a pokolban égők.</p>
               <p>Az öregek iszogatták vígan a bort, nekünk is adtak egy-egy kortyot, de biza nem
                  oltotta a szomjunkat.</p>
               <p>- Hagyják csak! - legyintett Marci bácsi. - Tudok én maguknak valót! Gyüjjenek
                  csak!</p>
               <p>Mind felkerekedtünk s levezetett a domboldalon, be a fák közé. Nem messzire már
                  hallottuk a víz csobogását. Izuka hozta is a bögrémet. Marci bácsi csak
                  félrehajtott valami ágakat s hát a mohos kövek között ott csordogált egy vékony,
                  tiszta vízerecske. Izuka sikoltva kuporodott hozzá, megmerítette a bögrét s
                  beléhajolt. De rögtön vissza is kapta a száját. A víz jéghideg volt.</p>
               <p>- No azért! - vigyorgott Marci bácsi. - Csak kortyonként, kisasszonyka! Ez a
                  jégtündér szája, apránként kell csókolgatni, amíg megmelegszik!</p>
               <p>A jégtündér említésére Izuka szeme elkerekedett s borzongva nézett a vízre.
                  Megilletődtem én is. Hát csakugyan megérkeztünk a tündérek országába!</p>
               <p>- No csak csókolgassa! - biztatta Izukát az öreg, míg őmaga egyszerűen a kalapja
                  karimáját merítette meg s abból szürcsölgetett.</p>
               <p>Ez megint olyan nagyszerű újság volt, hogy epedve néztem rá. Marci bácsi ezt is
                  észrevette, mintha a kalapon is átlátna s odadörmögte:</p>
               <p>- Olyan egy fene kalap ez, ha idegen akar inni róla, megharapja. Mer a hegyiördög
                  bőriből való...</p>
               <p>Így hát mi a bácsival ugyancsak a bögréből iszogattunk s egészen felüdültünk a
                  csodavíztől.</p>
               <p>- Gondolnák-e, - bökte ki Marci bácsi a pipa mellől, amit rögtön a szájába tett,
                  mihelyt annak nem volt más dolga - hogy ez a semmi vizecske éppenséggel ugyanaz a
                  piszkos patak, ami a városon folyik keresztül?... Pedig hogy az.</p>
               <p>Hitetlenkedve bámultunk, mert a pataknak bolond híre volt. Csak fogta magát s
                  egyszeribe haragos folyammá duzzadt.</p>
               <p>Izuka apja ideges nevetéssel hajolt az erecske fölé. Aztán Marci bácsira
                  pillantott:</p>
               <p>- Ez vitte volna el a menázsériát?</p>
               <p>- Éppeg ez! - biccentett az erdők őre. - Itt ered egy kőhajtásnyira innen, a
                  szikla alól. No, felszed aztán egy csomó magafajtát még mire megnő. Aztán, né,
                  mekkora bolond lesz belőle tova lenn!... Hát ez volt biza...</p>
               <p>- Érdekes! - mosolygott Izuka apja, fejét csóválva. - A Kollégium múzeumában van
                  egy kitömött krokodilus. Egy fene nagy gyík. Azt mondják, az is onnan került,
                  abból a menázsériából. Mikor az árvíz rátört a sátorra, a krokodil nem tudott
                  kibújni a ládájából s megfulladt. Pedig az a Nílusban élt valaha!</p>
               <p>Szájtátva hallgattuk Izukával a mesét. Évek mulva aztán magam is láttam a
                  krokodilust egy üvegszekrényben. Harciasan tátotta rám szörnyű fogakkal rakott
                  száját, cseppet se szégyelve egykori halálát, mellyel faját meggyalázta.</p>
               <p>Marci bácsi azonban siettetni kezdett s visszamentünk a szekérhez. Nehezen váltam
                  meg a jégtündér szájától, mintha csak megéreztem volna, hogy lesz még
                  találkozásunk, odalenn messze, ahol ő már patakká nő, jó barátommá és ijesztő,
                  álomrabló rémemmé.</p>
               <p>Ismét a szekéren ültünk s Csillag lassan ereszkedett le velünk a sűrűség
                  homályába. A keskeny út két oldalán toronymagas falként sorakoztak az ősi törzsek,
                  s ha félénken oldalt rebbent a tekintetünk, csak áthatolhatatlan sötétséget
                  láttunk mögöttük. Hűvös lehelet áradt reánk mindenünnen, mintha a nagy
                  csendességben az erdő leskelődő szellemei lélekzenének.</p>
               <p>Nem is tudok egyebet mondani erről az útszakaszunkról, csak azt, hogy féltünk és a
                  bácsi térde felett egymás kezét szorongattuk Izukával.</p>
               <p>A nagyok tovább beszélgettek, csak a hangjukat fogták halkabbra s Marci bácsi
                  sűrűn pillantgatott erre-arra. Azt is észrevettem, hogy a puskáját az oldalához
                  támasztotta s gyeplőtartó karjával szorította magához.</p>
               <p>Izuka apja nem tudta felejteni a patak dolgát a menázsériával. Visszavitte rá a
                  szót.</p>
               <p>- Igaz-e, - kérdezte Marci bácsitól - hogy akkor több vadállat is kiszabadult és
                  sokáig csatangolt az erdőkben? S hogy a csendőrök vadásztak rájuk, amíg ki nem
                  irtották őket?</p>
               <p>Marci bácsi ismét széjjelnézegetett, mintha meg akarna győződni róla, hogy most
                  nincs itt efféle, kivette szájából a pipát, krákogott, hümmögött s vontatottan
                  ejtegette a szót:</p>
               <p>- Sok mindent beszélnek erről, tekintetes úr... De hát ez már rég vót... Én még
                  akkoriban nem éltem az erdőn... Favágó voltam, a város végin laktam. Élt a
                  feleségem is... Nem láttam én semmit belőle s csak másoktól hallottam... Na igaz,
                  az asszonyt, akinek a fejebőrit a párduc lehúzta, még ösmertem. Ha sok
                  hagymástokányt eszem puliszkával, álmomban néha ma is látom...</p>
               <p>- Igen, - szólt közbe élénken a bácsi - erről én is hallottam, szavahihető
                  uraktól, a kaszinóban... A patikus azt állítja, hogy hozzá az oroszlán állított
                  be, mivelhogy a patikája címerén egy aranyoroszlán tartja a kígyóspálcát. Biztosan
                  ahhoz jött vizitába. Ő aztán hashajtócukrokat dobált a torkába, amitől futásnak
                  eredt...</p>
               <p>Erre valamennyien kacagtunk, Izuka apja vékony hangon, Marci bácsi bömbölve, mi
                  csiripelve s az erdő vonítva adta vissza az egészet.</p>
               <p>Marci bácsi hirtelen elkomolyodott s megint széjjelnézett.</p>
               <p>- Azért jobb, ha nem beszélünk erről, tekintetes úr... Már hogy itt az erdőn, úgy
                  értem...</p>
               <p>- Telik vele az idő - törülgette könnyeit a bácsi. - Aztán mért ne? - fűzte hozzá.
                  - Csak nem gondolja, hogy valami tigris ide kölykezett akkor s az unokái ma is itt
                  leskődnek?</p>
               <p>Marci bácsi olyant rántott a Csillag száján, hogy felágaskodott s a szekér szinte
                  a fáknak farolt. Izukával együtt rémülten sikkantottunk fel s a bácsi is
                  elkiáltotta magát:</p>
               <p>- Mi az, az Istenért?...</p>
               <p>Marci bácsi káromkodott, rávágott a Csillagra, belefeküdt a szekér igazgatásába,
                  mindenképpen azon volt, hogy ne vegyük észre zavarát s csak később dörmögte oda a
                  bácsinak:</p>
               <p>- Én is tudom, hogy csak mese, vigye el az ördög... Már hogy is hinném?... De
                  mivel éppen a tigrist emlegette a tekintetes úr, belémdubbant... Gyi te, fene a
                  csontodba!...</p>
               <p>Izuka apja azonban olyan volt, mint a harkály, amelyik addig kopogtatja csőrével a
                  fát, amíg a féreg megúnja s kibújik. Addig s addig fúrta Marci bácsit, hogy
                  végtére is kiszotyogtatta magából a Tigrisembert.</p>
               <p>- Ez a sok buta pakulár rebesgeti, hogy a Tigrisember apja csakugyan az a tigris
                  vót, amelyik a menázsériából szabadult. Mer mindenki tudja a havasokon, hogy Orbu
                  Juon szép felesége akkoriban tűnt el örökre. A városban úgy hallottam, hogy az
                  elcsapott erdész szöktette meg, de itt künn mindenki arra esküszik, hogy a tigris
                  rabolta el. Aztán valamelyik barlangban élt vele s úgy született a Tigrisember.
                  Mert az is igaz, hogy Orbu Juont szétszaggatva kapták meg egy szakadékban. Az
                  asszonytól való kisfiának meg nyoma veszett...</p>
               <p>- Jó-jó, - legyintett a bácsi - a mese csak mese. De én arra vagyok kíváncsi, ki
                  hát az a Tigrisember? Miért Tigrisember?</p>
               <p>- Azt pedig sokkal jobb, ha nem tudja meg a tekintetes úr... Mer a Tigrisember,
                  akármi okért is, de gyűlöli az urakat...</p>
               <p>- Maga ismeri?</p>
               <p>- A pakulárok látják néha holdtöltekor a fák között csíkos bundáját, mikor a
                  juhokra megy. Be nem jó látni. Igazi tigrispofája van s nagyobb a medvénél.</p>
               <p>- Ha a mese igaz volna, mégiscsak fiatalember lehet.</p>
               <p>- Ha igaz vóna... De ki tudhatja azt? Mikor én idekerültem, a mese már megvót. S
                  ők azt tartják: a tigriskölyök gyorsan nő. Attól hát lehet öreg is...</p>
               <p>Szerencsére ekkor már mind a ketten bőgtünk Izukával a rémségek hallatán. Erre a
                  nagyok is eszükre tértek s bánták, hogy így belelovalták magukat a dologba,
                  elfeledkezve rólunk. Abbahagyták hát s az út hátralevő részén nem győztek
                  tréfákkal vidámítani.</p>
               <p>De mégsem ők vigasztaltak meg, hanem a természet maga. Mert a sötét erdő egyszer
                  csak elfogyott s mi nagy, tarka virágokkal borított csodálatos tisztásra
                  fordultunk be, mely az alkonyodó nap tündéri ragyogásában olyan volt, mint maga a
                  mennyország. Fölötte, az erdő mögül a Pilis csúcsa sugárzott, olyan közelről
                  hajolva rá, mintha kopasz öreg nagyapa védelmezné tarka selyemben játszadozó
                  leányunokáját.</p>
               <p>Fölszabadultan ujjongtunk s egyszerre elfeledtünk minden félelmet.</p>
               <p>Marci bácsi ostorával odamutatott a tisztás túlsó szélén álló nagy fák alá. Kicsi
                  faházikó ablakszemein táncolt az utolsó napsugár.</p>
               <p>- Az az én házam! - mosolygott Marci bácsi. - Megérkeztünk.</p>
               <p>A házikónak két kicsi szobája s egy még kisebb konyhája volt. Vastag gerendáinak
                  közei mohával voltak betapasztva. Ajtója a konyháról nyilt s ezen az ajtón
                  tenyérnyi kis lesőlyuk volt vágva, mely deszkával zárult, a két szobácskának
                  egy-egy rácsos üvegablaka kandikált a tisztásra. A padló keményre döngölt agyag.
                  Asztalon, lócákon kívül nemigen láttam egyéb bútort, Marci bácsi ágya csakúgy,
                  mint a mi számunkra készített fekvőhelyek csergével takart illatos szénából
                  alkotódtak. A belső szoba falába kampókat vert a gazda téli bekecse, bundája,
                  puskája, tarisznyája számára, alattuk a sarokban két pár csizma állott glédában.
                  Nagyon tetszett nekünk az az ügyesen szerkesztett polc, amely mindkét szoba
                  mennyezete alatt végighúzódott s olyan volt, mint a boltban: bádogdobozokban,
                  ládikákban tartotta rajta Marci bácsi a dohányt, sót, paprikát, gyertyát, gyufát s
                  mindenféle szükséges apró holmiját. A konyha szabad tűzhelyének kémény-nyílásában
                  ámulva láttuk lógni a nagy oldalszalonnát, néhány fekete sonka társaságában. A
                  kisebbik szoba belső oldalához testes zsákok támaszkodtak: búzaliszt, máléliszt,
                  korpa, zab, szemes kukorica, árpa volt bennük. Ez magyarázta meg a pörkölt
                  szalonnadarabkákkal illatozó kilenc-lyukú egérfogó jelenlétét, melynek
                  kapucskáiból megérkezésünkkor három bús farkinca is lógott már. A zsákok felett, a
                  fal kampóin sok-sok vereshagymakoszorú ékeskedett, kacagó piros pofácskákkal
                  üdvözölve minket. Nem feledhetem ki a konyhában felrakott aprófa, tuskó és
                  szárazgally-rakás katonás sorfalát sem, tetején a csillogó fejű fejszével, sem a
                  sarokba támasztott nyírfaseprűt, melynek szorgalmáról az egész házikó makulátlan
                  tisztasága tanúskodott.</p>
               <p>Mondanom sem kell, hogy mindezeket nem az első szempillantásra vettük észre, hanem
                  egész ottlétünk alatt tapasztaltuk ki s Marci bácsira árasztott kérdéseink nyomán
                  tisztáztuk. De már belépésünk percében gyönyörűnek találtunk mindent s ennél
                  szebb, bámulatosabb otthont még álmunkban sem tudtunk volna elképzelni.
                  Összenéztünk s a szemünk határozott: örökre itt maradunk! A bácsi is meg volt
                  lepetve s ezt nem is titkolta.</p>
               <p>- Itt a király is bátran ellakhatna! - rázogatta Marci bácsi kezét. - Én azt
                  hittem, hogy magányos ember létére valami medveoduba hoz... Bocsásson meg, el
                  vagyok ragadtatva!</p>
               <p>Marci bácsi ide-oda tappogott s elhárítóan dörmögte:</p>
               <p>- Rendnek muszáj lenni, tekintetes úr.... Katona vótam én, mégpedig őrmester...
                  Aztán a boldogult feleségem is nagy rendet tartott s evvel tisztelem meg az
                  emlékit... No de lássunk a vacsora után!...</p>
               <p>Felséges hagymatokányt főzött Marci bácsi, puliszkával. Míg Izuka apja ide-oda
                  szaladgált a tisztáson, hol az egyik, hol a másik sarokból szemlélgetve az erdőt,
                  hegyet, eget, addig mi Izukával Marci bácsi körül sürgölődtünk, azon a címen, hogy
                  segítünk neki. Adogattuk is a gallyat, fújtuk a parazsat, hoztuk a vizet s ő
                  hagyta bölcsen, hogy akadályozzuk.</p>
               <p>Vacsora után már laposakat pislantottunk s egy-egy ásítást se tudtunk elnyomni.
                  Erre Marci bácsi megmutatta a fekvőhelyünket s biztatott, hogy nyugodjunk le, mert
                  itt az erdőn a madarak úgyse hagynak aludni, mihelyt szürkülni kezd.</p>
               <p>Úgy volt, hogy a bácsi Izukával a belső szobában alszik, Marci bácsi meg én a
                  külsőben. El is búcsúztunk s én, mihelyt a cipőm, ruhám lehánytam, álomba
                  szédültem a jószagú széna felett, a lágyan csiklandó cserge bolyhain.</p>
               <p>Meddig aludtam, nem tudom. De egyszercsak felpattant a szemem s különös éberséggel
                  felültem.</p>
               <p>- Marci bácsi! - suttogtam önkéntelenül.</p>
               <p>Senki sem felelt. Csak most tűnt fel nekem, hogy az ablakon át a telehold nagy
                  fehér arca egyenesen reám bámul s borzongató világossággal önti el az egész
                  szobát. Marci bácsi ágya üres volt. Rémület markolta meg a torkomat. Kiáltani
                  akartam a bácsinak. De a hang belémszakadt. Éreztem, hogy a gerincemen hideg
                  verejték üt ki...</p>
               <p>Ekkor a nagyobbik szoba ajtója nyikordulva fordult ki egy arasznyira s Izuka
                  remegő hangját hallottam:</p>
               <p>- Alszol?...</p>
               <p>- Ne... em... - hebegtem erőlködve.</p>
               <p>- Akkor gyere át... Félek...</p>
               <p>Nem mondhattam, hogy én is. Felhúztam a nadrágomat. De tovább nem hagyta.
                  Sürgetett:</p>
               <p>- Gyere már!...</p>
               <p>Mezítláb, ingben átbotorkáltam az ajtón, amelyet mindjárt behúzott utánam s vékony
                  karocskáival azonnal a nyakamba kapaszkodott. Egy szál ingecskében vacogott s a
                  szíve rémülten kalapált, a könnyei végigfolytak a nyakamon.</p>
               <p>- Itt hagytak! - hüppögte, vállamra ejtve fejét. - Ezér hoztak ki!... Azt akarják,
                  hogy a Tigrisember megegyen!...</p>
               <p>Bár ez, ebben a rettentő percben, nagyon valószínűnek látszott s több mese is
                  támogatta, mégis megerősítettem valahogy ingadozó férfiasságomat s a logikához
                  fordultam vigaszért:</p>
               <p>- Ne légy buta, Izu - mondtam összekoccanó fogakkal. - És ne szorítsd úgy a
                  nyakamat, mert megfojtasz!... Mért akarnák, hogy bajunk essék? Apukád szeret téged
                  s te is őt... És Marci bácsi a legjobb ember!...</p>
               <p>- Igen, de mégis itt hagytak! - szepegett, s orrocskáját az ingem vállához
                  törölte. - Pedig úgy beszélték, hogy Marci bácsi visszajön s az ajtót nyitva
                  hagyják a két szoba közt...</p>
               <p>- Úgy beszélték? - ámultam. - Hát te hallottad, hogy megbeszélték?...</p>
               <p>Igent intett, lenyelte könnyeit s akadozva szólt:</p>
               <p>- Már azt hitték, alszom. De csípett valami s nem tudtam elaludni... És akkor
                  apuka azt mondta... na, én most elmegyek Aniczához... kísérjen el... Marci bácsi
                  pedig azt mondta... de a gyermekek... ha felébrednek, félni fognak... Apuka erre
                  azt válaszolta... maga csak odáig jöjjön s mindjárt térjen vissza a
                  gyermekekhez... hazafelé már én is tudni fogom az utat... s az ajtót bezárjuk...
                  Anicza az a tündér, tudod...</p>
               <p>- De mit kereshet nála apukád éjjel? - csodálkoztam. - Vagy holdvilágnál is tud
                  festeni?</p>
               <p>- Ha akar, tud - bólintott Izuka. - De nem azért ment. A festékes láda ott van,
                  né... Most tán csak rábeszéli, hogy hagyja... megbeszéli vele... nem tudom... Jaj,
                  dörzsöld meg a hátamat, fázom!...</p>
               <p>- De akkor ne féljünk, - gyúltam ki, dörzsölgetés közben - Marci bácsi biztosan
                  jön már s itt is lesz mindjárt!... Gyere, Izu, lessünk ki az ablakon, hátha
                  meglátjuk?...</p>
               <p>- Nem, nem! - suttogta ijedten s még szorosabban átfogott. - Hátha kísértetet
                  látunk a holdvilágon?...</p>
               <p>A kísértet pedig ott volt mellettünk, csakhogy mi még nem láthattuk. Hiába
                  futkározott szikrázó ujja alvó ösztöneink húrjain. Izuka remegő kis teste most még
                  csak a fiús dacot csiklandozta ki belőlem. De ez aztán igazi vitézzé tett s
                  valósággal odahurcoltam az ablakhoz.</p>
               <p>De a vitézség egyszeriben odalett. Most már nem tudtam, melyik kapaszkodik
                  erősebben a másikba, kettőnk közül.</p>
               <p>Mert a holdsütötte tisztáson át csakugyan jött Marci bácsi. Már jóval a közepén
                  innen tartott. De futva jött, mintha kergetné valaki. S ez halálra rémített
                  minket, mivelhogy tele volt a fejünk kísértetekkel... Arra egy pillanatig se
                  gondoltunk, hogy talán értünk siet, hogy nem akar magunkra hagyni sokáig, mert
                  hátha felébredünk s félni fogunk?</p>
               <p>- Látod? - didergett Izuka kimeredt szemekkel. - Ott... az a fekete...
                  üldözi!...</p>
               <p>Márpedig amit egyszer Izuka látott, azt én is azonnal láttam, iszonyatos
                  bizonyossággal...</p>
               <p>...Nem, nem a saját árnyéka sötétlik mögötte, ahogy egy pillanatra reméltem...
                  Sokkal magasabb nála... ráborul... elborítja!...</p>
               <p>- A Tigrisember! - sikoltott fel Izuka s a szemem előtt tüzes karikák kezdtek
                  táncolni, ahogy görcsösen átszorította s lehúzta magához a nyakamat.</p>
               <p>...S ebben a szédülő káprázatban felrémlett előttem két rettentő kar, befelé
                  görbülő karmos mancsokkal, a gömbölyű, sörényes fej, melyből sárga szemek, fehér
                  fogak villogtak s a fekete csíkok a kétlábra állt óriási fenevad bundáján...</p>
               <p>Izuka önkívületben hadart össze Üdvözlégyet és Miatyánkot, magam pedig ostobán a
                  reggeli imaversikémet kezdtem makogni, miközben ernyedten összecsuklottunk s
                  egymásra borulva ott maradtunk az agyagpadlón, az ablak alatt, mielőtt Marci
                  bácsit véres foncsikává tépte volna a Tigrisember odakint.</p>
               <p>Reggel az ágyunkon ébredtünk s megkönnyebbülten sóhajtottam fel, hogy csak rossz
                  álom volt. De Izuka, akit az apja engesztelve cirógatott, csókolgatott, rejtelmes
                  pillantással nézett rám, közös titkunkra emlékeztetve... Megértettem, hogy nem
                  szabad kérdezősködni s tudtam, hogy a nagyok úgyis letagadnak mindent, amit a
                  gyermekek észrevesznek róluk... Mi holtig ragaszkodni fogunk az igazsághoz, hogy a
                  Tigrisembert láttuk! Különben miért is jöttünk volna az erdőbe?...</p>
               <p>Kicsit azért csodálkoztam, hogy Marci bácsi mekkora nyugalommal főzi a reggelit s
                  szokása szerint hogy füttyent rám rigó-módjára, holott egyetlen csontjának se
                  szabadna léteznie... De utóvégre ki tudhatja egy ilyen erdei emberről, hogy miféle
                  tündérekkel áll szövetségben, akik egy ujjperecéből is képesek feltámasztani?...
                  Mert ilyen mesét még Veronka is tudott, nem is egyet. Mivel pedig a nagyok
                  egyetlen szót sem kérdeztek s nyilvánítottak az éjszakáról, lenyeltük mi is...</p>
               <p>A reggel különben is gyönyörű volt, az erdő hűvös, illatos, ragyogó, a madarak
                  csodásan énekeltek s az étvágyunk a sült szalonna szagára olyan hatalmasan támadt
                  fel, hogy egyelőre minden rémséget a hátunk mögé hajítottunk.</p>
               <p>Izuka apja aztán felpakolt s elindult tündért festeni. Nagy csalódás volt, hogy
                  minket nem vitt magával, sőt egyenesen tiltakozott minden efféle ellen. A tündér
                  azonnal elrepülne, ha meglátna minket, mondotta. Izuka ugyan hajtogatta, hogy
                  neki ígérete van, de az apja ezt most úgy értelmezte, hogy majd csak a képét
                  elsőnek láthatja meg.</p>
               <p>Egy szó, mint száz, minket Marci bácsi vett a szárnyai alá s elvezetett egy
                  csodálatos kis tisztásra, nem messzire a háztól, ahol üde csorgó gyűlt pici kerek
                  tavacskába s abban apró halacskák firkoltak. Ott aztán, míg ő elcserkészett, mi
                  annyira belemerültünk a gátépítésbe, halkergetésbe, lubickolásba, hogy a tündért
                  egészen el is felejtettük volna, ha egyszer csak maga a tündér el nem kacagja
                  magát csodálatos fuvolahangon, valahol a sűrűben.</p>
               <p>Semmi se tarthatott volna vissza többé. Csak egymásra villant a szemünk, talpra
                  szökkentünk s rohantunk lihegve a hang után, amely ismét és ismét felénk
                  trillázott az aranyzöld homályból.</p>
               <p>Izuka látta meg először, ahogy egy szemébe csapódó ágat félretaszított. Úgy
                  maradt, nyitott szájjal, még a sikoltás is a mellében halt meg. Én a válla felett
                  bámultam, földbe gyökerezve.</p>
               <p>A tündér egy öreg fa alacsonyan kinyúló vastag ágán ült. Egyik lábát hosszan,
                  egyenesen nyujtotta alá, mint karcsú aranyoszlopot, a másikat felhúzta az ágra s
                  csillogó térdén nyugtatta szívalakú állát. Piros ajkai közt, a fehér fogak
                  gyöngysora közül szamócacsokor virított, nagy fekete szeme tündökölt s hullámzó
                  sötét hajsátora keresztülomlott a vállán. Könnyedén támaszkodott egyik karjára,
                  míg a másikat magasan felnyujtva egy ág után kapott vele. Mintha menekülni akarna
                  valaki elől, de egyúttal hivogatná is... Semmiféle ruha nem volt rajta.</p>
               <p>Izuka apját csak akkor vettük észre, mikor rákiáltott a tündérre:</p>
               <p>- Most ne moccanj, Anicza!... Pirosselyem katrincát kapsz, ha nem mozdulsz!...</p>
               <p>A hang felé rezzenve, láttuk meg a bácsit, egy bokor árnyékában, amint szinte
                  ugrált az ecsetje az állványra helyezett vásznon.</p>
               <p>Szerencsére ők nem láttak meg minket a lombok között... Izuka aztán nagyot
                  sóhajtott s támolyogva fordult meg. Megindult, átszellemült, holdkóros arccal
                  visszafelé s én, hátra-hátra pillantva, kullogtam utána. Meg voltam rendülve
                  testben-lélekben. A tündér megrémített és elbűvölt... Érthetetlen forróság és
                  hideg nyargalt végig az ereimen... Nem, a világért sem akartam volna még egyszer
                  látni s tudtam, hogy rettenetes nehéz lesz anyám szemébe nézni s hallgatni...</p>
               <p>Izuka apját másnap délig nem is láttuk többet, de Marci bácsi velünk maradt s
                  éjszaka mélyen aludtunk.</p>
               <p>Délután indultunk haza s késő estére érkeztünk vissza a városba. Engem Marci bácsi
                  az ölében vitt be, aludva, s úgy adott át anyámnak. Mivel egész éjjel
                  félrebeszéltem, betegnek nyilvánítottak s három napig ágyban kellett kuksolnom. A
                  doktor úrnak az volt a véleménye, hogy a nap égette le a bőrömet s attól van
                  lázam. Ezért Veronka, anyám rendeletére, útálatos tejfellel kenegette hátamat,
                  karjaimat, lábamat s Ákos és Beáta tejesköcsögbe esett macskának csúfoltak, így
                  állván rajtam bosszút az erdőért.</p>
               <p>Izukával csak a negyedik napon találkozhattam. A szeme dagadtra volt sírva. Sok
                  faggatás után kizokogta, hogy otthon rettenetes dolog történt. Az anyja váratlanul
                  érkezett haza, meglepte az apját, amint a tündér képén dolgozott. Szörnyű düh tört
                  ki rajta, felborította s összetaposta a képet. Izuka elfutott a kitört zivatar
                  elől... Azóta nincs otthona. Apja, anyja nem szólnak egymáshoz. Apuka nem is igen
                  van odahaza, így anyuka minden mérgét Izukán tölti ki... Izuka szeretne meghalni,
                  mert a nagyok közt nem lehet többé élni...</p>
               <p>Alig tudtam megvigasztalni szerencsétlen barátnőmet. Ez azért is nehéz volt, mert
                  Istennek hála, számomra teljesen idegen és érthetetlen volt a boldogtalan családi
                  élet, a szülők gyűlölködése s még fogalmam sem volt arról, hogy mi a féltékenység
                  szörnyetege.</p>
               <p>Izuka aztán mégis életben maradt, sőt ő volt az, aki a tövisbokrok mögött
                  fölfedezte a hátulsó kertajtót, mely a sétatérre vezető utcára nyílott, de sohase
                  használták. Én mindeddig nem is tudtam, hogy létezik. Most ámulva néztem, ahogy
                  Izuka a tövisbokrok közt csúszkálva, odavezetett s megmutatta. Kilincse, zárja
                  vörösre volt marva a rozsdától.</p>
               <p>Néhány napig egyébbel játszadoztunk s én már megint elfeledtem az ajtót. De Izuka
                  nem. Egyszer azt mondta: ha én igazán szeretem őt, segíthetnék neki, hogy az apja
                  megvigasztalódjék. Mégpedig úgy, hogy egyezzem belé: festhesse őt le a
                  filegorjában.</p>
               <p>- Tudod, a tündér helyett, akit anyuka széttépett.</p>
               <p>Értelmetlenül bámultam reá, de ő lelkendezve folytatta:</p>
               <p>- Beszéltem apukának a varázsló-ablakokról s ő szeretne látni engem, ahogy a
                  szellem színesre fest. Azt mondja, abból lehetne egy gyönyörű kép, a másik
                  helyett. S ő nagy emberré lenne végre, híres emberré. Sok pénzt is kapna s
                  elvihetne messzire innen... De nem akarná, hogy tudja valaki, amíg nincs készen...
                  S azért, ha te akarod, átjönne ide a hátulsó ajtón, amibe véletlenül talál a mi
                  kertkulcsunk...</p>
               <p>Bár valahogy nem tetszett nekem ez a dolog, semmi rosszat nem láttam benne. Csak a
                  titkolódzás miatt vonakodtam. Édesanyám bizonyosan megengedné, ha a bácsi
                  kéri...</p>
               <p>De Izuka nem akarta a „nagyokat” beavatni a tervbe. Végre, annyi más nyomasztó
                  titok után ebbe is belementem. Izukának úgysem tudtam volna sokáig
                  ellenállani.</p>
               <p>De kimondhatatlan keserűséget éreztem, mikor aztán a bácsi egy reggel csakugyan
                  átjött s Izukával bevonultak a filegoriába, engem pedig arra kértek, hogy maradjak
                  a tornác szegletében s ha valaki jönne, kopogtassak az ajtón.</p>
               <p>Az volt a furcsa, hogy ezt magától értetődőnek tartották s Izuka észre se vette,
                  hogy az arcom eltorzul s égő könnyet nyelek le görcsbe szorult torkomon.</p>
               <p>Persze, a világért nem kértem volna őket. Büszke szívembe tört nyíllal kucorogtam
                  a szegeletben s a könny mindegyre elfutotta a szememet. Nagyon sokáig is voltak
                  benn, elfáradtam, ellankadtam. De mit is tehettem volna? A veszedelem nem alulról,
                  a ház felől jött, hanem hátulról, a kertajtóból. Nyitva hagyták-e, vagy rosszul
                  zárták be, ki tudja? Nem is értettem meg soha.</p>
               <p>Mint a vihar, zúdult a tornácra egy asszony. Sohasem láttam, de azonnal
                  megismertem, hogy Izuka anyja, mert Izuka tökéletesen hasonlított hozzá, kicsiben.
                  Csakhogy ez az asszony hatalmastestű, félelmestekintetű, feldúlt arcú volt, mint
                  egy gonosz tündér.</p>
               <p>Mire én felugrottam, ő már betaszította az ajtót.</p>
               <p>Egy pillanatig félelmes csend volt. S ezalatt én az ajtófélfához szédelegve láttam
                  Izuka vékony, fiús testét teljesen meztelenül, a gyékényágyon ülve, olyanformán,
                  mint a tündér az erdőben. Ő is úgy fektette állát felhúzott térdére s kapott
                  karjával a láthatatlan ág után. Vállára borult haján, keskeny fínom vállain a
                  színes ablakok kék, vörös, sárga, zöld sugárzása ragyogott s az arca, amely
                  átszellemülten mosolygott, tündéri rózsaszínben lángolt. Izuka igazi, gyönyörű
                  tündér volt s az apja ugyanazzal az őrjöngő loholással festette, mint azt a
                  másikat az erdőn.</p>
               <p>Annyira el voltak merülve a másik világban, hogy csak a durva sikoltásra rettentek
                  fel s még akkor is értelmetlenül meredtek egy hosszú lélekzetig a
                  hihetetlenre...</p>
               <p>Aztán kitört a csattogó zivatar. De én már futottam, futottam, mintha az életemet
                  menteném, keresztül a gyümölcsösön, fenyvesen, virágoskerten elesve, bukdácsolva,
                  vérző térdekkel, sáros tenyerekkel, kifogyó szusszal, míg csak rá nem rogytam a
                  konyha küszöbére, szakácsnénk gyenge szívét váratlan görcsbe csavarintva...</p>
               <p>Apám akkor lábadozott betegségéből s már jártak hozzá emberek. De a következő
                  napokon sokkal többen, mint eddig. Láttam külön-külön jönni és menni Izuka anyját
                  és apját is, aztán több ismerős tanár urat, ismételten Árbocz doktort, meg egy
                  ismeretlen urat is, akiről a konyhán azt mondták, hogy bíró.</p>
               <p>Édesanyám egyik délután külön bevitt engem a nappaliba és arra kért igen szelíden,
                  hogy mondjak el mindent Izukáról. Ez a vallomás nehezen indult, hamar könnyekbe
                  fulladt, de lassanként egész őszinteséggel feltárt mindent.</p>
               <p>Édesanyám nem büntetett meg, csak szelíd szavakkal megkorholt, hogy mért titkoltam
                  el Izukával való barátságomat és életemet. De boldogan láttam, hogy hisz nekem és
                  nem talál semmi rosszat a kettőnk közötti kapcsolatban.</p>
               <p>Hanem azért egészen furcsa dolgokat is mondott. Különösen érdeklődött a
                  gébics-história iránt, amit én már szinte elfelejtettem volt s főként azt akarta
                  tudni, igaz-e, amit Izuka bizonyos bácsiknak mondott, akiknek felelnie kellett,
                  hogy az én sebesült ujjamat az ingébe fogta s a seb összevérezte azt? Igazoltam
                  tiszta szívvel.</p>
               <p>Mikor Ákos és Beáta, mintha megbolondultak volna, egyszerre kezdték felém
                  kiabálni: - Szép barátnéd van!... Szép barátnéd van!... s a nyelvüket öltögették,
                  bömbölésemre anyám lehordta őket s azt mondta, hogy inkább sajnálniuk kellene azt
                  a szerencsétlen kisleányt, aki nem tehet semmiről.</p>
               <p>Egy reggel, miközben Veronka öltöztetett, kihallottam a szomszéd szobából, amint
                  apám így szólt anyámhoz:</p>
               <p>- Megborzad az ember, hogy egy asszony ilyent állíthat a saját férjéről s a
                  tulajdon gyermekéről!</p>
               <p>- Beteg az, lelkem! - sóhajtott anyám. - Mi lesz szegényekkel?</p>
               <p>- Elsimítottuk - mondta apám. - A bíró is, a doktor is, a tanárok is így akarták.
                  Mert nem igaz a vád, nyilvánvaló. Persze lemond és csendesen elmennek innen...</p>
               <p>Majd megbolondultam a kétségektől, zavartól, a megértésért való erőlködésben.
                  Annyit kivettem, hogy Izukáék el fognak menni s én sohase látom őt többet!...
                  Volt min bőgjek keserves bánatomban.</p>
               <p>Egyet-mást még felszedtem a konyhán is, ahol népies modorban tárgyalták a dolgot
                  Minyáék a szakácsnéval. Itt is sokat szerepelt a véres ing, amivel Izuka anyja
                  állítólag fűhöz-fához futkorászott. Mari szakácsné a tenyereit csapkodta össze
                  szörnyülködésében, Minya káromkodva emlegette a beste boszorkányt s Veronka
                  folyton azt hajtogatta, hogy Izuka nem is arravaló még...</p>
               <p>Én már azt hittem, hogy nem is látom meg többé Izukát s úgy bódorogtam a kertben,
                  mint a párjavesztett kutya. Epedve néztem a kerítés tetejét, ahol annyiszor
                  felcsillant barna haja, zöld szeme, édes szája...</p>
               <p>S egyszer, alkonyatkor, már-már aludni térőben, megállt a szívem verése. Izuka ott
                  volt a kerítés tetején...</p>
               <p>Odarohantam. Ő lekúszott hozzám. Nem tudtam szólni. S ő is csak nézett, amíg
                  mindkettőnk szemét elöntötte a könny. Akkor a nyakamba borult, én szívemre öleltem
                  s miközben csókkal, könnyel összemaszatolta a képemet, zokogva suttogta:</p>
               <p>- Ígérd meg... hogy sohase fogsz felnőni... hogy... mindíg gyermekek
                  maradunk...</p>
               <p>- Ígérem!... - bődültem el szívszakadva.</p>
               <p>Nem is vettem észre, mikor már a kerítés tetején volt s eltünt.</p>
               <p>- Izuka! - kiáltottam. - Izuka!... Izuka!...</p>
               <p>- Ne felejtsd! - hangzott vissza túlról. Aztán messziről, még egyszer: - Ne
                  felejtsd!...</p>
               <p>Aztán csak a fenyők zúgtak sötéten.</p>
               
            </div>
            <div type="chapter">
               <head>3.</head>
               <p>Izuka eltűnése után a kert elvesztette varázsát. Eleinte csak rettentően szomorú
                  volt, de később unalmassá szürkült. Végre eljött az a nap is, hogy nem kívántam
                  többé belépni a kapuján. Vége lett az édes türelmetlenségnek, mely régebb,
                  reggelente, öltöztetés közben szorongatott. Fásultan lógattam lábaimat karikás
                  ágyam szélén s egykedvűen hagytam, hogy Veronka cibáljon. Enni pedig egyáltalában
                  nem voltam hajlandó.</p>
               <p>Sápadoztam, soványodtam.</p>
               <p>Anyám megijedt, apám bosszankodott, testvéreim pedig Sanyaró Vendelnek csúfoltak.
                  Aztán megjelent Árbocz doktor úr és vasas cseppeket rendelt, kockacukron. De a
                  cseppek büdösek és keserűek voltak s összeszorított fogakkal ellenálltam a
                  kiskanálnak, amit Veronka próbált a számba feszíteni. Anyám szelíden kérlelt s
                  áldott kezéből meg is próbáltam bevenni, de nyomban ki is köptem az egészet.
                  Akkoriban még nem úgy volt a gyógyszerekkel, mint ma. Őszintébbek voltak s nem
                  takarták csokoládéba, marcipánba valódi lényüket. De a doktorok is rejtélyesebben
                  viselkedtek s nem sokat magyaráztak. Így Árbocz doktor úr szintén úgy
                  rendelkezett, hogy törik-szakad, be kell venni, nincs más.</p>
               <p>Berendezkedtem a defenzívára egy sötét sarokban, ahová székeket és párnákat
                  halmoztam fel s oda vonultam vissza a támadás elől. Az ádáz közelharcokban Veronka
                  néha kifárasztott, ki is ráncigált a székek alól, de a végén a kanalat mindíg
                  kiütöttem a kezéből.</p>
               <p>A muszka cár dicstelen szerepe Ludvigra várt, akit a forradalom leverésére
                  segítségül hívtak. Ludvig asztalos volt s a közelünkben lakott. Hatalmas vörös
                  bajusza félelmetesen mozgott. Közelebbit ma sem tudok róla. A neve azonban már
                  ismerősen hangzott, mert előzőleg is többször megfenyegettek vele, mondván, hogy
                  ha meg nem javulok, beadnak Ludvighoz inasnak. Ebből sejtettem, hogy kegyetlen
                  férfiú lehet s hogy az asztalos-inasság kész pokol. Így állott akkoriban a dolog
                  az ipari pályák megszerettetését illetően.</p>
               <p>Ludvig azonban vállalta a saját mesterségét megbecstelenítő szerepet. Fájdalom, a
                  szervezett munkásság büszke öntudata szülővárosomban még mély álmát aludta.
                  Ennélfogva egy reggel, - nyilván felszólításra - megjelent ágyam előtt a
                  szemtelenül vigyorgó Veronkával, aki markába nyomta a kiskanalat, a ronda lében
                  olvadozó cukorral.</p>
               <p>Ludvig, harciasan mozgatva bajuszát, rám mordult:</p>
               <p>- Tátsa ki a száját s nyelje le... különben tüstént elviszem
                  asztalosinasnak!...</p>
               <p>Mit tehettem volna?... Az a meglepetés, hogy Ludvig réme valóságos testben itt
                  állhat előttem, teljesen tehetetlenné bűvölt. Megdermesztett a kegyetlen
                  ráébredés, hogy az egész Ludvig egyáltalában nemcsak mese, hanem szörnyű realitás,
                  az inasság borzalmával együtt.</p>
               <p>Később olvastam, hogy Robinson, miután sokáig rémítette magát a vademberek
                  megjelenésének lehetőségével, de szíve mélyén remélte, hogy ez lehetetlen,
                  egyszer csakugyan meglátta őket a hegytetőről, amint éppen kikötöttek a szigetén.
                  S akkor Robinson a borzasztó valóság megrázó hatása alatt felémelyedett és hányni
                  kezdett. Ilyesmit éreztem én is. Az egész világ forgott egyet velem. Csak éppen
                  hogy nem hánytam. Hánytam volna szívesen, de nem mertem. Kimeredt a szemem, a szám
                  pedig gépiesen kinyílt s Ludvig úgy belenyomta a kanalat, hogy ijedtemben szinte
                  lenyeltem azt is.</p>
               <p>- Remélem, holnap magától is beveszi! - horkantott rám. - Mert ha nem, -
                  pillantott Veronkára - csak kiáltani kell s jövök!</p>
               <p>Veronka gonoszul bólintott. Ludvig pedig, maró enyvszagot kavarva maga körül,
                  elkacsázott. A becsület azt kívánja, hogy az orvosság javára feljegyezzem: Ludvig
                  volt a büdösebb.</p>
               <p>Miután nem kívántam őt látni és szagolni többé, apránként az egész üveg orvosságot
                  megittam. Használt vagy nem használt, tudja az Isten. Valahogy lábraálltam.</p>
               <p>De a természetem megváltozott tőle. Megcsendesedtem s a szobában szerettem
                  üldögélni, képeskönyveket forgatva, amikre eddig rá se néztem. Veronka a lapádi
                  iskolában valamikor megtanult sillabizálni s addig-addig betűzgette a képek alá
                  nyomtatott buta versikéket, amíg valamennyit könyv nélkül tudtam. De azért úgy
                  mondogattam őket, hogy Veronka olvasását utánozva, ujjamat huzogattam a sorok
                  alatt. Egyszer csak feltűntek előttem az ismétlődő, egyforma jelek.
                  Kérdezősködésemre Veronka megnevezte őket: ez az a, ez a bé, ez a cé. Egészen
                  újfajta öröm volt, ahogy az ismerősöket ismét és ismét felfedeztem a betűk
                  erdejében. Aztán észrevétlenül szótagok és szavak bújtak elő a rengetegből.
                  Csodálatos gyorsasággal tanultam meg a nyomtatott sorok olvasását. Sohasem
                  felejtem el, mekkorát nézett apám s anyám, mikor egy napon az asztalra kiterített
                  újság vastagbetűs címét hangosan kitagoltam: Köz-ér-dek.</p>
               <p>De ugyancsak elámultam én is, mikor apám rámszólt:</p>
               <p>- Játszodj és ne olvass!... Unni fogod az iskolát.</p>
               <p>Nem annyira az érthetetlen parancs, mint inkább az iskola szó vágott mellbe. Eddig
                  sohase hittem, hogy valaha nekem is iskolába kell kerülnöm. Az iskolát kizárólag
                  Ákos és Beáta megérdemelt büntetésének gondoltam. Mert egymás közt örökké szidták,
                  én pedig magamban kuncogtam, hogy egyedül engem nem büntetnek vele. Egyébként
                  Izuka nyomán úgy képzeltem, hogy az iskola a nagyok találmánya, mellyel a
                  gyermekeket akarják keseríteni. Hányszor rettentem fel téli reggeleken, mikor még
                  alig szürkült s a paplan melege alól lestem, hogy a másik kettő milyen morcosan
                  ásítozik, hogy vacog a mosdóvíztől s kapkodja magára ruháit! Alig értek rá a
                  kávéjukat felhörpölni s máris rohantak, a nem talált könyvek, irkák felett
                  veszekedve. S hányszor hallottam, amint rémülten suttogták egymásnak, hogy nem
                  tudják a leckét s ki fognak kapni! Ragyogó tavaszi reggeleken pedig úgy
                  sóhajtoztak a felkelő napra, mint a börtönbe kergetett rabok... Mindíg boldogan
                  szenderedtem el, mikor végre kitakarodtak s ujjongtam magamban, hogy semmi közöm
                  az iskolához. S most íme, apám engem is megfenyegetett vele!...</p>
               <p>Veronka sem vigasztalt meg, mikor az iskoláról faggattam.</p>
               <p>- Rosszabb, mint Ludvignál! - jelentette ki. - A mester mindennap kékre vert.</p>
               <p>- De olvasni jó, - ellenkeztem - s aki tud, mint én, azt miért vernék?</p>
               <p>- Olvasni! - kacagott Veronka. - Azt én is tudtam. De írni is kell, meg
                  számolni... s egész nap szépen ülni, a falra nézve, így! - Lecsapta magát egy
                  székre, karba fonta kezeit, a nyakát kimerevítette. Megborzongott az emlékezéstől
                  s a szeme üveges lett.</p>
               <p>Ákos ekkor már harmadik gimnazista volt. Beáta, mint az ördög, ingerelte ellenem.
                  De ha véletlenül nélküle botlott belém, engedett a büszkeségéből s egyszer még
                  ostornyelet is faragott nekem. Erre emlékezve, elhatároztam, hogy őt is megkérdem
                  az iskola felől. Véletlenül tanúja lettem, mikor egy verebet a parittyájával
                  szerencsésen fejbekólintott s ettől nagyon jókedvre derült. Nekibátorodtam:</p>
               <p>- Vajjon nekem is kell majd iskolába járnom?</p>
               <p>- Mért éppen csak neked ne kellene? - vonta fel a vállát.</p>
               <p>- S mikor? - hebegtem elszontyolodva.</p>
               <p>- Egy év mulva.</p>
               <p>- Mennyi az az egy év?</p>
               <p>- Tizenkét hónap, vagyis ötvenkét hét, vagyis háromszázhatvanöt nap - hadarta
                  vigyorogva s otthagyott.</p>
               <p>Mintha viaszba nyomta volna, maradtak meg agyamban ezek a számok: tizenkettő,
                  ötvenkettő, háromszázhatvanöt. Olyan szörnyű sok volt ez, hogy megnyugodtam: az
                  iskola még nagyon messze van. Hiszen Veronka csak százig tudott számolni s abba is
                  sokszor belezavarodott, mikor egyszerre mondtuk. Mármost ha a
                  háromszázhatvanötből mindenik szám egy napot jelent, akkor az tengersok idő. Mert
                  ha én minden nap csak egy számot mondok ki, talán öreg leszek már, mire a végére
                  érek. Nem érdemes búsulni!... Viszont olvasni érdemes, dacára az apai tilalomnak.
                  Ezután hát titokban olvastam éspedig mindent, ami a szemem elé került, így a
                  gyufásdobozról is azt, hogy „sikkerheds tendstikkor parafinerede”. Éppen mivel nem
                  értettem, az ilyeneket varázsszavakul használtam magányos játékaimban, mire a
                  gonosz lelkek megfutottak, az ellenséges bürök-sereg pedig megadta magát.</p>
               <p>Közben ugyanis harciassá váltam. Ezt a szellemet Csukáné oltotta belém, akit
                  házunknál, a régi nemesi szóhasználattal, vénasszonynak hívtak. Régebben, évek
                  hosszú során át szerepelt nálunk, mint szárazdajka, anyám pedig úgy tekintette,
                  mint leghűségesebb bizalmasát. Miután mindegyre megfordult a házban, én is
                  ismertem, de közelebbi viszonyba csak most kerültem vele, hogy megint „beállott”.
                  Mert, amint mondta, kiöregedett ő már a szolgálatból s csak akkor kell elővenni,
                  ha baj van. Baj volt éppen elég, anyám nem győzte már a gondokat s behívta
                  segíteni ezt a legöregebb népfelkelő korosztályt is. Így jutottam a
                  barátságába.</p>
               <p>A vénasszony nagy idők tanúja volt. Mint férjhezmenendő élte végig a szabadságharc
                  viharait. Bizonyosan százszor is elmondta már az előttem jártaknak, de nem
                  sajnálta újrakezdeni velem s mindaz, amit megtudtam tőle egész lényemet megrázta
                  és felkavarta.</p>
               <p>Esténként, valami csendes munka mellett, a nagykonyha tűzhelye elé telepedve
                  mesélt. Úgy máskülönben a vasorrú bábához hasonlított leginkább s össze-vissza
                  barázdált, besüppedt orcái cseppet sem vonzottak, de mese közben csodálatosan
                  átszellemült s kicsi bogárszemeiből mintha láng csapott volna ki. Szájtátva
                  hallgattam s örökre megtartottam minden szavát.</p>
               <p>Előadását énekekkel szerette fűszerezni, öreg szemöldökeit félelmesen emelgetve s
                  reszkető ökleit rázva sivította:</p>
               <p>Osztrák ármány, Fördinánc,</p>
               <p> Fördinánc, Zsófia,</p>
               <p> Vindisgré, Jellási,</p>
               <p> Kötél a nyakodra,</p>
               <p> Kamaria, reabcia</p>
               <p> Vesszetek el!</p>
               <p>Ennél is szebb volt az a másik ének, amit Vásárhely piacán, zászlókat lobogtatva
                  zengedeztek a fiúk és leányok, mikor Kolozsvárra egybesereglett az uniót kimondó
                  országgyűlés. Csuka néni ezt felállva énekelte most is, vékony hangja
                  átforrósodott:</p>
               <p>Itt a zászló kezeimbe,</p>
               <p> Egy kivánot lengeti:</p>
               <p> Légyen egy a két magyarból,</p>
               <p> Vész így meg nem döntheti!</p>
               <p>Tulajdon két szemével látta Bem apót is, mikor tépést vittek be Küskendről a
                  vásárhelyi Kollégiumba, ahol a katonakórház volt.</p>
               <p>- Hogy milyen vala, lelkem?... Isten bocsássa meg, éppeg olyan, mintha egy
                  majomnak strucctollat dugnak a fejibe. Osztán csak pojákul makogott szegény. De a
                  székelyek úgy szerették, mint apjokat. Mer elől rohant a veszedelembe,
                  kutyakorbáccsal nyírta a muszkát s egylábig elinalt mind a szeme elől... Hogy
                  muszkát láttam-e? - villant meg a szeme, kérdésemre. - Ott vonulának át a
                  balavásári réten, Fehéregyháza felől, ahol Petőfi elesett. Münköt elébük hajtottak
                  kenyérrel, szalonnával, miegymással. De a kozák csak megszagolta s lovának kínálta
                  a szép piros cipót, paprikás szalonnát. A ló meg ráprüszkölt s a gazdája
                  elhajította. Nekiestek osztán a fődeknek, ami nyers tök, uborka csak vót, mind
                  bezabálták s gyütt a korella...</p>
               <p>De a legizgalmasabb történet, amit újra és újra hallani kívántam, a vénasszony
                  bátyjának, Kovács Mihály honvédnek kivégzése volt. Ezt így adta elé:</p>
               <p>- Az én néhai jó uram, Csuka Dávid, nyugodjék, akkor még csak jövendőbelim vala s
                  az édes bátyámmal, Kovács Mihállyal együtt vitéz honvédek Bem apó alatt. A
                  csatából hazafuttak véresen, rongyosan. De gyüttek a muszkák s halálra keresték a
                  menekülőket. Küskend alatt vala egy nádos, ők ketten oda bevették magokat. Eccer
                  csak látják, hogy a kozákok törik a nádot mindenfelől. Az én Dávidom hanyatt
                  feküdt a vízbe ügyesen s egy nádszálon át pipákolta a levegőt. Szinte rálépett egy
                  kozák ló, de mégis megtartotta a mennybéli Úristen. Hanem Mihály bátyám puszta
                  kézzel nekiment egyiknek s a pikáját kifacsorta a markából. No, egy másik
                  főbesujtotta, de csak elszédült s megfogták. Béhurcolák a faluba, a generálisuk
                  elé, aki a falu házában szállott. Odaparancsolák a tiszteletes urat is, hogy
                  megmagyarázza a népnek, mi lesz. Mert összekergették az egész falut. Én, lelkem,
                  éppeg a szegény Mihály mellé nyomakodtam. Csúful összeverék s kötélvégen
                  tartották, mint a bornyut. Ott hadarásztak kutyanyelven s a tiszteletes úr
                  könnyezve adta elénk, hogy szegény Mihályt főbelövik, mert lesből támadott rájok.
                  No mármost mind siránk s kiáltozánk, hogy senkibe se tett kárt, eresszék el.
                  Bizonygatta ezt eleget a tiszteletes úr is. De a generális azon vót, hogy más a
                  csatában s más itt. Mihálynak meg kell halni, hogy okuljunk. A tiszteletes úr
                  kegyelmet kért, de a generális azt kiáltotta: zadrabadragoszpogyi, vagyis:
                  Istennél a kegyelem!... Én a nyakába estem bátyámnok, de a muszkák eltéptek róla,
                  ő meg rámnézett s odasúgta, hogy ne félj, Dávidot nem kapák meg!... S még most is
                  látom a szemit, ahogy rám mosolyog... A népet kétfelé szoríták s Mihályt odalökik
                  vala a falhoz. Egy szempillantás alatt négy muszka szegezte rá a puskáját s ahogy
                  a tisztjük vakkantott, belelüttek... még most is cseng a fülem tőlle... Egyik
                  golyó a szája felett találta, szerteszét porzott a gyönyörű bajusza, iszonyat vót
                  látni. Őmaga csodamód állt még egy szusszanásig s nézett, egyenesen rám. Osztán
                  szép csendesen lecsúszott a fal mentén, mintha csak kicsit leülne. Osztán lassan
                  eldűlt. Még ma is minden esztendőforduláskor beszél a tiszteletes úr a sírjánál s
                  az egész falu virágot hord rá.</p>
               <p>Ilyen történetekkel csepegtette belém Csuka néni a harcias hazafiasság szellemét.
                  Olykor tehát kirohantam a házból s megvívtam a keserűlapik és csihányok
                  ezredeivel. Fakardomat Minya csinálta egy marék dohányért, melyet apám szitájából
                  Veronka segítségével loptam neki.</p>
               <p>A szabadságharc mindennél jobban kezdett érdekelni. Egyszerre felelevenedtek azok
                  a töredékek is a lelkemben, melyeket az asztalnál hallottam, mikor apánk a
                  nagyobbaknak beszélt családunk régi tagjairól és történetéről. Most emlékeztem
                  hajdani nagybátyámra, Ernyei Dávidra, aki vitéz honvéd volt, aztán perbe fogták,
                  börtönre ítélték s el is hurcolták valahova, de megszökött s valami nagy vizen
                  túl, egy sötét, gonosz városban örökre eltűnt. Gyönyörűen tudott énekelni, mondta
                  apám, de a sok szenvedésben elvesztette a hangját. Egyszer a vásárhelyi
                  vértanúkról beszélt apám, ahogy diák-korában tulajdon szemeivel látta a
                  kivégzésüket s az asztal körül még a lélekzetek is elálltak, de anyám engem
                  lábujjhegyen kivitt az ölében, azt suttogva, hogy ez a borzalmas történet még nem
                  nekem való s így a legjavától elestem. De a Csuka néni meséi után felnyílt reá a
                  fülem, hogy erről az időről folytonosan szó esik a nagyok közt s valahogy benne
                  van az egész a levegőben. Már nem is vettem észre, hogyan, de egyszerre csak
                  belémdöbbent az igazság, hogy szülővárosomban szinte ötven év mulva is komolyabb
                  valóság a mult, mint a jelen. Esztendők során azután egészen megértettem a város
                  lelkét, mely nem tud felejteni s ismét és ismét beleborzong a gyötrő emlékezés.
                  Annyi sok idő multán is lassan szivárog még a vér, be nem hegedő sebeiből. Én is
                  beleástam magam ezekbe a sebekbe.</p>
               <p>Tisztelő borzongással tartottam számon utcánk közepén, a mi sorunkon azt a kormos
                  romot, mely még a szörnyű éjszaka óta kísért itt s felmeredő puszta kéménye
                  figyelmeztető ujj, nem enged felejteni. Talán a város elöljárói is tudatosan
                  hagyták meg s kerítették körül. Úgy látszik, senki sem akart többé oda építkezni,
                  ahol nagyszülőktől unokákig egy egész nagy család vére folyt szét s fagyott rá a
                  csikorgó januári hóra. Beomlott pincéjébe egyedül Kángyil mer behúzódni, ha már
                  nagyon fázik. De Kángyil csavargó s nincs más választása. Aztán erős is, mint a
                  bika s még a kísértetektől sem fél... Hanem a túlsó soron is ott áll az a furcsa
                  sötét ház, melynek kapuját aligha látta nyitva valaki. Zárt ablaktáblái közül is
                  csak egy nyílt fel s csak olyankor, ha tűzvész volt s a harangokat félreverték.
                  Ekkor kicsapódtak az ablaktáblák, őszhajú sápadt asszony jelent meg fehér ingében,
                  szemei rémülten forogtak, sikoltozott s kezeit láthatatlan alakok felé
                  terjesztette. Akkor éjjel őrült meg, fiatal férjének s újszülött gyermekének
                  holtteste felett. Hogy őmaga miként s miért maradt meg, örök titok... A vár északi
                  fala alatt, a fenyők között már nem sikoltoz senki. Rácsos sírkertjükben némán
                  porladnak a vértanúk csontjai. Csak január nyolcadikán este gyúlnak ki a Kollégium
                  szemközti ablaksorai s zendülnek dalok és szónoklatok a tiszteletükre. Valamelyik
                  nagy diák búgó hangon szavalja Váró Ferenc tanár úr megható versét:</p>
               <p>Januári bús nap</p>
               <p> Ködös alkonyába</p>
               <p> Enyedi vár mellől,</p>
               <p> Fekete rácskertről</p>
               <p> Gyász-füstfátyolt lenget</p>
               <p> Mécsek apró lángja.</p>
               <p> Rá vigasztalásul</p>
               <p> Füst nélkül, szaporán</p>
               <p> Az öreg kollégyom</p>
               <p> Hármas ablaksorán</p>
               <p> Száz ragyogó láng gyúl.</p>
               <p> Aztán vének ajka,</p>
               <p> Gyermekifjak hangja</p>
               <p> Imadalra zendül.</p>
               <p> Forró könny sok szembül</p>
               <p> A vértanúk fagyos</p>
               <p> Sírrögét áthatja...</p>
               <p>Néha, alkonyatkor, összeborzad a kisdiák, amint a felsősor ablakából a piacra
                  pillant s úgy rémlik neki, hogy a járókelők riadtan menekülnek a kapuk alá.
                  Diáknemzedékek egymásnak átsuttogott meséjéből kilépett s ott áll a bozontoshajú,
                  óriási havasi ember, s vérbeborult szemekkel mered a Kollégyomra. Szája emlékező
                  vigyorra torzul, amint a lemenő nap vörös fénye megtörik a lángoló ablaksorokon s
                  a mellén megvillan a császár érdemrendje, amit azért kapott... S mi ez az örökös,
                  furcsa csend, ez a nyomasztó némaság az utcákon s a kertek felett? Ha valaki
                  elkiáltja magát, megrebben az anyák szíve az ablak mögött... A város nem mer, nem
                  akar többé zajt hallani s önfeledten kacagni, mintha most is felette lebegne az
                  iszonyú „hátha?”.</p>
               <p>Vecsey úr, az újságkihordó soha nem is lépett át a jelenbe, mindenestül a multban
                  él, mint az aradi vértanú gróf Vécsey Károly szellemének megtestesülése és tüzes
                  garibaldista. Háztól házig járva, fennhangon és szenvedélyesen vitázik önmagával a
                  Habsburgok bűneiről.</p>
               <p>Van azért olyan nap is, legalább esztendőnként egy, mikor városunk felrázza magát
                  mélabújából. Március tizenötödike. Ezen a napon a diákok zászlók alatt, énekelve
                  járják az utcákat s a hófehér fejű Herepei Károly professzor úr, mint
                  negyvennyolcas honvéd, mosolyogva integet nekik. A városháza erkélyéről pedig
                  kardosan-tollasan elharsogja a Talpra magyar-t a legjobb torkú diák. Ebben az
                  évben Veronka is tanúja volt a hazafias megnyilatkozásnak. Mint anyámnak
                  lelkendezve jelentette, őt az lepte meg, hogy a diákot senki se verte el, sőt
                  tapsolták és éljenezték, pedig csúnyán káromolta a népet, öklét rázva és ordítva:
                  Magyarok, az isteneteket!...</p>
               <p>Bizonyára csak évek alatt értettem meg egészen városom különös éberálmát a mult és
                  jelen között, de a lehellete már gyermeki lelkemet megcsapta s hangulata ott
                  borongott Csuka néni meséiben és a sötét emlékek felbukkanó külső jelei
                  felett.</p>
               <p>Csakis ez magyarázhatja meg, hogy mikor a házakat fekete zászlók lepték el s a
                  boltok ablakaiban összefont piros-fehér-zöld és gyász-szalagok keretében egy szép
                  öregember képe jelent meg, olyan zokogásra fakadtam, hogy alig tudták elállítani.
                  Valami olyasmit éreztem, hogy maga a város halt meg, mindnyájunkkal együtt.
                  Magyarázták, hogy Kossuth apánk halt meg. De még nem tudtam, ki volt az. Nem is
                  hittem, hogy csak egy embert jelent ez a név s hogy nagyon messze tőlünk teszik
                  sírba. Mikor a diákok az utcán elvonulva arról énekeltek, hogy az eső Kossuth
                  Lajos sírjára hull s valahány csepp esik rája, annyi áldás szálljon rája, én azt a
                  sírt láttam is, de itt, az Őrhegyen, és úgy képzeltem, hogy ezer és ezer halott
                  fekszik benne.</p>
               <p>De mintha csak nyomban erre a gyászos éjszakára következett volna, ragyog fel
                  emlékezetemben az ezeréves jubileum esztendeje. Érteni nem értettem belőle
                  semmit, de az izgalma megremegtette szivemet s máig egy nagy és sokáig tartó
                  fényesség káprázata él róla a lelkemben. Szerintem a tűzoltózenekar éjjel-nappal,
                  megszakítás nélkül egy egész esztendőn át harsogott, valakik valahol állandóan
                  szavaltak, hétköznap nem volt, az utcán örökké ünneplőben sétált mindenki s
                  nálunk is vég nélkül szoáréztak. Legtöbbet mégis a budapesti nagy kiállításról
                  hallottam. Arra készült mindenki s most is meg vagyok róla győződve, hogy
                  szülővárosom lakói először ekkor kaptak vérszemet a vasúton való utazásra,
                  egészen Budapestig. Tőlünk ketten jutottak oda: apám, akit Árbocz doktor úr
                  küldött üdülni a betegsége után, melyből a nagy alkalomra felépült és Ákos, akit
                  iskolai kirándulással vitt fel a Kollégium.</p>
               <p>Távollétük alatt engem feldöfött a bivalybornyú s egy kis agyrázkódással feküdtem.
                  A balesetnek részben magam voltam az oka. Öreg tehenünk, Bojtos, békén tűrte,
                  hogy Minya a hátára ültessen, mikor estefelé a kapu előtt kivált a hazatérő
                  csordából. A csorda érkezése egyébként is nagy látványosság volt. Tehenek és
                  bivalyok a főutcán cammogtak végig, hatalmas porfelhőt kavarva. Ákos és barátai az
                  utca végéig elébementek a csordának s nagy rikkantásokkal kapaszkodtak a bivalyok
                  hátára. Úgy vonultak aztán be diadalmenetben s anyáik, nővéreik kacagva nézték
                  őket az ablakokból. Én, Bojtos jámborságát elhamarkodva általánosítván, új
                  bivalybornyunkat is ki akartam próbálni s amint szétvetett lábakkal, szelíden
                  merengett az istálló előtt, bolondul felkapaszkodtam rá hátulról. Tűrte a
                  szemtelen, egészen addig, míg fent voltam. Akkor elbődült, nagyot ugrott s én már
                  repültem is, fejjel a kert kerítésének.</p>
               <p>Mégis hálás vagyok a kis bivalynak. Mindenki elhalmozott kényeztetésével. Nem is
                  szólva anyámról és Melindáról, Ottiliát említem, aki jajgatott, mikor becipeltek s
                  valahányszor lázamból felrettentem, aggódva hajolt fölém s vizes ruhát rakott a
                  homlokomra. Beáta se csúfolkodott már, sőt kockacukrot lopott a párnám alá.
                  Keresztanyám, Szentkirályiné pedig a legfínomabb selyemcukorkákkal kedveskedett.
                  Meglátogatott keresztapám is, a világ legszelídebb tanárembere, halkszavú,
                  fínommodorú, elegáns öregúr s miután sokáig pislogott rám szemüvege mögül,
                  megígérte, hogy beszél érdekemben az angyallal egy hintaló irányában, ha szépen
                  meggyógyulok. (Csillag tényleg meg is érkezett karácsonykor, igazi sörénnyel és
                  farokkal s ragyogó üvegszemekkel. Hatalmas, gyönyörű állat volt s még éjjelre is
                  alig lehetett levakarni a hátáról. Talán még ma is élne, ha későbbi barátaimmal a
                  mészárosság szenvedélyébe esve, ki nem mértük volna szegényt.)</p>
               <p>A bivalybornyu bűnének legnagyszerűbb következménye azonban, mindezeken túl, az
                  lett, hogy Ákos hazatérve a nagy kiállításról, csordultig tele az ott látott
                  csodákkal, barátaiból szövetséget alakított a kiállítás megismétlésére a mi
                  filegórjánkban. Az ünnepélyes megnyitást teljes felgyógyulásom napjára tervezték
                  s utána minden az enyém lesz.</p>
               <p>Az ígéret nem maradt puszta szó. Fából, papírból, festve, ragasztva, szegezve apró
                  pavillonokat csináltak s azokba bútorok, szekerek, állatok, babák kerültek
                  kifaragva vagy képeslapokból kivágva. Egyet-egyet meg is mutattak nekem,
                  ízelítőül, kibírhatatlan izgalmakat keltve bennem.</p>
               <p>Megjött apám is, láthatólag jó színben s megvidámult kedvvel. Roland bátyám
                  kísérte haza Pestről s ez kétszeressé tette örömünket. Édesanyám még dudorászott
                  is munka közben, amit nagyon régen tehetett, mert nem emlékeztem ilyen csodára. S
                  végre Árbocz doktor úr is megengedte, hogy felkeljek. Így semmi akadálya nem volt
                  többé, hogy a kiállítás megnyitásának idejét kitűzzék s az ünnepélyes bemutatóra
                  szétküldjék a meghívókat.</p>
               <p>Egy-két napig még kóválygó fejjel szédelegtem, Veronkába kapaszkodva, az udvaron s
                  a kertben. Ölbekapva felcipelt a filegórjához is, de annak ajtaja most zárva volt
                  s ablakai elfüggönyözve. Bentről még hallatszott Ákosék kopácsolása, amint az
                  utolsó szögeket verték be a remekműbe. Veronka azt állította, hogy ő már
                  bekukucskált egyszer, mikor az ajtó kicsit nyitva volt s álmában se láthatna annyi
                  gyönyörűséget, amennyi ott vár reám.</p>
               <p>Olyan izgatott lettem, hogy se enni, se aludni nem bírtam. A nagyok kegyetlenül
                  gyönyörködtek kínjaimban. Ridegen elzárkóztak könyörgésem elől, hogy az ünnepélyt
                  hamarabb tartsák meg. Sőt Ákos kijelentette, hogy még az sem biztos, nem kell-e
                  elhalasztani az egészet, mert ő és barátai felkérték Roland bátyánkat, mint kitűnő
                  mérnökjelöltet, hogy munkájukat vizsgálja felül s ő több hibát talált, amit még ki
                  kell javítaniok.</p>
               <p>Megkérdeztem Roland bátyámat: igaz-e? Ő éppen a kertben járkált, helyesebben
                  mondva nyargalászott fel-alá s kérdésemre, ahogy eléje álltam, megtorpant, sokáig
                  nézett, mintha nem ismerne rám s végre a mellembe bökve ujjával, az arcomba hajolt
                  és azt mondta: minden a szelektől függ...</p>
               <p>Tátott szájjal bámultam rá. Ő aztán elkacagta magát, barackot nyomott a fejemre s
                  tíz krajcárt adott krémesbélesre, azzal, hogy rögtön távozzam az útjából.</p>
               <p>A tíz krajcár szédítő kincs volt, négy krémest lehetett kapni érte a cukrászdában.
                  És én a krémesért, rossz pillanatomban talán még a kiállításról is képes lettem
                  volna lemondani...</p>
               <p>Egyet mégis Veronkának ígértem, ha azonnal elvisz a cukrászdába s titokban tartja
                  a dolgot. Mert különben anyám engedélye kellene hozzá s ha az megvolna is, a
                  kincset be kellene szolgáltatni s ebéd után mindenkit megkínálni belőle, mielőtt
                  valami nekem is maradna.</p>
               <p>Veronka természetesen benne volt s kilopódzva a kapun, ügettünk a vár felé,
                  melynek déli falához ragasztva, több ház között állott az is, amelyikben a
                  cukrászda pompázott. Voltunk már ott egyszer-másszor, mint valami tündérmesében.
                  Csipkefüggönyök takarták ablakait, egy kanári énekelt cifra kalickájában s a
                  levegő bódító édes szagokkal volt tele. Hosszú, márványlapos asztalon a világ
                  minden kívánatossága csábított: csokoládés, habos, gyümölcsös torták, sütemények,
                  ezüst és selyempapírba öltöztetett cukorkahalmok s a nagy üveges szekrényből
                  mindenféle színű itókák csillogtak elő. Egy erősen sárgahajú és erősen pirosarcú
                  kisasszony adta a krémest, papírtálcára rakva és fehér papírba burkolva, miközben
                  nem ránk nézett, hanem a fejünk felett a sarokba, ahol kis kerek asztalkánál egy
                  katonatiszt aranygombjai villogtak a homályban. A kisasszony neki beszélt s
                  kacarászott szájával, szemével, csak a keze vett tudomást rólunk, ahogy a csomagot
                  adta s a pénzt vette. Ezen én nem győztem csodálkozni.</p>
               <p>De most szörnyű csapás várt reám. Mert bár a nagy fehér betűket már messziről
                  olvashattam az ajtó feletti tábláról: Cukrászda s így nyilvánvaló, hogy most is
                  ott van a sok édes gyönyörűség, az ablakokat felhólyagzott szürke festésű fatáblák
                  takarták, a bezárt ajtón pedig súlyos keresztvas feküdt lelakatolva... Cédula volt
                  ragasztva az ajtóra, odatámolyogtam s Veronka felemelt, hogy olvassam el, mi van
                  rajta. Lassan betűztem ki az otromba írást: Ha-lál e-set mi-att zár-va.</p>
               <p>- Biztosan a kanári halt meg! - véltem elszontyolodva.</p>
               <p>- Fenét! - mondta Veronka, letéve a földre. - Egy büdös madárért nem zárnak!</p>
               <p>- Akkor hát a kisasszony. Halálra ette magát krémessel. Jó neki!...</p>
               <p>- Mit tud maga? - legyintett Veronka. - Az a sárgahajú is csak cseléd, akár én.
                  Nem ehetik szabadjára... Felpofozzák érte...</p>
               <p>- Jó na... Lehet, hogy a tiszt halt meg. Éjjel-nappal ott ült a sarokban s addig
                  evett, amíg megpukkadt...</p>
               <p>De Veronka ebbe se egyezett bele:</p>
               <p>- Van cukrász is, hallja?... Meg cukrászné... Biztosan kövérek, mint a disznó...
                  Valamelyiket a guta megsirítette.</p>
               <p>Ezt nem értettem, de mindegy volt. Krémes már se így, se úgy nem lesz!... S mivel
                  végre is ez volt az, amit én gyászoltam, hirtelen elkezdtem zokogni a zárt ajtó
                  előtt. Néhány járókelő részvéttel pillantott rám. Nyilván azt hitték, én vagyok a
                  kanári, vagy a kisasszony, vagy a tiszt, vagy a cukrászék árvája.</p>
               <p>Aztán hazaballagtunk. A tíz krajcárt Veronkára bíztam, hogy őrizze. Máig is őrzi,
                  ha meg nem halt, mert én aztán elfeledkeztem róla, a kiállítás megnyitásának
                  izgalmai között.</p>
               <p>Azon a csillagos augusztusi estén életemben először voltam kertünkben lefekvési
                  idő után. De erre az egy alkalomra szabad volt fentmaradnom, mivel az ünnepélyt
                  esti világításban akarták Ákosék megtartani. Az izgalom miatt a legkisebb
                  álmosságot sem éreztem. Már maga a kerti út is csoda volt, a kaputól a filegórjáig
                  színes lampionok függtek felette, hol a fák ágain, hol pedig rögtönzött, lombokkal
                  befont kapukon. Remegve léptem be, anyám kezét szorongatva, a filegórjába, de csak
                  egy piros függönyt láttam, ami kettéosztotta a szobát s a függöny előtt a vendégek
                  széksorát. A titok a lepel mögött derengett még. A nézőtér is csupa fenyőgally,
                  virágkoszorú és lampion, valóságos tündérálom. Ákos és barátai a székek előtt
                  állottak, katonás sorban s hajlongtak az érkezőknek. A fal mellett hosszú asztal
                  állott, megrakva hideg sültekkel, salátákkal, tésztákkal, gyümölcsökkel és
                  borosüvegekkel. A bemutató után itt lesz a szoáré.</p>
               <p>Édes biztonságérzéssel símultam anyámhoz. Íme, késő este átjöttem vele az egész
                  kerten, itt ülök a filegórjában s nagy bátran kacagok magamban a kísérleteken meg
                  a prikulicson, akik tehetetlenül vicsorgatják a fogukat s nem is mernek moccanni a
                  fény és lárma miatt. Hirtelen, szinte egy év óta először, most Izukára gondoltam,
                  aki örökre eltűnt az életemből. Vajjon mit szólna mindezekhez? Biztosan a
                  kísértetek pártjára állana s gyűlölné a nagyokat, akik még éjjel se engedik
                  érvényesülni a szegény szellemeket. De hát Izuka nincs többé s végre azt
                  gondolhatom, amit akarok. Igaz, megígértem neki, hogy sohase fogok felnőni, de ezt
                  csak azért tettem, mert szokása szerint hirtelen megrohant a követelésével s nem
                  hagyott gondolkozni... Jó, hogy nincs itt! - állapítottam meg hűtelenül. - Én
                  igenis nagy akarok lenni, minél hamarabb!...</p>
               <p>Máris éreztem fontosságomat, hiszen ennek az estének tulajdonképpen én vagyok a
                  főszemélye, úgyszólva az én betegségemnek köszönhető minden, ami itt van, a
                  kiállítás mától kezdve az én kizárólagos tulajdonom s a vendégek is, ha jól
                  meggondoljuk, az én vendégeim...</p>
               <p>Ezért is ültem én a sor közepén, anyám mellett, gyönyörű fehér matrózgalléros
                  barna ruhámban, mely ma először van rajtam. Anyám mellett keresztapám, mellettem
                  pedig keresztanyám mosolyog s máris a markomba csúsztatta egy csomag fínom cukorka
                  piros szalagfogóját... Jobbján apám következik s aztán Ilona néni, a Gábor bácsi
                  felesége, száraz, fehérarcú, komolyszemű asszony. Túlfelől Tövisi néni duruzsol
                  keresztapám fülébe, míg Tövisi Pista bácsi, Ilona néni szomszédja, s szerintem az
                  estély egyik fődísze, mivel nem tanári, hanem tűzoltófőparancsnoki minőségében
                  jelent meg, fején a ragyogó, lófarkas sisakkal, aminek bírásáért én bármire képes
                  volnék, talán még arra is, hogy éjjel, sötétben, egyedül kijöjjek a kertbe. Van
                  itt még több nagyleány és fiatalember s aztán a testvéreim, már kissé a
                  homályban. Melinda és Bihari Péter éppen a sarokban, összebujva. Ottilia szeme
                  sűrűn villan rájuk a túlsó sorvégről, szerintem haragosan. Roland előregörnyedten
                  kuporog székén s fejét kezeibe temeti. Néha felrezzen, a hajába kap s
                  elmosolyodik, aztán megint visszahull töprengésébe. Beáta a függöny széléhez
                  lopódzott s szemtelenül kandikál be a titokba, felémkacsintva, hogy bosszantson.
                  De Ákos megráz egy csengettyűt, mire egyszerre mély csend lesz s ő beszélni kezd.
                  Azt állítja, hogy Budapesten vagyunk, az ezredéves nagykiállítás kapujában. Bátran
                  hazudja továbbá, hogy tüstént látni fogjuk mindazt, amit egy egész ország hordott
                  össze kincseiből, sőt kerek ezer esztendőn keresztül épített, munkált erre az
                  alkalomra. Kuncogva látom, hogy Tövisi nénit sikerül lóvátennie, mert helyeslőleg
                  bólogat. Aztán nagy taps között a függöny széthúzódik s én többé nem látok
                  senkit... Csak egyet látok: fénybenúszó várost, sok-sok gyönyörű tornyos házból
                  alkotva, utakat, fasorokat, kerteket, csillogó tavat csónakokkal, az utakon
                  kocsikat, szekereket, a mezőn csordát, ménest, juhnyájat, messze egy vonatot, sok
                  kicsi zászlót, katonaságot, tarka tömeget, hátul erdős hegyeket s nagy kék eget...
                  Olyan az egész, mintha igazi, élő volna, csak nagyon magasról nézve...</p>
               <p>Egy pillanatig elakad a lélekzetem a gyönyörűségtől, mielőtt felsikoltanék s
                  odarohannék... és az egész szobában ámult csend...</p>
               <p>S ebben a különös, pillanatnyi csendben megszólal apám, Ilona nénihez
                  fordulva:</p>
               <p>- Gábor hol késik?...</p>
               <p>Anyám halk sikoltását hallom: - Jézusom!!!</p>
               <p>Roland felugrik, apám felé lép. Ottilia feketén surran oda hátulról s föléje
                  hajlik.</p>
               <p>Én dermedten, borzongó gerinccel bámulok Ilona néni kitágult, kérdő szemébe.</p>
               <p>Gábor?... Gábor bácsi?... Paniti Gábor?... Mintha görnyedthátú, kidülledtszemű,
                  vörös-deres szakállú vékony kísértet lépett volna be a szobába s a gyertyák
                  elkékült lánggal dideregnének a lehelletétől... Emlékszem, mindenki félt tőle, én
                  legalább nagyon. Ha beszélt, mindenki hallgatott s furcsa, csúfolódó kacagására
                  alig mertek mosolyogni... Még Ádám és Roland is szent félelemmel figyelték. Igen,
                  azt hiszem, még apám is valahogy felnézett rá... S anyám, akinek első
                  unokatestvére volt, suttogó tisztelettel csitított, hogy lábujjhegyen járjak, mert
                  itt van Gábor bácsi... Nagy ember, - mondta róla egyszer az asztalunknál
                  keresztapám, pillogva - a Kollégium legnagyobb tanára... Csakugyan magas volt, azt
                  láttam én is, Rolandnál is magasabb s villogó szemmel nézett el az emberek feje
                  fölött... Most rémlik nekem, hogy sok éjszaka, felriadva, hallottam rekedten
                  sivító hangját az ebédlőből, izgatott beszélgetés morajából s különös, borzongató
                  köhögését, ahogy elfulladt a szava... Tamás pedig, a kulcslyuknál kuporogva,
                  büszkén biztatta Beátát: - Ne félj, Gábor bácsi nem hagyja a Kollégiumot, harcol
                  érte, mint az oroszlán s apánk vele... Nem értettem, Beáta vajjon miért s kitől
                  féltette a Kollégiumot s mi köze hozzá egyáltalán? De úgy tett, mintha Gábor bácsi
                  egyenesen érte viaskodna a sárkánykígyóval, tapsolt s kacagott... Egyszer hosszú
                  kocsisor indult a házunk elől az állomásra, az elsőbe Gábor bácsi szállt be
                  apámmal s a többiben a Kollégium tanárai ültek. Ahogy elrobogtak, az ablakokból
                  kendőkkel integettek utánuk az asszonyok s kiáltoztak. Anyám mondta, hogy
                  Kolozsvárra mennek, gyűlésbe, megvédeni a Kollégiumot... De én ezt mind
                  elfelejtettem már s csak most, ebben a kísérteties pillanatban gomolyodott elém az
                  egész... Mert hiszen arra jól emlékszem, mikor egyszer kiáltozva rohantam be a
                  szobába s anyám elémfutva, a szájamra tapasztotta tenyerét:</p>
               <p>- Csitt, Tamáska, hallgass!... Meghalt Gábor bácsi!...</p>
               <p>S láttam, iszonyodva, hogy apám az asztalra borulva zokog. S anyám szeme is
                  könnybe borult... Igen!... Kétszer volt olyan harangzúgás és akkora fekete tömeg
                  az utcán... Kossuth apánk halálakor és a Gábor bácsi temetésén... De akkor miért
                  kérdezte most apám Ilona nénitől: Gábor hol késik?</p>
               <p>...Már felemelkedett székéről s furcsán, zavaros szemmel néz a köréje sietőkre.
                  Anyám otthagyott s a kezét fogja:</p>
               <p>- Mi az, lelkem?... Valami emlék?...</p>
               <p>- Gáborra gondolt! - szólt Ilona néni hűvös, nyugodt hangján.</p>
               <p>Pista bácsi, sisakján a lengő lófarkkal, keresztapámhoz hajolva suttogott s ő
                  pillogva bólogatott rá.</p>
               <p>- Édes komám, - mosolygott keresztanyám szép piros szája - most örvendjünk az
                  élőknek, gyönyörködjünk a gyermekekben s az ifjúságban...</p>
               <p>Az ifjúság azonban riadtan húzódott hátra s Bihari Péter a homályban magához
                  ölelte Melinda reszkető testét.</p>
               <p>Valaki összehúzta a függönyt a csodaváros előtt s gyorsan oltogatni kezdte mögötte
                  a fényeket.</p>
               <p>Beáta hirtelen elcsent egy szelet tortát az asztalról s kisurrant a kertbe. Apám
                  pedig ingerülten horkant fel:</p>
               <p>- Mi az ördögöt álltok elém?... Gábor már türelmetlenül vár... Indulunk
                  Kolozsvárra... Nem hagyjuk, hogy a teológiát elrabolják a Kollégiumtól... Esküt
                  tettünk a Fejedelemnek, megvédjük!...</p>
               <p>- Megyek Árboczért! - súgta Roland anyám fülébe s elrohant.</p>
               <p>Keresztapám és Pista bácsi karonfogták apámat.</p>
               <p>- Mi is megyünk, Áron! - helyeselt Pista bácsi. - Gyere, pakoljunk gyorsan, a
                  vonat mindjárt indul.</p>
               <p>- Menjünk, menjünk! - kiáltotta apám. - Gábor már a kocsin mérgelődik.</p>
               <p>Húzta őket magával, ki az ajtón. Anyám, Ottilia és keresztanyám karján, zokogva
                  szédelgett utánuk.</p>
               <p>S mindenki susogva, izgatottan, sírva, vitatkozva hömpölygött a nyomukba.</p>
               <p>Velem senki se törődött. Ott maradtam, egyedül, dicsőségem és felfuvalkodottságom
                  romjain...</p>
               <p>De nem egyedül... A bosszútlihegő kísértetek felébredtek... A pincében megmozdult
                  a prikulics s a rácsnak szökkent... Hallottam vérszomjas hördülését...
                  Eszemetvesztve iramodtam ki, végig a tornácon, le a lépcsőn, neki a kertnek...
                  Haldokolva pislogtak a lampionok, némelyik már kialudt... A fenyőszellemek
                  dühödten zúgtak a sötétben s karmaikkal hasogatva a fák kérgét, ereszkedtek alá,
                  hogy elvágják az utamat... Fejem lüktetéséből Izuka hangját hallottam: - A nagyok
                  itthagytak!... A nagyok itthagytak!...</p>
               <p>- Izu! - kiáltottam kétségbeesve - Izu, hol vagy?...</p>
               <p>Valaki jött, futva, lihegve, szembe velem... Végem van!... Bekerítettek!...
                  Megperdültem a sarkam körül, mint a búgócsiga s elvágódtam.</p>
               <p>- Tamás! Tamáska! - hallottam Veronka elfulladó kiáltását, mintha valami víz alól
                  bugyborékolna. - Itt vagyok, Ta...</p>
               <p>Aztán az egész nagy kiállítás dübörögve összeomlott s maga alá temetett.</p>
               
            </div>
            <div type="chapter">
               <head>4.</head>
               <p>Alig tudom elhinni, hogy mindaz, ami a gyászosvégű ünnepélyre következett, naptár
                  szerint egy-két hét alatt gördült le, mint egy lavina. Emlékezetem most is annyira
                  terhes arcoktól és eseményektől, hogy nem értem, mi módon is fogadhatta be az
                  öntudatom olyan rövid idő alatt az egészet? Hiszen lehetséges is, hogy sok későbbi
                  látást és megértést vetítek vissza önkénytelenül ebbe a sűrített képbe. De ma már
                  képtelen vagyok az összeszövődött szálakat szétválasztani.</p>
               <p>...Magdolna érkezésével kezdődött. Anyám testvérének, Janka néninek volt a lánya.
                  Az apja, Fehér Gergely bácsi Erzsébetvároson működött, mint a törvényszék elnöke.
                  Nagy úrként emlegették nálunk. Anyám büszkén mesélt arról, hogy Janka néni a
                  legelső asszony Erzsébetvároson, ott minden körülötte forog s előkelősége mellett
                  a legszebb asszony is messze földön. Senki se mondaná róla, hogy már majdnem
                  ötvenéves, amit ő különben nem is tűrne el. Hozzánk szüretre szoktak jőni, két
                  lányukkal, Máriával és Magdolnával. Tudtam, hogy van egy fiúk is, a lányoknál
                  idősebb s Gergelynek hívják, mint az apját. De ha járt is nálunk eddigelé, nagyon
                  kicsi koromban járhatott, mert nem emlékeztem reá. Ákos azt állította róla, hogy
                  hiába Gergely a neve, azt csak a családban mondják így, mert az idegenek Páter
                  Jácintnak szólítják. Mivel a jácintok anyám kedves virágai közé tartoztak, azt
                  hittem, Ákos csak bolondítani akar, de anyám legnagyobb csodálatomra azt mondta,
                  hogy Gergelynek Jácint a szerzetesi neve, mivelhogy ferences barát. De ez nem
                  tartozik rám s én hívjam csak Gergely bácsinak, ha idejőne. Mivel nem jött,
                  el-elfelejtkeztem a létezéséről is. De Janka nénit nem lehetett elfelejteni.
                  Hatalmas tünemény volt. Anyámnál magasabb, termetesebb, ragyogóbb hajú.
                  Csodálatosan nagy, fényes kék szeme mintha megvilágítaná körülötte a szobát.
                  Mindíg zengő hangon beszélt s ez engem egy hegedű muzsikájára emlékeztetett, amit
                  egyszer felébredve az utca felől hallottam s Ákos és Beáta szerint éjjeli zene
                  volt, Bihari Péter húzatta Melindának. Janka néni fejét felvetve, egyenesen járt s
                  a széken is úgy tartotta a derekát, mint egy fenyőszál. Gergely bácsi, a férje,
                  hozzá képest kicsinek látszott s minden egyébben is ellentéte volt: arca, szeme
                  ragyogó fekete s a haja, szakálla is, kivéve az itt-ott megcsillanó fehér
                  szálakat. Hozzám, amennyiben a sokadalomban észrevehettek, tréfásak és kedvesek
                  voltak, de persze nem juthatott sok idejük rá, hogy törődjenek velem a szüreti
                  forgalomban. Annál inkább törődött Mária, a nagyobbik leány, pedig én féltem tőle.
                  Sovány, sápadt, vénülő teremtés, ijesztően nagy, kiálló fekete szemekkel. Sokkal
                  idősebbnek látszott az anyjánál. Hogy miért féltem tőle? Először is, mert folyton
                  csókolgatott a kék, hideg szájával. Azután, mert a nappaliból, ahol ágyat vetettek
                  neki, ijesztő hangok ütődtek a fülemhez, mintha fojtogatnák. Ottilia volt a
                  hálótársa ilyenkor s én eleinte attól rémüldöztem, hogy néném meg akarja ölni.
                  Pedig ápolta, mert Mária szívbajos volt, szegény. Kétségbeejtő módon szeretett,
                  úgyszólva kisajátított engem. Édesem, gyémántom, egyetlenem: így nevezgetett.
                  Valósággal lesett rám, orvul támadott s ha a karja közé kaphatott, úgy szorított
                  dörömbölő melléhez, hogy elállt a lélegzetem.</p>
               <p>- Csitt!... Maradj, édesem, gyönyörűségem, maradj a szívemen! - lihegte -
                  meggyógyítasz!...</p>
               <p>De én annál vadabbul rúgkapáltam, visítottam s igyekeztem szabadulni. A
                  szentképekkel egy ideig lekenyerezett. Ezeket csak olyankor adta, ha óvatosan
                  szétnézve, meggyőződött, hogy senki sincs a közelben. S kért, hogy ne beszéljek
                  róluk. Ez a kettőnk titka, mert a Szűz Mária azt akarja, hogy ő mentse meg a
                  lelkemet, ami nagy veszedelemben van. Én a kísértetekre gondoltam. Ő helybenhagyta
                  és azt mondta, hogy nem kell többé félnem tőlük, ha ilyen képet hordok a szívem
                  felett. Ketten kerestünk rejtekhelyet a képeknek, a filegórja lépcsője alatt. Ez a
                  prikulics szempontjából is alkalmasnak ígérkezett. Volt Kisjézus, meg Nagyjézus
                  is, úgy, ahogy Izuka állította annak idején s mind a kettő kívül a mellén hordta
                  lángoló szívét. Így viselte a Szűz Mária is, aki két angyalkától tartott felhőn
                  lebegett, feje körül csillagokkal, de az ő szívéből kések álltak ki s piros
                  vércseppek hullottak.</p>
               <p>- Ő tudja, - suttogta Mária - hogy fáj nekem itt! - S fejemet odahúzta kalimpáló
                  szívére. - Tőle kérem a gyógyulást!...</p>
               <p>Megismerkedtem néhány szenttel is, férfiakkal és asszonyokkal, a képeken. Fejük
                  körül vékony aranyabroncs függött a levegőben, magától. Érthetetlen!... Mária
                  ajánlatára Szent Ferencet választottuk az én védelmezőmül, aki, ha esténként
                  néhány szóval kérem, megoltalmaz minden gonosztól. A képen kicsit véznának és
                  túlelfoglaltnak véltem erre a feladatra, mert láthatólag teljesen el volt merülve
                  egy fényesség szemléletében. De Mária biztatott, hogy éppen értem imádkozik s
                  ebben van az ereje. De ha a szentképek tetszettek is, szegény Máriát szívesen
                  nélkülöztem volna. S ha csak tehettem, idejekorán megszaladtam előle.</p>
               <p>De hadd térjek végre Magdolnára, aki most, az ünnepély utáni napokban érkezett
                  hozzánk. Anyám kérésére küldte Janka néni. Mert apám folyton Magdolnát emlegette,
                  kívánta, szólította. Még én is rég észrevettem, hogy valamiért erősen szereti őt.
                  Hiszen mind szerettük, nem is lehetett nem szeretni, de apám egészen más ember
                  lett, ha Magdolna megjelent a házban. Mintha kicserélték volna: vidáman jött-ment,
                  tréfált, sohase haragudott, mindenkihez jóságosan szólt s boldogan élvezte a
                  „kicsi” hízelkedését. Magdolna, a „kicsi”, még a gondolatát is kitalálta. Kezébe
                  adta a botját, szaladt a pipával, hozta az újságot, feladta a házikabátját,
                  lábára segítette a papucsot, fejére tette a bojtos sapkát, felolvasott és énekelt
                  neki s úgy szólította: Áron apám, lelkem apám. Ezeket az apró szolgálatokat máskor
                  Ottilia végezte apánk körül s lehet, hogy nem is szívesen adta át Magdolnának,
                  ezekre a rövid ittléteire sem. De ezt nem árulta el s mivel máskor is komor volt,
                  senki se tudhatta, mit gondol. Apám azért bölcsen cselekedett, mikor a „kicsi”
                  érdekében megsimogatta Ottilia szívét is: most pihenj, fiam, amíg a „kicsi” itt
                  van, éppen elég bajod-gondod van velem máskor. S Ottilia zord hálával mosolyodott
                  el.</p>
               <p>Magdolna késői gyermek volt, tíz évvel fiatalabb Máriánál, alig tizennyolc
                  esztendős. Egy évben születtek a mi Melindánkkal s mindkettőjükben meglepő volt az
                  édesanyákhoz való hasonlóság. Mintha Janka néni s édesanyám keltek volna bennük új
                  életre. Apám egymás mellé ültette őket az asztalnál s mindegyre rajtuk felejtette
                  a szemét.</p>
               <p>- Szinte azt hiszem, - mondta olykor anyámnak - hogy harminc évvel fiatalabb
                  vagyok, Eszter!... S Janka és te ültök szemben velem, mint leányok.</p>
               <p>Gépiesen dolgozó gyermeki emlékezetemmel megörökítettem anyám válaszát, amit az ő
                  különös, vidám-szomorú mosolyával adott:</p>
               <p>- Ha úgy volna, jobban volna, ugye?... Most megkaphatnád Magdolnában Jankát...
                  Magdolna csakis téged választana!...</p>
               <p>Apám kacagott, a „kicsi” elpirult s aztán bájos huncutsággal helyeselt:</p>
               <p>- Bizony!... Áron apa felesége a legboldogabb asszony a világon!...</p>
               <p>- Az már igaz, szívem! - vágta el édesanyám a különös tréfa fonalát s megcsókolta
                  apám homlokát, mire az asztalnál mindenki tapsolt, legjobban Janka néni s ő is
                  nagyhirtelen arcon csókolta apámat túlfelől, akinek a könnyei potyogtak
                  nevettében. Erre aztán még harsogóbb lett a család ujjongása. Én is kacagtam, bár
                  nem tudtam, miért? De azt hiszem, Beáta se tudta s mégis visított és vonaglott a
                  nevetéstől.</p>
               <p>Ezekben a napokban azonban nem kacagott senki a háznál. Máskor Magdolnának,
                  valahányszor az útjába kerültem, mindíg volt simogatása, becéző szava hozzám s
                  egy-egy gyöngéd mozdulata, mellyel kicsi virágkeze megigazította inggalléromat
                  vagy kuszált hajamat. Most nem is igen láttam őt. Késő estig apám ágya mellett
                  ült, ápolta, vigasztalta. Néha éjszaka is felváltotta anyámat vagy Ottiliát.
                  Melinda is sokszor besuhant a betegszobába, de őt kihagyták az állandó sorból.
                  Más munkája volt. Az udvari szobában, varróleányokkal dolgozott, a kelengyéjét
                  készítették. Nemsokára elviszi a háztól az a Bihari Péter, aki pap lett valahol
                  egy faluban. A konyhán így mondták.</p>
               <p>Én gyakran beállítottam a varrógép-berregéstől hangos szobába, hogy üres
                  cérnakarikákat szerezzek játékaimhoz. A leányok rendszerint kikergettek, mert
                  útban voltam. De egyszer ott találtam Magdolnát, amint Melinda fejét simogatta,
                  aki karjaira dőlve zokogott egy halom fehérneműn. Magdolnának is vörös volt a
                  szeme. Éppen azt mondta s jól hallottam, mert a gépek álltak s a varrólányok is
                  szomorún, némán néztek Melindára:</p>
               <p>- Igen, szívem... Lehet, hogy igazad van... A sok fehérség helyett csupa feketét
                  fogtok itt varrni... De Isten csodát tehet... Imádkozzunk érte...</p>
               <p>Azt gondoltam, nem tartozik rám s elszaladtam, a kiállításhoz. Senki sem járt itt
                  azóta s most egyedül az enyém volt minden, órák hosszat elmerülve játszottam vele,
                  átrendeztem a házakat, egy-egy térre, utcára összeraktam a bábokat, szekereket,
                  egész vásárt csinálva belőlük. Különösen tetszett az a játék, amit kieszeltem,
                  hogy egy falusi embert ábrázoló bábot a kezemmel házról-házra, utcáról-utcára
                  tologattam s magyaráztam neki, amit Ákostól hallottam, a paraszt pedig ámult,
                  csodálkozott s butaságokat kérdezett, amikre én oktatólag s fölényesen adtam meg a
                  helyes felvilágosítást. Maga a bábsereg lett a kiállítás közönsége s én a
                  fáradhatatlan mutogató. Mivel sok mindent nem értettem a házak felirataiból,
                  hazudoztam a báboknak mindenféle kitalált dolgot, így például a „Déligyümölcs”
                  feliratú kis pavillonnál, amelyben valami könyvből kivágott képen ott volt a
                  mandula is, nem tudván, hogy mi fán terem, így szóltam a „közönséghez”: Kétféle
                  mandula van, úgymint barack- és szilvamandula. Ennek a bölcsességnek volt valami
                  alapja különben, mert még Izukával bevezettük volt azt a gyakorlatot, hogy barack-
                  és szilvamagokat törtünk fel, kiszedtük a „mandulájukat” s száradni raktuk a
                  napra, abban a hitben, hogy így igazi édes mandula lesz belőlük. Ekként merültem
                  el egyedüliségemben a filegorja álomvilágába s itt kezdődött el sokáig kísérő
                  kettős életem, hogy a valóság szomorú vagy unalmas taposómalmából átszöktem a
                  képzelet birodalmába, ahol minden úgy történt, amint én akartam és szerettem.</p>
               <p>Egyik napon, mikor alkonyatig ottfelejtkeztem a filegórjában és senkinek se
                  jutottam eszébe, hangokat hallottam a kertből. Felrezzenve, kiosontam a tornácra,
                  s leguggolva kikandikáltam a deszkakorlát kivágásán. Nem messze, egy bokor alatti
                  padon Magdolna ült, lehajtott fejjel. Aranyos haján a búcsúzó napsugár ragyogott.
                  Szép fehér nyaka édes ívben hajlott le. Karjai csüggedten hullottak ölébe. Olyan
                  volt, mint egy gyöngéd, bús virágszál. Roland bátyám sebesen járt le-fel a pad
                  előtt, izgatottan hadonászott, néha megállt, Magdolnára nézett s közben
                  szenvedélyesen hadarva beszélt:</p>
               <p>- Érted, hogy mit jelent ez?... Egy légy, egy szitakötő, egy denevér és egy varjú
                  repüléséből megtaláltam a titkot... Most meg fogom csinálni kicsiben... Csak neked
                  fogom megmutatni, csak neked... A gép neve Magdolna lesz... Kétszemélyes...
                  Felszállsz majd velem?...</p>
               <p>Magdolna felemelte arcát kebléről. Halvány mosollyal mondta:</p>
               <p>- Tudod, hogy hiszek benned és büszke vagyok rád...</p>
               <p>- Tudom... Ezért dolgozok... De szeretsz-e, Magdolna?... Mondd meg, szeretsz-e?...
                  Felszállsz-e velem?...</p>
               <p>- Ó, Roland, hiszen kicsi korunktól ismerjük és szeretjük egymást... Nem vagyunk
                  több, mint unokatestvérek?... Én úgy érzem, testvérek vagyunk... De mért nem
                  akarod megérteni, hogy én nagyon buta és semmi vagyok hozzád?... Hogy
                  Istenkísértésnek hiszem a repülést?... Hogy bűnnek tartom a felszállást?... És
                  hogy könyörgök, mindíg könyörgök: hagyd abba, csinálj más valamit... szépet,
                  nagyot...</p>
               <p>Roland bátyám vad nyargalásba kezdett, hajába túrt, élesen kacagott:</p>
               <p>- Ez a te hited!... A bigott apád, az áruló anyád, a barát-bátyád láncai
                  rajtad!... Bocsáss meg, Magdolna!... Nem akarlak bántani!... De a szelekkel
                  könnyebben bírok, mint veled!... Mért nem tudsz szeretni, Magdolna?... Úgy
                  szeretni, ahogy én?...</p>
               <p>Magdolna sóhajtva felállt s elindult a ház felé:</p>
               <p>- Mennem kell, Roland... Most nem maradhatok... Áron apa, szegény, keresni fog
                  azzal a szomorú, kérdő szemével... Ó, bárcsak, bárcsak világosságot gyujthatnék
                  neki a hitemmel abban a sötétben, ahová néz.</p>
               <p>Még hallottam Roland egy-egy szavát, ahogy utánalépett:</p>
               <p>- Ne gondold... Apám nem fél a haláltól... Megvan a maga hite... A miénk... - S
                  egy felcsattanó kiáltás: - Mi, Ernyeiek, nem félünk semmitől!...</p>
               <p>Gyermeki sejtelemmel fogtam föl a jelenet lényegét. Roland tehát szárnyakat
                  csinál, valami szárnyaskocsit, a madarak mintájára s fel akarja vinni magával
                  Magdolnát az égbe!... Vajjon miért nem örvend ennek Magdolna?... Miért fél
                  meglátni az Istent s az angyalokat ő, aki olyan nagy imádkozó?... Én bezzeg mennék
                  szívesen!... Roland bátyám hatalmas varázsló, csodálom őt s büszke vagyok rá!...
                  Izu is, tudom, repesve jőne, hiszen sokkal bátrabb volt nálam. De Magdolna talán
                  attól fél, hogy nem engednék vissza a földre. Nem csodálnám!... És lehet, hogy az
                  Isten csakugyan haragszik is arra, aki élve akar bejutni hozzá. Mert azt már
                  eleget hallottam, hogy aki meghal, ha jó volt, egyenesen odaszáll...</p>
               <p>Még töprengtem ezeken később is. De aztán sok minden kezdett történni egyszerre s
                  kiverte fejemből a szárnyaskocsit. Így az, hogy megérkezett Ádám bátyám. Esti
                  suttogásokból kivettem már, hogy sürgönyt küldtek érte Vásárhelyre, ahol most
                  szolgál. A sürgönyt Ákos vitte a postára, ijedt és szomorú volt Ádám arca, mikor
                  leszállt az omnibuszról és becsörtetett a forcimerbe. Anyám a nyakába esett s
                  hangtalanul sírt. Ottilia a vállára borult s neki is folytak a könnyei. Ádám
                  cirógatta, csitította őket, kérdezte, hogy van apám? Engem alig vett most észre,
                  csak futólag emelt magához s csókolta meg az arcomat. Elfelejtette a fényes
                  krajcárt is.</p>
               <p>Egy reggel, mintha mindjárt ezután történt volna, arra léptem ki a tornácra, hogy
                  anyám, Ádám és Roland valami idegen úrral beszélgetnek az asztal mellett, amin
                  nyáron reggelizni szoktunk. Most fekete táska és mindenféle írás tornyosult rajta.
                  Az idegen, nagyorrú, vékonynyakú, hosszúbajszú és pápaszemes ember, miközben az
                  ádámcsutkája veszettül ugrált fel-alá, csontos öklét az iratokra helyezve, éppen
                  azt mondta:</p>
               <p>- Nagyon sajnálom, tekintetes asszony és uraim... Régebben kellett volna... A
                  doktor úr azt mondta, nem lehet, nem teheti, a legjobb barátja családjáért
                  sem...</p>
               <p>Anyám csak sóhajtott, Ádám a torkát köszörülte, de nem szólt s Roland hevesen
                  pislogott. Én közben odasompolyogtam anyámhoz s szokásom szerint, szándéktalanul
                  is olvasni kezdtem azt a papirost, ami ki volt terítve az idegen elé. A tetején
                  vastag betűkkel ez volt nyomtatva: Phőnix életbiztosító intézet kolozsvári
                  ügynöksége. Egy szót sem értettem belőle. De valahogy úgy jött nekem: Phőnix
                  ennek az úrnak a neve. Helyesen gondoltam, mert csakugyan magára mutatott,
                  miközben feltápászkodva, pakolni kezdett:</p>
               <p>- Phőnix nem vállalhatja ezt, nagy sajnálatára!</p>
               <p>Mikor már elment, anyám így szólt a fiaihoz:</p>
               <p>- Akkor el kell adjuk a Hosszút... Adóssággal s krajcár nélkül nem
                  maradhatunk...</p>
               <p>Hirtelen sírvafakadt szegény. A fiúk átölelték, vigasztalták. Én pedig bánatosan
                  eloldalogtam.</p>
               <p>A Hosszú az Őrhegy Maros-felőli oldalán végignyúló szőlőskertsor. Ott volt a mi
                  szőlőnk is, sok másé között. De mi a magunkét értettük Hosszú alatt. Fehér Gergely
                  bácsi mindíg csúfolkodott rajta szüretkor, hogy egres terem benne, nem szőlő.
                  Később megértettem, hogy volt valami igaza. A Hosszú délkeleti fekvésű hegyoldal,
                  de a mi részünknek csak az egyik fele kapott jó napfényt, a másik már kissé
                  árnyékosan hajlott egy horpadásba. Anyám egyszer, emlékezve, elmagyarázta nekem,
                  hogy ő volt az oka Gergely bácsi vicceinek, mert a napos rész legjavát
                  csemegeszőlőnek kérte el apámtól s a borszőlőinek bizony a rosszabbik jutott.
                  Szegény apám sokáig makacskodott, hogy abban a félárnyékban jó bort termeljen, de
                  csak savanyú maradt az. Almára azonban kitűnően bevált s lassanként,
                  lépésről-lépésre engedve, gyümölcsössé alakította át. A szüret így inkább csak
                  kegyeletes emlékezéssé változott s a végén úgyszólván jelképesen tapostak egy kis
                  mustot a napos oldal egy csücskéből. Viszont apám azzal bosszulta meg magát
                  Gergely bácsin, hogy az édes mustot eltitkolta előle s csak a gyengéből kínálta,
                  amin Janka néni kitűnően mulatott, mivel őt az édesből itatta.</p>
               <p>Így lett a Hosszú nagy részéből „puszta”. Mert városunkban pusztának hívták az
                  olyan gyümölcsöst, akármilyen dúsan pompázott is, amelyiknek helyén régebben szőlő
                  volt. Ezt én nem akartam megérteni s örökké méltatlankodtam rajta, nagyszerű
                  almafáink legyalázásának vélve. De azért csak „puszta” maradt, még anyám szájában
                  is.</p>
               <p>Gergely bácsi is így titulálta anyám szerint:</p>
               <p>- Furcsa, - kacagott apámra - hogy te nagy historikus létedre nem törődsz a mult
                  megörökítésével!</p>
               <p>- Hogy-hogy?...</p>
               <p>- Hát úgy, hogy még mindíg nem állítottál a pusztában emlékoszlopot a
                  majomnak.</p>
               <p>- Miféle majomnak?</p>
               <p>- Ugyan ne tedd magad!... Mindenki tudja, hogy mikor a menázsériát a patak
                  elvitte, a majom, kiszabadulva a te mostani szőlődbe menekült s ott fagyott meg,
                  július tizenötödikén délben.</p>
               <p>Apám nem haragudott az efféléért, jóízűen kacagott rajta s villámként vágott
                  vissza:</p>
               <p>- Tévedés! A majom tényleg megmenekült az árvízből, de Patrubánhoz lopódzott be, a
                  vállára ugrott s onnan beleesett a szenteltvízbe. Ott fulladt meg.</p>
               <p>Patrubán a legáhítatosabb örmény kereskedő volt, akiről az a mese járta, hogy
                  szenteltvízben mosdik. Gergely bácsi, mint szintén áhítatos örmény, fanyalogva
                  hallgatott el.</p>
               <p>Így ették egymást az öregek, de aztán apám igyekezett a vendégét megbékíteni:</p>
               <p>- Jó, jó, Gergely... A jó bort nem ott isszák, ahol terem!... Kóstold csak meg
                  ezt, neked szereztem Gerlédről, a Gödörből!...</p>
               <p>Gergely bácsi poharát koccintva apáméhoz, ivott s megnyugodva cuppogott:</p>
               <p>- Ez igen, Áron!... Ezt biztosan még akkor szűrték, mikor te Esztivel mézes
                  heteiteket éltétek ott a Gödörben!... Érzik rajta!...</p>
               <p>...Hát szóval most eladjuk a Hosszút, ha igaz!... És akkor én soha többet nem
                  ehetem azokból a nagyszerű almákból!</p>
               <p>Ezen való bánatomban galádul oldalbarúgtam az öreg Szotyót, amikor játszani akart
                  velem s egész nap dühösen veszekedtem Veronkával.</p>
               <p>De ezzel nem segíthettem a bajon. Megjelent Zeller úr, a vaskereskedő, akinek
                  szőlőnket felajánlották. Furcsa öreg emberke volt, egyszer a vásáron fehér kakadút
                  láttam, amint karikán ülve, szerencsecédulát húzott Veronkának, miszerint két
                  férje és tizenkét gyermeke lesz. Zeller úr teljesen a kakadúra emlékeztetett,
                  sárga kerek szemei, kampós csőre és fehér, lángszerű üstöke miatt.</p>
               <p>Fejével biccentgetve mintha csakugyan a cédulák után kapkodna, vette tudomásul
                  anyám szavaiból, hogy nagybetegünk állapota miatt pénzre van szükségünk, azért
                  akarjuk a Hosszút eladni. Részvéttel sóhajtott:</p>
               <p>- So-so... Mire érsz cél, fél a sír láb...</p>
               <p>Miután a szőlőt már megszemlélte, alkudozás és vásár elég gyorsan és símán
                  történt, szerintem kevés szóval. Csodálkoztam is, mikor Ádám bátyám dühösen
                  csehpimasznak emlegette Zeller urat s azzal vádolta, hogy bagóért kaparintotta el
                  a Hosszút. De anyámnak pénz kellett s apám is helyeselte egy tiszta percében,
                  mikor bevallotta neki.</p>
               <p>Az égieknek azonban nyilván nem tetszett a dolog, mert alig két nappal azután,
                  hogy Zeller úr kifizette a vételárat, délután olyan jégvihar zúdult reánk,
                  amilyent azóta se láttam.</p>
               <p>Éjszakai sötétség borult a szobákra s forró, fojtogató csend. Aztán kísérteties
                  kék villámok lobbantak át a feketeségen, nyomukban láthatatlan szekerek robogtak
                  felettünk szakadatlan sorban s egyszerre kifordították reánk szörnyű terhüket.
                  Pokoli pattogás, dörömbölés, sziszegés töltötte be a levegőt, cserépeső omlott a
                  tetőről, reccsentek a bezúzott ablakok s fényes tojások ugráltak szerte a padlón.
                  Az első pillanatokban semmi félelem nem volt bennem, csak kíváncsiság és
                  csodálkozás. Rikoltva szaladtam a guruló jégtojások után s egyet sikerült is
                  megmarkolni. Égetett, mint a tűz, döbbenve ejtettem el s vizes tenyeremet
                  szemléltem tátott szájjal. A nagyok eszeveszett futkosása, jajongása, halálfehér
                  arca s kikerekedett szemei sodortak bele a félelem hisztériájába. Reszketni s
                  bőgni kezdtem, földhöz verve magamat iszonyatomban. Beáta az egyik ágy alatt
                  nyöszörgött, mint a beteg kutya, Melinda és Magdolna a dívánon összeölelkezve,
                  egymás vállába rejtették fejüket, s egész testük rángatódzott. Roland haját tépve
                  nyargalt az ebédlőasztal körül s Ákos sündisznó módjára összekuporodva egy széken,
                  latin verset hadart. Csak Ádám állt összefont karokkal, mereven bámulva a
                  bezúzott ablakon át a fergetegbe. De az ő arcából is lefutott minden vér s
                  némasága borzasztóbb volt a többiek jajgatásánál. Apám szobájából kihallatszott
                  kínos hörgése, anyám imádkozó sírása s Ottilia zokogása.</p>
               <p>Sötétség és villámfény váltogatták egymást, a szél s a jég süvöltő zúgását olykor
                  szívünkbe-robbanó dörrenés harsogta túl. Az utcán, éppen az ablakaink előtt
                  recsegve dőlt el egy hatalmas vadgesztenyefa, az egész házat megrázó döndüléssel.
                  Ekkor én négykézláb a konyhába menekültem, mintha ott biztosabban volnék. Mari
                  szakácsné az ágyon feküdt, a hasán, s fejét a párnák alá fúrta. Veronka sápítozva
                  törölte Minya fejéről a vizet s a vért. Mint kiderült, Minya kiszaladt az udvarra
                  s a fejszét belevágta a földbe, a Garabonciás ellen, aki a jégesőt hozta. De a
                  Garabonciás közben jól célzott jéggolyóbisokkal behasogatta a fejét. Most
                  nyöszörgött és szitkozódott pogányul. De Csuka néni a zsámolyon ülve,
                  rendületlenül törülgette a tányérokat s hősies buzgalommal énekelt:</p>
               <p>Bár dördül ég és föld remeg,</p>
               <p> Hitünk nem rendül tőle meg!...</p>
               <p>Odakuporodtam melléje, fejemet boldogan hajtva ölébe s már nem féltem
                  semmitől.</p>
               <p>Lassanként világosodott s a dübörgés is elhalkult. Már csak zápor ömlött és a szél
                  sivított egyet-egyet. Lobbant még olykor az ég haragos szeme s távolról felmordult
                  kifáradt torka.</p>
               <p>Később az ablakból csodáltuk, hogy a gesztenyeóriás tetemét hogyan hurcolja el
                  Kángyil, bölényvállait alájafeszítve. A veszett kutyát is, amelyik ráugrott,
                  puszta markával megfojtotta egyszer ez a csavargó Sámson, de most felülmúlta a
                  róla kerengő összes mendemondákat. Egész sereg ember kísérte kétoldalt, kiáltozva
                  s az utcakölykök elé-hátra nyargalva, biztatták és éljenezték. A faóriás
                  földetseprő koronája hullámokban vágta kétfelé az árokban hömpölygő szennyes
                  áradatot. Utána, mintha egyetlen gyászoló hozzátartozója lenne, Bolond Zsuzsi
                  lépegetett s tekintettel arra, hogy az ég már kéklett, kifeszítette hatalmas
                  csíkos esernyőjét. Az udvart, a kertet még estefelé is olvadozó jégrakások
                  borították s köd szállt fel belőlük, betakarva a siralmasan letarolt fák csupasz,
                  tört ágait.</p>
               <p>Vacsoránál hallottam, hogy anyám könnyezve beszéli: apánk egyre azt hajtogatja,
                  vissza kell adni a pénzt Zellernek, a Hosszúban nem maradhatott egyetlen ép tőke s
                  egyetlen szem gyümölcs, a becsületnek pedig épen kell maradnia.</p>
               <p>Ez a gondolat kínozta szegénynek bénuló agyát egész éjszaka, úgyhogy másnap el is
                  hivatták Zellert, a megnyugtatására. Kakadúnk jobbra-balra vagdosva csőrével,
                  köszönésül, fehér bóbitáját ingatta csodálkozva s értelmetlenül meresztette
                  anyámra sárga szemeit:</p>
               <p>- Isten csinálta das Gewitter, nem Herr Professor...</p>
               <p>De apámat csak azzal tudta leszerelni, hogy kint járt ma reggel s úgy találta, a
                  kár nem is olyan nagy, a vihar ereje a városra hullott, nem a Hosszúra. Mikor
                  kiszökdécselt az ajtón, győztesen pillantott körül, mintha saját magának húzott
                  volna szerencsecédulát.</p>
               <p>Ezután még a következők történtek, gyors egymásutánban, emlékezetemben szinte
                  egyetlen nap eseményeként.</p>
               <p>...Kapunkon ismerősök fordulnak be, egyik a másik után. Keresztapámék, Ilona néni,
                  Pista bácsiék, ez, az. De csak a tornácon maradnak. Oda jő ki hozzájuk anyám, vagy
                  Ottilia, néha Ádám vagy Roland. Suttognak valamit, aztán a látogatók búsan
                  bólogatva eltávoznak. Árbocz doktor urat négyszer is látom jőni-menni... Most két
                  úr ballag kifelé a kapu alatt s minthogy éppen papírcsónakot próbálunk ki
                  Veronkával az árokban, hallom, hogy az egyik, feltartott fejű, nagytestű ember így
                  szólt le a kis köpcöshöz maga mellett:</p>
               <p>- Az özvegyet félévig illeti a lakás... De esetleg kifizetem... Mert én
                  következem, sor szerint...</p>
               <p>- Te, nyilván - hümmög a másik. - Bár többen áhítják...</p>
               <p>- Azt szeretném látni, hogy valaki...</p>
               <p>Eltűnnek az utcán.</p>
               <p>- Mi az, hogy özvegy? - kérdem Veronkát gyanakodva.</p>
               <p>- Mi baja véle? - rándít ő a vállán. - Ne halljon mindent!... A csónak megmerült,
                  né!...</p>
               <p>De a szó fúrja az oldalamat. Valahogy rólunk beszélt az a gőgös, érzem. Csuka
                  nénihez folyamodom, aki a tornác végiben vasal.</p>
               <p>- Mi az, hogy özvegy, Csuka néni?</p>
               <p>A vénasszony a vasaló talpát próbálja, megnyálazott ujjával s rámcsodálkozik éles
                  bogárszemével:</p>
               <p>- Az én vagyok, lelkem - mondja. - Én, özvegy Csuka Dávidné. Mármint olyan
                  asszony, akinek az ura meghót... De mér kérdi?</p>
               <p>- Csak! - bólintok elgondolkozva s a kert felé ballagok.</p>
               <p>Szörnyen megtiporva, legyalázva hever sebeiben, mintha haldokolna. Sárbataposott
                  virágtáblák, lecsonkolt rózsatövek, lombtalan, zúzott gyümölcsfák mindenfelé... A
                  föld tele zöld bingyóval. Mintha tél volna, titoktalanul látszik az egész, fel a
                  filegórjáig. Hová lettek a pillangók? a bogarak? a madarak?... Élettelen csend
                  fekszik a facsonkokra s olyan ijesztően kicsi az egész nagy, rejtelmes
                  tündérország... Csak a ritkult fenyvesben mozog valami s villan egyet a nap
                  odatűző fényében. Arra lépek, hadd lássam: mi az?</p>
               <p>Bár nem rejtem magam s csörtetek, a padon háttal felém ülők nem vesznek észre s
                  nem törődnek velem. Megállok a fenyves szélén s két törzs között egy pillanatra
                  odameredek, elnyíló szemekkel.</p>
               <p>Az a fény Ádám vállgombjáról szikrázik. Magához karolta Magdolnát s összetapadt
                  arcukat elfedi a fekete és az aranyhaj egybefolyó hulláma...</p>
               <p>...Háromszor is felriadtam éjszaka Szotyó vonítására. Egyszer hallottam, hogy
                  Beáta odasuttogott Ákosnak:</p>
               <p>- Ébren vagy?... Hallod?... Mari azt mondta, a halált ugatja...</p>
               <p>De Ákos csak morgott valamit s a másik oldalára fordult.</p>
               <p>Reggel a kert kerítésénél nagy gödör sötétlik. Minya fejcsóválva mondja, hogy
                  Szotyó kaparta s rossz jel... A tettes ott kuporog a vackán, szomorúan bámul ki
                  rám, nyöszörög... Minya félve pislog oda s elkerüli, nem bántja a gödör
                  miatt...</p>
               <p>...Hogy kerültem apám elsötétített szobájába, nem tudom. Valami vonzott. A nagy
                  csendben csak a falióra tikk-takkja kopogott... Mikor megszoktam a homályt,
                  ijedten láttam, hogy egyedül van... A nagyok most aludtak, pihenve a virrasztás
                  után. Minden szobában, minden ágyon, dívánon feküdt valaki. De anyám biztosan itt
                  volt mellette még az előbb, láttam az árnyékát a másik szobából. Lehet, csak egy
                  percre hagyta itt, hogy hozzon valamit...</p>
               <p>Megfordultam, hogy kisurranjak. De a szemem eltéphetetlenül tapadt oda az ágyon
                  fekvő arcába... Különös sápadtsággal szinte világított a homályban. Szemei
                  megvillantak, rámszegződtek s halk, rekedt hangot hallottam:</p>
               <p>- Jer ide, Tamáska!</p>
               <p>Reszketve a félelemtől, odatámolyogtam.</p>
               <p>- Ne félj! - suttogta. - Valamit... akarok...</p>
               <p>Lassan kinyujtotta kezét felém s én gépiesen beletettem a magamét nagy, hideg
                  tenyerébe. Ujjai erőtelenül fogták át az enyémeket. Szeme rám nézett, de mintha
                  mégis rajtam túl szemlélne valakit, úgyhogy önkénytelenül hátrafordítottam
                  fejemet s aztán csodálkozva vissza, feléje. Senki sem állott mögöttem.</p>
               <p>- Ádám... kártyázik! - súgta, összevont szemöldökkel.</p>
               <p>- I... igen?... - hebegtem, értelmetlenül.</p>
               <p>- Ró... Roland...</p>
               <p>- Repülni akar! - mondtam, mintegy titkos parancsra.</p>
               <p>Bólintott s a szája legörbült, mint mikor rosszkedvű volt.</p>
               <p>- Nem tudom... Ákos...</p>
               <p>- Ő és Beáta sokat bosszantanak... De Ákos megcsinálta nekem a kiállítást,
                  emlékszik?...</p>
               <p>Intett, hogy igen. S kicsit megszorította a kezemet.</p>
               <p>- Majd te!...</p>
               <p>- Én?...</p>
               <p>- Te!... Majd!... Az iskolában... Ne félj tőle... Tanulj, tanulj!...</p>
               <p>- Muszáj? - hebegtem, remélve, hogy talán meggondolja.</p>
               <p>- Nem muszáj... Jó, szép... Nagy játék... Nagy... Azt akarom... legjobban...</p>
               <p>- Játszani tudok, ne féljen!...</p>
               <p>- Ne felejtsd: nagy játék... Győzni kell!...</p>
               <p>Éreztem, hogy magához akar húzni. Lehajoltam. Karja erőtelenül a vállamra hullt és
                  lesiklott a hátamon. Arcom ott feküdt hideg száján s szakálla csiklandozta
                  államat. Hihetetlen, hogy ez ő, az erős, félelmes!... A nagy, akiről Izuka rosszat
                  mondott... A nadrágszíj csattogtatója... Aki miatt nem volt szabad hangosan
                  beszélni, járni sem... Felemeltem arcomat s kezemmel félénken megsimogattam
                  homlokát, az ágy elé térdelve.</p>
               <p>Lehúnyta szemét, sóhajtott:</p>
               <p>Én lefekszem kis ágyamba...</p>
               <p> Minden esti... koporsómba...</p>
               <p>Továbbmondtam, vele:</p>
               <p>Három angyal fejem felett,</p>
               <p> Egyik megőriz engemet...</p>
               <p>S már csak egyedül én:</p>
               <p>Másik szememet lezárja,</p>
               <p> Harmadik lelkemet várja... Ámen...</p>
               <p>Szeme felpattant... Maga fölé meredt, a homályba... Furcsa, kékes pára lepte el
                  csillogását s fakó lett, mint a bádog... Megvonaglott a takaró alatt,
                  felemelkedett, visszahullt s kissé felnyilt szája szélén véres hab
                  buggyant...</p>
               <p>Talán kiáltottam, mert pillanat alatt ott termett anyám s nyomában mindenki.
                  Kiáltozás, sírás, jajgatás töltötte meg a szobát. Valaki feltépte az ablakot. Az
                  alkonyodó napfény beözönlött a halottra s az élőkre.</p>
               <p>Ő nem törődött többé a reáborult s körülötte térdelő gyászolókkal. Mintha magasan
                  lebegett volna felettünk: sugárban fürdő arcán felejthetetlen méltóság és nyugalom
                  tündöklött.</p>
               <p>Ádám megállította a faliórát.</p>
               <p>Árbocz doktor megérkezett, apánkra hajolt s mintha nem tudtuk volna,
                  kijelentette:</p>
               <p>- Meghalt... - Két hüvelykujjával lecsukta a kicsit felpattant szemhéjakat.</p>
               <p>Mégis az orvosi ítéletre, egyszerre, ismét fölcsapott a zokogás hulláma.</p>
               <p>Én nem tudtam sírni s nem is éreztem semmi fájdalmat. Fogalmam sem volt, mit
                  jelent igazán a halál? Éppen ezért gyermeki kíváncsisággal figyeltem meg s zártam
                  emlékezetembe a nagyok gyászát. Különös felfedezés volt. A feketék hangosak,
                  féktelenek voltak: Ottilia haját tépte s szinte őrjöngött, Ádám, a kemény katona
                  megtörve, felolvadva zokogott és Beáta, amint azt furcsán megsejtettem, őket
                  utánozva, hamisan, meggyőződés nélkül sikoltozott. A szőkék: anyám, Melinda és
                  Ákos hang nélkül sírtak, szomorúságuk olyan volt, mint a levélhullató fáké.
                  Roland most is fel-alá járkált, sűrűn pillogott s a homlokát fogta, magában
                  hadarva. A „kicsi” úgy tett, mint én. Nem sírt, nem mozdult. Kezeit összekulcsolva
                  nézte a halottat, ajkai hangtalanul rebegtek. Azt hiszem, csak én láttam, mikor
                  fejét meghajtva, keresztet vetett. Komoly arcába tekintve, furcsa volt arra
                  gondolni, hogy ugyanő hagyta ott a kertben Rolandot s ugyanő volt, aki a
                  fenyvesben Ádám arcába temette arcát, hozzátapadva. De mindez csak rám tartozott
                  és senki másra.</p>
               <p>A gyász fárasztott és ingerelt... Kisurrantam a szobából... A tornác végén ott
                  állt a konyha népe, összebujva, szemeit törülgetve.</p>
               <p>Csuka néni, ahogy meglátott, kitárta karjait:</p>
               <p>- Lelkem árvám! - szipogta. - Jöjjön csak!...</p>
               <p>Mari és Veronka jajgatásba fogtak, Minya pedig fejét ingatva tappogott.</p>
               <p>De nekem ebben a pillanatban villant fel a fejemben, hogy mi a teendőm.</p>
               <p>- Majd este, Csuka néni! - kiáltottam. - Szép mesét gondoljon ki estére! Most
                  jere, Veronka, s hozd a plajbászt, dolgunk lesz!...</p>
               <p>Veronka kicsit csodálkozott, tétovázott, de hogy toporzékolni kezdtem, engedett.
                  Hozta a konyhából a kék plajbászt, amivel a mosásra kiadott ruhát szokták felírni
                  s én a szoknyáját rángatva húztam magammal, végig a kerten, fel a
                  filegorjához.</p>
               <p>- De engem keresni fognak! Dolgom van! - viaskodott Veronka.</p>
               <p>- Ha írni is tudnék, nemcsak olvasni, - mérgelődtem - mehetnél, ahova akarsz... De
                  most fel kell írj valamit nekem, érted?</p>
               <p>- Jó-jó, siessünk!</p>
               <p>A filegórja bús csöndben állt, jégesőtől lyuggatott tetejével, tornáca is
                  teleszórva zsindelyhulladékkal. Bent a nagy kiállítás általam már meglehetősen
                  össze-vissza dobált zűrzavara porosodott.</p>
               <p>- A kiállítást bezárjuk! - jelentettem a báboknak. - Te pedig - parancsoltam
                  Veronkára - vedd azt a skatulyafedelet, né, és húzz ki onnan négy rajzszeget. Nem
                  baj, ha le is hull az a kép. Úgy... Jere, zárd be az ajtót!</p>
               <p>Kimentünk a tornácra s Veronka becsukta az ajtószárnyakat, a kulcsot megfordította
                  a zárban s utasításom szerint feltette az egyik tornácgerendára.</p>
               <p>- Most kuporodj le, vedd az öledbe a fedelet s nagy betűkkel írd rá, amit
                  diktálok...</p>
               <p>Veronka lassan, nyögve, izzadva, keservesen fújva rótta szörnyű betűit. Végre
                  készen volt.</p>
               <p>- Most szegezd fel az ajtóra, hogy messziről látszódjék!</p>
               <p>Megtörtént s én, távozóban, elégedetten néztem vissza a remek feliratra:</p>
               <p>HALÁL EƧETT MIAT ZÁRVA</p>
               
            </div>
            <div type="chapter">
               <head>5.</head>
               <p>Észrevétlenül kerültem vissza a házba. Még nem kerestek. Tele voltak tennivalóval.
                  Mindenki a nappaliban gyűlt össze s ott láttam Ilona nénit és keresztapámékat is,
                  akik a gyászhírre elsőnek siettek hozzánk.</p>
               <p>Anyámat vigasztalták leginkább. Kimerülten, megviselt arccal, lehúnyt szemmel
                  hallgatta őket. De közben fel-felrettent s intézkedések jutottak eszébe, amiket
                  töredezett szókkal közölt a többiekkel.</p>
               <p>Keresztapám neveket írt egy papírlapra, a szomorú jelentés számára. Amíg
                  felolvasta, anyámnak több olyan jutott eszébe, aki kimaradt. Ezeket
                  betoldották.</p>
               <p>Ottilia, Melinda és Magdolna a gyászruhák dolgában kaptak utasítást. Ádám és
                  Roland a rokonságnak szóló sürgönyöket fogalmazták, Ákos pedig türelmetlenül
                  várta, hogy szaladhasson velük a postára.</p>
               <p>Közben Ilona néni és keresztanyám arról beszéltek, hogy szűk lesz a ház az
                  érkezőknek s a kisebbek útban is vannak ilyenkor, ők természetesen rendelkezésre
                  állanak a szállásadással.</p>
               <p>Alighogy ezt Beáta meghallotta, sikoltva vetette magát keresztanyám keblére.</p>
               <p>- Szegény kislány! - érzékenyült el keresztanyám. - Egészen odavan!...</p>
               <p>Beáta erre fülszaggató visítozásba fogott.</p>
               <p>Mintha villámlott volna egyet a fejemben, tisztán láttam: a fínom cukrok és
                  sütemények vágya dobta őt a becéző karokba. S mivel én ostobán bámészkodva,
                  szemérmesen álldogáltam a sarokban, ez az eleven ördög titkon még rám is
                  fintorgott keresztanyám válla fölött, aki meghatottan simogatta kígyóhaját s
                  kérlelte, hogy ne sírjon, menjen szépen vele.</p>
               <p>Beáta gyalázatos színleléssel vonakodott s csak hosszas rábeszélésnek engedett.
                  Most már én is bömbölni kezdtem, mégpedig őszintén, a felháborodástól, hogy így
                  elütött törvényes jussomtól. De már elkéstem. Engem Ilona néni fogott kézen hideg
                  ujjaival s szárazon jelentette ki:</p>
               <p>- Te velem jössz, Tamás. Nagy fiú vagy: ne kínozd anyádat a bőgéseddel!...</p>
               <p>Nemsokára el is vitt. Az utca végén a túlsó soron lakott, füves udvar mélyén
                  lapuló házikóban. Csoda nagy eperfa terpeszkedett előtte, a ház úgy kuporgott az
                  árnyékában, mint piszkos fehér macska a tűzhely alatt. Leültetett egy merevhátú
                  székre s otthagyott a tiszta, almaszagú, unalmas szobában, ami ebédlőnek látszott,
                  mert nagy kerek asztal s edényekkel rakott üvegesszekrény állt benne, meg egy
                  viaszosvászonnal behúzott díván, fehér porcelánszegekkel keretezve.</p>
               <p>Miután egy darabig feszengtem s tekergettem a nyakamat jobbra-balra, de ő csak nem
                  jött, fölfedező útra szántam magam.</p>
               <p>Először is a szomszéd szoba nyitott ajtóján pillantottam be, amerre Ilona néni
                  távozott. Gábor bácsi nézett rám meredt szemével a falról. Képe keskeny, fekete
                  terítővel borított szomorú ágy fölött függött. Mosdó és ruhaszekrény s két szék
                  állott még a szobában. A szekrény tetején befőttes üvegek s almák sorakoztak. A
                  lámpa alatt még egy kis asztal is álldogált, rajta harisnyakötés nagy villogó
                  tűkkel, egy lefelé fordított, nyitott könyv s egy fekete pertlivel
                  összefűzött-szárú pápaszem. Itt az almaszag még erősebben érzett, mint a másik
                  szobában. A szemközti saroknál ajtó sötétlett, azon át mehetett ki Ilona néni.
                  Visszatértem az ebédlőbe s onnan a túlsó szobába nyitottam. Ez sokkal nagyobb volt
                  a másik kettőnél, de rendetlen, vagyis bútorraktár. A falak mentén s a szoba
                  közepén is nagy üvegesszekrények tornyosodtak, roskadásig tele könyvekkel és
                  iratokkal. Sohase hittem volna, hogy ennyi könyv van a világon, pedig apám
                  tékájában is sorakozott elég, de az semmiségnek tetszett most ehhez a tömeghez
                  képest. Azonban a szekrények üvegajtói porosan homálylottak, s látszott, hogy
                  Ilona néni nem háborgatja a betűrengeteget. Különben sem lehetett hozzáférni: a
                  szekrények előtt és között garmadába hányva ágaskodtak a székek, asztalok,
                  szétszedett ágyak, zsákbavarrt díván és fotelek, tükrök, képek, szőnyegek,
                  függönyök, fogasok s Isten tudja, mi minden. Biztosan érdemes volna itt mászkálni
                  és kutatni. De most nem mertem nekifogni, visszaléptem az ebédlőbe s mivel még
                  mindíg mély csend ült benne, kifutottam az udvarra. Apró fűvel sűrűn benőtt tágas
                  térség volt ez, nyargalásra alkalmatos. Egyik oldalán a szomszéd tűzfala
                  határolta, tövében sűrű borostyánbokrokkal, a másikon szín, fáskamra és ólszerű
                  deszkaépület nyujtózott végig. Körbeszaladtam egyszer a gyepen s tetszett ez a
                  világ. Itt is lehetne Izuval játszani, ha nem is úgy, mint a kertünkben. De ő
                  biztosan tudna idevaló, másféle játékokat!... Mégis kár, hogy eltűnt!...</p>
               <p>Visszakanyarodtam az eperfához, mely tele volt fekete gyümölccsel. Alatta a gyep
                  is sötétlett a hullottjától. Néhány szemet bekaptam, de mind meleg, erjedt és
                  poros volt. Erre felpillantottam az ágakra s csábítani kezdett a friss lakoma.
                  Izu, a gyík, már rég a tetején lenne!... Nekifohászkodtam én is s felküzdöttem
                  magam a törzsön az első kinyúló vastag ágig, mikor megszólalt Ilona néni hangja az
                  ajtóból:</p>
               <p>- Hol vagy, Tamás?</p>
               <p>- Itt vagyok! - szerénykedtem az ágon lovagolva.</p>
               <p>- Légy szíves, jere le. Szeretném, hogy a nyakadat otthon törd ki, ha mindenképpen
                  meg kell lennie... Kész a kávé.</p>
               <p>Igyekeztem ügyesen lekúszni szigorú szemei előtt s ez sikerült is, nem számítva
                  egy jelentéktelen lyukat a harisnyámon s egy horzsolást alatta, a térdemen.</p>
               <p>Asztalhoz ültünk, ketten. A csésze megnyerte tetszésemet. Nagy, kívül fekete
                  porceláncsésze volt, ezüst virágokkal. Benne, vastag tejfel alatt, hideg, halvány
                  és édes kávé. Ilona néni kettészelt egy zsemlyét, pontosan a közepén s felét nekem
                  nyujtotta. A tejfelt utáltam, de mivel odanézett, elszántan lehúztam az egészet
                  torkomon s utánagyúrtam a zsemlyét, hogy vissza ne jöjjön.</p>
               <p>- Elvéreztek, mint a katonák! - jelentette ki Ilona néni, mereven nézve rám.
                  Keskeny fehér arca és szorosan összefogott, vékony szája olyan mozdulatlan maradt,
                  hogy azt hittem, nem is ő szólott.</p>
               <p>- Parancs? - kérdeztem, lenyelve a zsemlye utóhadát, dülledt szemekkel.</p>
               <p>- Apád és Gábor bácsi! - bólintott ő. - Mint a csatában... A Kollégyomért...</p>
               <p>- Verekedtek valakivel?...</p>
               <p>- A püspökkel meg a zsoldosaival...</p>
               <p>- A püspök, az katona?</p>
               <p>- Persze, hogy érthetnéd? - rázta a fejét s apró galacsinokat gyúrt ujjai közt a
                  zsemlye beléből. - De majd megérted, ha nősz... Gondold úgy, hogy a hétfejű
                  sárkánnyal küzdöttek egy kincsért s elfolyt a vérük... Hősök voltak!</p>
               <p>Elmerengve bólintottam. Ez szép! Akkor én is hős leszek!</p>
               <p>- Köszönöm a kávét! Kimehetek?</p>
               <p>- Egészségedre, Tamás. Kimehetsz. Míg a vacsorát elkészítem, szaladgálhatsz az
                  udvaron. De a fára ne mássz, mondtam...</p>
               <p>Szerencsére találtam a fásszínben egy karót s a bokrok körül termetes gazokat.
                  Bosszút álltam rajtuk apámért és Gábor bácsiért.</p>
               <p>Ilona néni tejes és túrós puliszkát főzött vacsorára. Nagyon ízlett. Miközben
                  kanalaztunk, ő magát mulattatta régi történetekkel s közben rámnézett, mintha
                  nekem mesélne. Néhány foszlányát el is kaptam.</p>
               <p>Hogy ők akkor a Kollégyomi-utcában laktak, abban a házban, ahová később apám hozta
                  anyámat... Ő, Ilona néni, úgyszólva még kislány volt, mikor Gábor bácsi s apám,
                  együtt, először beléptek a házba, mint nagydiákok... Rögtön megérezte, hogy Gábor
                  bácsi érte jött... És hogy apám mindjárt pártolta őket... Olyan jóbarátok, mint ők
                  s apámék még nem voltak a világon. De akadtak gonoszak is a Kollégyomban, akik
                  örökké irigyelték őket s minden szándékuknak ellene álltak... A törpék és kapariak
                  nem állhatják a nagyokat, bátrakat... Míg ők itt éltek s papokat, tanárokat
                  neveltek, a törpe senkik ki se látszottak a földből... Ezért kellett nekik a
                  Kollégyomról lerágni a teológiát... ezért állottak a püspök mellé, aki Kolozsvárt
                  akart mindent, a maga hatalma alatt...</p>
               <p>- Szóval ezért verekedtek! - gondoltam ködösen. - Nem is tudtam, hogy a Kollégyom
                  pincéjében ilyen undok törpék bujkálnak. Biztosan a lábába csimpaszkodtak Gábor
                  bácsinak, úgy húzták le valami rejtett lyukon s kitörte a nyakát... Apám csak a
                  fejét üthette meg, mert az fájt neki örökké s otthon halt meg, az ágyában. A
                  püspök pedig körülbelül olyan lehet, mint az óriás Veronka meséjében, mert annak
                  hordtak a törpék mindenféle kincseket a feneke alá...</p>
               <p>Zavaros álmok közt hányódtam a dívánon, ahova Ilona néni ágyat vetett nekem.
                  Minthogy a lepedő rövid volt, a talpam folyton a viaszosvászonhoz ért s azt
                  álmodtam, hogy hideg folyóban taposva menekülök a törpéktől, akik el akarják kapni
                  a lábamat.</p>
               <p>Reggeli után Ilona néni elvitt a Patrubán boltjába. Ott mindenféle kész fekete
                  ruhákat próbáltak rám. Egyik kurta volt, másik hosszú. Szűk vagy lötyögő. Maga az
                  öreg Patrubán forgatott ide-oda s mérte a centiméterével a hasamat. Közben
                  bozontos szürke szemöldökeit emelgette s Ilona nénivel apámat dicsérték és anyámon
                  meg az árvákon sajnálkoztak. Hosszadalmas, unalmas és bosszantó kínzás volt s
                  ezenfelül Patrubánon tömjénszag érzett, amitől mindíg viszorogtam.</p>
               <p>Végre találtak egy ruhát, amit estére át lehetett alakítani rám. A temetés, mint
                  Ilona néni jelezte, csak holnap délután lesz s addig én úgyis nála maradok.</p>
               <p>Eltekintve attól, hogy nem tudott mosolyogni, Ilona néni jó asszony volt s ezen a
                  napon elég érdekes kutatásokat is végezhettem a nagy szobában. Így például egy
                  fiókban ügyesen faragott kiskutyát fedeztem fel, valami puha kőből, vörös
                  üvegszemekkel. Aztán még egy csomó kártyát is, furcsa képekkel. Ezeket
                  zsebrevágtam, Ilona néninek úgyse kell az efféle, rég el is felejtette, hogy
                  léteznek. Alkalmas pillanatban kiosonva, a zsákmányt egy borostyánbokorba
                  rejtettem, mert a zsebeimen észrevette volna a gyarapodást s azonfelül erősen
                  nyomtak is. Majd valahogy hazaszállítom később. Barátságunkat az is elmélyítette,
                  hogy szóközt kiderült: a nagytakarítást nála is Csuka néni segít végezni, a
                  favágást pedig Marci bácsi intézi, tiszteletből. Így a nap elég jól és gyorsan
                  telt el. Csak a csend és mozdulatlanság volt szokatlan nekem, házunk örökös
                  lármájához mérten.</p>
               <p>Ilona néni olyan zajtalanul működött a konyhán, hogy a mi Marink csörömpölése után
                  nem is hihettem az ebéd elkövetkezésében. Máskor meg szótalanul kötötte a
                  harisnyát vagy olvasott. Nekem délután régi képesújságot adott nézegetni s úgy
                  ültünk ketten egész ozsonnáig, mint a süketnémák. Kávézás közben meg is kérdeztem
                  tőle:</p>
               <p>- Ilona néni, hogy nem felejt el beszélni?</p>
               <p>- Beszélek én fiam, eleget, - válaszolta a falra nézve - de csak magamban.
                  Özvegyasszony jobban teszi, ha nem mondja ki hangosan, amit gondol... Ezután anyád
                  is nagyokat hallgat majd, meglátod... Mi már inkább csak a halottakkal
                  beszélgetünk...</p>
               <p>- Hogy-hogy? - borzongtam össze. - A halottakkal beszélgetni lehet?</p>
               <p>- Ne gondolj kísértetekre, Tamás... Az csak rossz mese... Úgy értsd, hogy
                  elgondoljuk, mit mondtunk egymásnak, mikor még éltek. Visszagondolunk a szavaikra,
                  tanácsaikra... Elképzeljük, mit válaszolnának, ha ezt vagy azt kérdeznők tőlük.
                  Így... Ilyenformán...</p>
               <p>- De a halottak azért élnek, ugye? - Talán hallják is ezeket?</p>
               <p>- Persze, hogy élnek, amíg van ki gondoljon reájuk... S lehet, hogy addig valahogy
                  itt is vannak, velünk... Sokszor érzem, hogy Gábor bácsi velem van s amit
                  gondolok, azt ő gondolja bennem... De ehhez csend kell, fiam.</p>
               <p>- Amikor pedig nincsenek itt, akkor az égben vannak, úgy tudom.</p>
               <p>- Igen. Ezt kell hinnünk... Lecsúszott a harisnyád, Tamás!</p>
               <p>A temetés napján korán ebédeltünk, aztán Ilona néni segített, hogy az új fekete
                  ruhát felvegyem s alaposan megvizsgálta arcom s kezeim tisztaságát, őmaga is
                  fekete köntösbe öltözött, kézen fogott s elsétáltunk a házunkba.</p>
               <p>Harangok zúgtak s a kapu előtt nagy tömeg tolongott. Büszkeséget éreztem, látva,
                  hogy mindenki rámnéz, ahogy fekete, új ruhámban a kapu alá lépek, mint aki itthon
                  van és gyászol. Úgy véltem, irígyelnek is ezért a méltóságért. A férfiak fejükkel
                  bólogattak, az asszonyok pedig sopánkodtak s szemeiket törülték.</p>
               <p>- Szegény kis árva! - mormogta valaki.</p>
               <p>Felemeltem a fejemet s messzenézve tettem magamat, hogy nem hallom.</p>
               <p>Egyébként a kapu felett és két oldalt fekete leplek függtek s jobbról-balról
                  szomorú jelentés volt kiszegezve, amit sokan olvastak. Ugyancsak fekete posztó
                  borította a falat a forcimer lépcsőjéig s a lépcsőket is, szőnyegül.</p>
               <p>Visszapillantva, az emberek feje felett láttam az üveges, faragott gyászkocsit s a
                  lovak tollbokrétáit, amint fel-felütötték fejüket. Hátrább még több kocsi is
                  sorakozott, üresen.</p>
               <p>A nappaliba mentünk, amely most teljesen idegen volt számomra, mintha nem is a
                  házunkban lenne. Falai teljesen feketébe burkolva rémítettek. Semmi sem állt benne
                  szokott bútorainkból s kétszer akkorának láttam, mint azelőtt. Különös,
                  lépcsőzetes ágyféle terpeszkedett a gyászfátyolos ablakok között, oszlopokon álló
                  ezüstrojtos sátor alatt. Lábához szalagos koszorúkat támasztottak. Bódító,
                  kellemetlen virágillat árasztotta el a fülledt levegőt. Alig lehetett mozdulni a
                  sok embertől.</p>
               <p>Ilona néni, maga után húzva, átfúrta magát közöttük s egy széksor előtt vonszolt
                  végig, melyben lehajtott fejű nők gubbasztottak. Kettő között egy üres székre
                  nyomott s én csak akkor vettem észre, hogy anyám mellett ülök, mikor kesztyűs
                  kezével megsimogatta a fejemet s magához húzott. Arcát sűrű fátyol takarta.
                  Lassanként felfedeztem a másik oldalamon Ottiliát, aztán Melindát a fátylak alatt.
                  Ahogy egy-egy fej felemelkedett, a gyászkalapok árnyékában megjelent Janka néni,
                  Magdolna és Beáta arca is. Két öreg nőt is észleltem ebben a sorban az egyik, a
                  ráncosabb és fehérebb hajú, nagyon különösen pillantott rám összehúzott,
                  keménynézésű fekete szemével és olyan volt, mintha Ottilia lenne, erősen
                  megvénülve. De a legfurcsábbnak a ruháját láttam: olyan félig-meddig férfias
                  kabátfélét viselt, a csuklóin körülkötött bő ujjakkal s elől kopott
                  bársonyszegéllyel. A fején pedig fekete kendőt, mint Csuka néni vasárnaponként. A
                  másik, kövérkés, szürkehajú, kékszemű valaki szintén rámnézett, de inkább
                  biztatóan s mintha egy apró mosolyféle vonaglott volna el keskeny szája szélén.
                  Mindjárt gondoltam, hogy Janka néni idős testvére s így anyámé is. A hasonlatosság
                  rávezetett, hogy Lila néni ez, akiről már hallottam a bús történet töredékeit ama
                  negyvennyolcas honvéddel, a börtönből szökött és elveszett Ernyei Dáviddal
                  kapcsolatban.</p>
               <p>Ilona néni mögénk került, a második sorba, s hátranézve ott láttam keresztanyámat
                  és Tövisi nénit, egy csomó más asszony között.</p>
               <p>A túlsó oldalon a család férfitagjai állottak, de azokat nem láthattam, csak
                  Roland feje bukkant fel olykor, pillogó szemeivel s Ákost vehettem észre, ha
                  mozgolódott a sor végén.</p>
               <p>Voltak idegenek is, akik betöltötték a szobát, köztük az a feltartott fejű,
                  nagydarab ember állt legelől, aki arról beszélt volt a kapu alatt, hogy az
                  özvegyet egy félévig illetné a lakás, de ő kifizeti s szeretné látni, hogy
                  valaki...</p>
               <p>Most is úgy nézett körül, mintha szeretné látni...</p>
               <p>A sok arc között, a szédítő illatban és melegben apám szinte nem is jutott
                  eszembe. Arra a különös emelvényre és sátorra is úgy bámultam, mint ami nem vele
                  van kapcsolatban. Majdnem véletlenül akadt meg ide-odavándorló tekintetem egyszer
                  csak az ő arcán is. A visszahajtott szemfedő teljesen szabadon hagyta. Magasan
                  fölöttem lebegett ez az arc, a fehér párna keretében. Mélyen beesett halántékának
                  sötét foltja felett hatalmasan domborodott a boltozatos homlok s mintha különös
                  fény villanna szögletein. Sasorra élesen, büszkén rajzolódott ki s szeme kicsit
                  nyitva sötétlett, ahogy néha a makogásomat figyelte, ha hazudtam. De az arc
                  élettelenül sárga, viasszerű s állát kék selyemszalaggal kötötték fel, ami sehogy
                  se talál hozzá. Messze van tőlem, nagyon messze, csak emlékeztet valami ismerősre,
                  de nem érzem, hogy hozzá tartozom, úgy, mint anyámhoz. S tudom, hogy örökre
                  eltávozik és soha többet nem fogom látni. Tekintetem lesiklott róla s láttam és
                  hallottam a lelkipásztort, aki nagy palástjában felmerült a koszorúk tengeréből s
                  éppen azt kiáltotta, rezgő-bongó hangon:</p>
               <p>- Nincs többé Ernyei!...</p>
               <p>Anyám hangosan felsírt rá s a zokogás hulláma végighömpölygött a nők fekete
                  sorain. Én pedig megdöbbenve és méltatlankodva ráztam fejemet: hiszen mi, többi
                  Ernyeiek, mind itt vagyunk! De a palástos ember rendületlenül tovább beszélt és
                  senki se szólt közbe, sőt bólogattak, szipogtak, szemükkel helyeslőleg integettek
                  egymásnak.</p>
               <p>Hosszasan folyt a szó s én álmosodni kezdtem. Hogy szemem le ne ragadjon, a
                  koszorúk idelátszó szalagjain betűzgettem az arannyal, ezüsttel írt szavakat:
                  Fe-lejt-he-tet-len... Nagy pro-fes-so-rá-nak... Egy másikon: Ke-gye-let-tel
                  ő-riz-zük... Neveket is láttam: Esz-te-red... Jan-ka... A „ki-csi”...
                  E-löl-já-ró-sá-ga és ta-ná-ri ka-ra...</p>
               <p>Megrázkódva tértem magamhoz. Komor, fájdalmas karének zendült fel valahol, a
                  kapualj felől.</p>
               <p>A sokaság mozogni kezdett, az ajtó felé húzódott, lassan folyt kifelé, mint a
                  feketekávé, mikor anyám töltögeti a hosszú, görbenyakú kannából s még bugyborékolt
                  is, mert a legtöbben zsebkendőjüket arcukra borítva, sírtak.</p>
               <p>Egyszercsak négy furcsa ember tört előre, feketebokrétás sapkákban, zsinóros
                  mentékben, csizmákban és fényes, hegyalakú fedelet hoztak.</p>
               <p>Ekkor mindkét felől odatódultunk az emelvény lépcsőzetére, én is, mert anyám
                  kézenragadva húzott magával.</p>
               <p>- Jól nézd meg mégegyszer! - suttogta, könnyeiben fulladozva.</p>
               <p>Oda is néztem, de ebben a pillanatban, túlfelől maga apám magasodott fel s hajolt
                  a tulajdon arca fölé. Szinte felsikoltottam...</p>
               <p>- A Gödörből hoztam, Áron! - mondta s egy kis zacskót tett a párna alá. - Nyugodj
                  csendesen az otthoni földön!...</p>
               <p>Hát persze, hogy is képzeltem?... Falusi ember ez, falusi zekében, nyakkendő
                  nélküli inggallérban, a keze durva s az arca kérges. Haja, szakálla dúsabb és
                  kevésbé ősz. Tudom is már... Énok bácsi ez, nagybátyám, Gerlédről. Gazdaember.
                  Csakis ő lehet, sokat hallottam róla, mennyire hasonlít apámhoz.</p>
               <p>Most nagy sírás közt eltűnik apám arca a fedél alatt, amit ráborítanak s
                  lesrófolnak... Ez rémítő dolog... Nem jöhet ki többé s ott fullad... De igaz,
                  halott már... Mégis úgy érzem, a torkomat szorongatják s nincs levegőm... Jó is,
                  hogy már viszik szegényt... Rudakon emelték le a súlyos, fényes ládát s lassan
                  mennek vele kifelé.</p>
               <p>Már láthatom azokat is, akik a túlsó oldalon álltak. Fehér Gergely bácsit, a
                  bátyáimat s még valakit. Igen, ez a kámzsás, csuhás, tarfejű ember Páter Jácint, a
                  barát. Nekem Gergely bácsi ő is. Hát eljött, itt van köztünk!... Sőt, most
                  egyenesen hozzám csattog a furcsa saruiban, fejemre teszi kezét s azt
                  suttogja:</p>
               <p>- Ne félj, Tamáska! Künn már jobban leszel!...</p>
               <p>Felnézek rá s azonnal megkönnyebbülök, megnyugszom. Furcsa ember, nem tartozik
                  közénk, de érzem, hogy jó és erős. Kondor, fekete hajának csigái sötét
                  felhőkoszorúként övezik lehajtott fejének kerek, csillogó holdját, arca
                  haloványbarna bársony s nagy, kék szemei titokzatos, mély tavak. Bizalommal fogom
                  meg a derekát szorító kötélöv lecsüngő végét s mellette indulok kifelé én is, a
                  többiekkel.</p>
               <p>Kocsiban ülök, anyám és Janka néni között. Előttünk valahol a koszorúkkal borított
                  gyászkocsi himbálódzik s utána négyes sorokban feketeruhás férfiak serege...
                  Messziről egyszer megpillantom Roland arcát, amint a koszorúhegy alól visszanéz...
                  Körülöttünk mindkétfelől embertömeg hömpölyög, férfiak, nők, fiúk, lányok
                  vegyesen, többnyire mindennapi ruhákban, tarkán, zajongva, fecsegve.</p>
               <p>Végtelen sokáig döcögünk folytonos harangzúgás között, míg elérjük a temető
                  kapuját. A hegyoldalon keskeny út kígyózik fel, itt kocsi már nem járhat. Rudakon
                  viszik a koporsót, előtte zászlótartó s a pap lépeget, néhány emberrel, utána
                  pedig most már gyalog megyünk mindnyájan, a család férfi- és nőtagjai.</p>
               <p>A sokaság jórésze lemarad a kapu körül s oszlani kezd. Csak a tanári kar s az
                  ismerősök, meg az énekesek tartanak velünk. Hátul a koszorúkat hozzák a Kollégium
                  szolgái s köztük ballag Csuka néni, Mari, Minya és Veronka is. Mire felérünk a
                  tetőre, az elhalt tanárok sírjai közt megásott veremhez, már alig állok a lábamon.
                  Káprázó szemmel, zúgó füllel gyötrődöm végig a búcsúbeszédeket, melyekből egyetlen
                  szó sem marad a fejemben s csak arra rázkódom össze, mikor az utolsó ének zendül
                  fel s látom, hogy a koporsót leeresztik a sírba. Ekkor önkénytelenül
                  előrebotorkálok és utána tekintek, behajolva. Csak messziről hallom a felviharzó
                  sírást, félelmes kíváncsiság tölt el, iszonyodom és érdeklődöm egyszerre. Keskeny
                  és roppant mély a sír, a koporsó egész kicsinek látszik ott lenn. S nem látom
                  sehol a hat testvért, aki várja. Mert valahogy csaknem bizonyosra vettem, hogy meg
                  fogom pillantani őket, mégpedig fehér ingben s végre tudni fogom, milyen is az
                  arcuk... Kell ott lenn egy ajtónak lennie, amelyen kijöhessenek apjuk elé s
                  bevigyék, hogy aztán feltámadhasson s elinduljanak vele az égbe. De az ajtó se
                  mutatkozott, igaz, hogy a sír mélyén sötétség volt s hamar el is rángattak a
                  széléről, nehogy beleessem. Aztán eszembe jutott, hogy Veronka szerint különben is
                  csak éjfélkor fog apám felébredni. A halottak titkolódznak, élő ezt nem láthatja s
                  a testvérek is bizonyosan csak akkor jelennek meg majd a rejtekajtón. De mégis
                  csalódottan húzódtam vissza anyámhoz, mert reméltem, hogy valamiért, kivételesen,
                  én mégis...</p>
               
            </div>
            <div type="chapter">
               <head>6.</head>
               <p>Azt hiszem, másnap délután ült össze a család, a nappaliban. De az is lehet, hogy
                  két-három alkalomból tevődik össze ez a kép a fejemben. A temetés utáni éjszaka
                  még Ilona néninél aludtam s csak másnap ebédre vitt haza, mikor is szerencsésen
                  sikerült a lopott kutyafigurát meg a kártyákat magammal csempészni. Ettől kezdve
                  azonban ott lábatlankodtam a nagyok közt, mert azt reméltem, hogy most majd
                  előkerülnek a nekem hozott édességek vagy fényes krajcárok, amiket, nem lévén
                  itthon, érkezésükkor a táskáikban feledtek. Ebből ugyan semmi sem lett,
                  megbocsáthatatlan módon mellőztek, de közben elkapdostam a beszélgetésük
                  foszlányait és sok mindent kitaláltam a magam módján.</p>
               <p>Beátát kivéve, mindenki együtt volt. Róla azt az izenetet küldte keresztanyám,
                  hogy a temetés beteggé tette s néhány napig még ott tartja magánál. Persze itthon
                  sajnálkoztak rajta, mert csak én tudtam bizonyosan, hogy keresztanyámék minden
                  jóval elhalmozzák, ezért teszi magát s nem siet haza. Tiszta bolond is lenne,
                  ismertem el magamban dühös irigykedéssel.</p>
               <p>Anyám a nagy faragottkeretű, zöld díván közepén ült, a kacskaringóslábú
                  szalonasztal előtt, Rozáli néni és Janka néni között. Rozáli néni az a
                  szúrósszemű, feketekendős öregasszony, akit a temetéskor fedeztem fel magunk
                  között, mint Ottilia megvénült képmását. Apám testvérnénje ő, de sokkal idősebb
                  nála, szóközt hallottam, hogy hetvenedik évében jár s Pókai Imrénének is hívják.
                  Rémlik, hogy egyszer az asztalnál azt is mondták róla: kicsit bolond. Ezért most
                  lehetőleg kerültem s félve pislogtam rá messziről.</p>
               <p>Bizonyos, hogy félelmes alak. Most nincs kendő a fején s kemény, sűrű fehér haja
                  úgy környékezi magas, sötét homlokát, mint szikrázó jégkorona. Összenőtt, vastag
                  szemöldökei alól ide-oda villogtatja nyugtalan tekintetét. Arcán, vállain,
                  kezén-lábán mindenütt hatalmas csontok ütköznek ki s ráncbafutó nagy szája felett
                  komoran gubbaszt szigorú orra, mint saskeselyű a sziklán.</p>
               <p>Mellette, az egyik karosfotelben Lila néni terebélyesedik, örökös, bágyadt
                  mosolyával kerek tányérarcán. Túlfelől Gergely bácsi izeg-mozog a ruganyos ülésen
                  s hadonászva magyaráz szomszédjának, Énok bácsinak. Nem tudom miért, úgy jön
                  nekem, hogy Énok bácsi nem töltött széken, hanem valami ládán ül, ahogy
                  előregörbedve, könyökeit térdeire támasztja s tenyerébe hajtja nehéz fejét. Talán
                  óriási csizmái húzzák lefelé, melyek roppant súllyal nehezednek a reccsenő
                  padlóra. Lila néni mellett ül a másik Gergely, Páter Jácint, lehajtott fejjel,
                  olvasójával játszadozva. A kört a fiatalok zárják, behozott ebédlői székeiken,
                  köztük Bihari Péter, Melinda háta mögött.</p>
               <p>Zömök, kerekfejű ember Bihari Péter, kondor fekete bajuszát pödörgeti s mindegyre
                  köhint egyet, hogy észrevegyék. Rövidre nyírt tüskés haja, mint az apró szeg áll
                  az égnek, orcái kicsattanó, fényes, piros almák. Kicsi, éles szemeire vastag
                  szemhéjak borulnak, mintha félig mindíg aludna.</p>
               <p>Mivel én Melinda elrablójának tartom, nem szeretem. Tudom, hogy ő se állhat,
                  kihallgattam egyszer-másszor az indítványait, hogy jó volna elnadrágolni, mikor
                  bömbölök és toporzékolok. Útjában voltam mindenképp, mert féltettem tőle Melindát
                  s nem szívesen hagytam kettőjüket egyedül. Bihari Péter ugyanis, ki tudja, milyen
                  szándékkal, állandóan igyekezett Melindát a fenyvesbe vagy valamiféle olyan
                  szobába csalni, ahol éppen senki se volt, különösen esti szürkületkor. Elvégre
                  idegen ember, azt se tudom, ki tehene bornya, utánuk lestem, sompolyogtam. Egyszer
                  sokáig csend volt már a nappaliban, rosszat sejtve robbantam közéjük s Bihari
                  Péter csakugyan riadtan ugrott el Melindától, aki, amennyire láthattam,
                  hátrahajtott fejjel reszketett a díván sarkában. Csak azt nem értettem, miféle
                  hatalma lehet rajta ennek az embernek, hogy bárány módjára megy vele s némán
                  engedi magát fojtogattatni. Bihari Péter dühösen fújva ripakodott rám:</p>
               <p>- Takarodj ki!...</p>
               <p>- Azért se! - kiáltottam vakmerően. - Nem hagyom Melindát megfojtani!</p>
               <p>S nénémhez fordultam, könyörögve:</p>
               <p>- Menekülj, Melinda!...</p>
               <p>Szegény néném úgy látszik eszén kívül volt a rémülettől, sírás helyett kacagni
                  kezdett, úgy kacagott, hogy vonaglott bele s félrebeszélt:</p>
               <p>- Nem, nem, Tamáskám!... Nem bánt!... Dehogy is!... Ne félj!... Eredj ki,
                  lelkem!...</p>
               <p>Én azonban elszántan közéjük heppentem a dívánra, a hátamat Melindának feszítettem
                  és szembe fordultam a rablógyilkossal:</p>
               <p>- Maga menjen ki!... Érti? Maga!...</p>
               <p>De fájdalom, Melinda már el volt veszve. Hátulról, áruló módjára magához ölelt,
                  tehetetlenné téve arra, hogy támadás esetén szemébe kaparhassak az ellenségnek s
                  miközben kacagva csókolgatta a nyakamat s azt súgta: - Te édes! - Még kérlelni
                  kezdte a fenevadat:</p>
               <p>- Ne haragudj rá, Péterkém!... Hát nem ennivaló?...</p>
               <p>Most már dühösen rúgkapáltam, hogy szabaduljak. Utóvégre, ha Melinda megőrült, nem
                  segíthetek rajta s miért tekertessem ki a nyakamat?...</p>
               <p>Bihari Péter azonban legyintett s ő is elkacagta magát:</p>
               <p>- Jó, nem haragszom! - Hanem idehallgass, Tamás!... Itt maradsz, ahogy akartad...
                  Odaülsz, arra a székre s egyet se moccansz, reggelig... Ha tetszik,
                  aludhatsz!...</p>
               <p>Erre kiragadott Melinda karjai közül, földobott, mint egy labdát, vasmarokkal
                  elkapott a levegőben s belehuppantott a fotelbe. Csillaghullás záporozott el
                  káprázó szemeim előtt...</p>
               <p>Ő pedig szemtelenül visszatelepedett Melinda mellé s ugrásra készen lesett rám
                  pillái alól.</p>
               <p>- Jézus! - rikkantottam Csuka néni utasítása szerint a harci jelszót s mintha
                  parittyából lőttek volna el, kiröpültem az ajtón.</p>
               <p>Bihari Péter bömbölve kacagott utánam.</p>
               <p>Azóta már beletörődtem, hogy a család, valami gonosz adósság fejében bizonyára,
                  odadobta neki Melindát s nemsokára végleg elviszi, mint a hétfejű sárkány a
                  szüzet. Ez Veronka egyik meséjében szerepelt, mégpedig úgy, hogy minden évben
                  megtörténik Lapádon, az ő falujában.</p>
               <p>Kérdésemre, hogy talán azért jött hozzánk, mert félt: egyszer rákerül a sor,
                  Veronka hahotázva jegyezte meg, hogy őt már a sárkány nem viheti el. Hogy miért,
                  azt nem magyarázta meg. Minya sem értette, aki szintén hallgatta ezt a mesét,
                  pedig Veronkának majd kiugrott a szeme, úgy kacsintgatott neki. Csak annyit szólt,
                  hogy Bükkösön nincs sárkány, tudomása szerint. Erre Veronka még bolondabbul
                  nyerített, oldalba lökvén Minyát:</p>
               <p>- Akkor szüzek sincsenek!...</p>
               <p>- Az meglehet - hagyta helyben Minya.</p>
               <p>Szóval így állottam ezzel a Bihari Péterrel.</p>
               <p>Édesanyám későbbi emlékezéseiből s a magam visszaképzeléséből így elevenedik meg
                  előttem a családi tanács:</p>
               <p>Ádám szavait hallom, amint Gergely bácsi kérdésére felel:</p>
               <p>- Hát igen... Civilek ezt nem értik... Tisztek között muszáj... Ha hívnak, nem
                  mondhatom: a kártya az ördög bibliája, vagy effélét... Az adósságot persze ki
                  kellett fizessem... Tisztek között az ilyesmi...</p>
               <p>- Civilek között is - intett gőgösen Gergely bácsi. - Szóval: a Hosszú árából, a
                  temetési költségek után nem marad semmi? - fordult anyámhoz.</p>
               <p>- Nem - suttogta anyám. - De ezzel ne töltsük az időt, Gergely. Természetes, hogy
                  Ádámon segíteni kellett. Az ő pályája más. Hozzátartozik. Én nem tudhatom...</p>
               <p>- Csakhogy itt vannak a többiek is! - makacskodott Gergely bácsi. - Akik tanulnak
                  még: Roland, Ákos... aztán a leányok és a kicsi fiú... Beátának is, Tamásnak is
                  kell a taníttatás...</p>
               <p>- Értem! - zökkent fel Ádám ültéből, pirosan, villogó szemmel. - Tanulnak!...
                  Persze, tanulnak! Nem úgy, mint én, ugye, Gergely bácsi?... Én rosszul tanultam,
                  biza... Nem titok... Azért lettem katona..</p>
               <p>- Ugyan, Ádám! - szisszent bele Ottilia. - Ki bírál téged?... Hagyjuk ezt!... Én,
                  igenis, én büszke vagyok rá, hogy tiszt vagy!... Miért legyen mindenki tanár vagy
                  pap?... Elég volt ebből!..</p>
               <p>Tekintete Bihari Péterre villant, aki köhintett, de aztán nem szólt mégse.</p>
               <p>- Hagyjuk, hagyjuk! - kapott a hajába Roland is, hadarva. - Senki sem akarja
                  Ádámot leckéztetni... Maga ura, eltartja magát ezután... És rám sem kell
                  gondolnod, anyám!... Ez lesz az utolsó vizsgám, szeptemberben... Kaphatok
                  állást...</p>
               <p>- Igen, de te még ott akartál maradni a műegyetemen, lelkem! - sóhajtott anyám. -
                  Hogy bár még egy-két évig búvárkodhass!... Ez fáj nekem, Roland!....</p>
               <p>- Nem tesz semmit! Nem, nem... Engem kapcsoljanak ki... Sőt, nemsokára én fogok
                  segíteni!... Nemsokára!</p>
               <p>Magdolnához fordult, mintha bizonyságot várna. Magdolna azonban nem nézett rá,
                  Melinda haján talált igazítanivalót.</p>
               <p>- Ami a nyugdíjadat illeti, - folytatta Gergely bácsi, anyámnak - az csak éppen
                  arra lesz elég, talán, hogy a két kisebbel valahogy éldegélj. Ákos menjen a
                  Kollégyomba lakni. Jól tanul s kap cipót, kosztot ingyen, mint tanári árva...</p>
               <p>Ákos, jól láttam, összerezzent s nagyot nyelt. A szemét elfutotta a könny. Az
                  anyámét is, de ő csak annyit mondott: - Majd meglátom.</p>
               <p>- Ottilia szívem! - szólalt meg Janka néni - tudod, hogy nálunk úgy lehetsz, mint,
                  itthon!...</p>
               <p>- Köszönöm, Janka néni! - rázta meg szilaj fürtjeit Ottilia, merev arccal. - Még
                  nem határoztam, mihez kezdek... Anyámnak talán szüksége lesz még rám...</p>
               <p>- Tudom, Jankám lelkem, tudom! - törülte meg szemét anyám. - Köszönöm... De
                  Ottiliát én is szeretném magamnak tartani... egyelőre... Mind nagyon jók vagytok
                  hozzám, tudom...</p>
               <p>- De itt van az adósság dolga - vette fel a fonalat Gergely bácsi. - Még nem is
                  tudod, mennyi, ugye, Eszter?... Ötszáz forint? Ilyesmi?...</p>
               <p>- Még nem tudom egészen biztosan... Ötszáz, vagy hatszáz... Melinda kelengyéje...
                  meg a sok gyógyszer... ez, az...</p>
               <p>Most Lila néni elegyedett közbe:</p>
               <p>- Nézd lelkem, tisztában vagyunk egymással, ugye?... Igaz, hogy Madaras az enyém,
                  édesapánk után. Jankát is, téged is kielégítettelek, már rég... Termés biza nincs
                  az idén, a jég elintézte ott is... De adhatunk neked kölcsön, három vagy
                  négyszázat... Majd letörlesztitek, ha a fiúk is segíthetnek... Csak idegenhez ne
                  fordulj, lelkem, azt édesapánk is tiltaná... Mikor jöttem, meghagyta: segíts
                  Eszteren, ha kell s ne engedd, hogy idegenekre szoruljon...</p>
               <p>Rozáli néni ekkor nyitotta ki a száját először, hevesen vágva fejével:</p>
               <p>- Mi is segítenénk, tudhatod. Csakhogy mi, Imrével vének vagyunk már, éppenhogy
                  annyit teszünk-veszünk, ami a betevőnket megadja... Nincs nekünk heverő pénzünk,
                  biza nincs!... Szegény Áron jól tudta...</p>
               <p>- Jó, jó, Rozáli néni! - nézett fel Énok bácsi a tenyeréből. - Tudjuk mi is...</p>
               <p>- Mer mi segítenénk - ismételte Rozáli néni, fenyegetően hordva körül tekintetét a
                  családon. - Csakhogy Imre már vén... - Hirtelen összehúzta szemeit, előrehajolt s
                  ravasz mosollyal suttogta: - S egy kicsit fösvény is, no!... De erről ne
                  tudjatok!...</p>
               <p>Ujját figyelmeztetően emelte fel s aztán szájára tette, kacsintva.</p>
               <p>Szinte megfutamodtam, annyira emlékeztetett a vasorrú bábára, Jancsi és Juliska
                  esetében.</p>
               <p>Ádám azonban vigyorgott:</p>
               <p>- Hát szóval Pókai Imre bácsi még mindíg kuporgat?... De különben jól megvannak
                  együtt, ugye, Rozáli néni?</p>
               <p>- Hogyne volnánk, lelkem fiam!... Olyan Imre egyébként, mint a kezes bárány...
                  Soha ki se megy a házból, csak éppen ha dolgozni... S nem kártyázik, mint te!...
                  Nem a, soha többet!... Követhetnéd, aszondom...</p>
               <p>- Gondolkozom ezen! - biccentett Ádám komoly képpel. - De mondja csak, Rozáli
                  néni: mintha azt hallottam volna, hogy maga közben még egyszer férjhezment?...
                  Mikor Imre bácsi elbújdosott volt valahova... Igaz ez?...</p>
               <p>Gergely bácsi és Énok bácsi egyszerre mordultak fel:</p>
               <p>- Hagyd ezt, Ádám!... Mire való ez?...</p>
               <p>De Rozáli néni kapott a szón:</p>
               <p>- Hát igaz... Mer azt hazudta, az az ördög, hogy Imre meghalt... a Marosba fúlt,
                  így-úgy... S aztán tudod lelkem, mikor már hozzámentem bolondul, egyszercsak Imre
                  béhuhogott a kéményen!...</p>
               <p>- Jól van, néném! - csóválta fejét Énok bácsi. - Tudjuk. De ez rég volt,
                  hagyja!...</p>
               <p>- Dehogy is hagyom! - pattant fel Rozáli néni. - Majd hogy ezek a fiatalok ki
                  tudja mit gondoljanak... Az úgy volt lelkem, - intézte Ádámhoz a szót - hogy az az
                  istentelen itatott engem meg hergelt, hogy vágjam el az Imre nyakát, mikor lejő a
                  kéményből, éccaka... S meg is kentem a létra fokát hájjal, hogy elcsússzék,
                  hátraessék: s akkor én rá, neki a késsel a torkának... huss!...</p>
               <p>Melinda halkan felsikoltott s belekapaszkodott Bihari Péterbe. Mindenki zavartan,
                  döbbenten hallgatott s rosszalólag néztek Ádámra, aki a kísértetet felidézte.</p>
               <p>De ő csillogó szemekkel biztatta Rozáli nénit:</p>
               <p>- S aztán... aztán...</p>
               <p>- Aztán jórafordult, mer Imre győzött. Szekerestül beletaszította azt a gonoszt a
                  szakadékba... S én kibékültem Imrével, jobban szerettük egymást, mint valaha s
                  többet egy cseppet se ittam azóta... Ő se vett kártyát a kezébe többet, dolgozunk,
                  éldegélünk magunknak... Igaz, hogy heverő pénzünk nincs, az nincs!...</p>
               <p>- De hát mégis ki volt az az ember, Rozáli néni? Kihez ment hozzá?...</p>
               <p>Az öregasszony kicsit gondolkozott, aztán legyintett:</p>
               <p>- Valami Jósika nevezetűhöz, hogy a nyavalya törte vóna ki!...</p>
               <p>Ádám fulladozva temette arcát zsebkendőjébe, felállt s kitámolygott a szobából.
                  Rozáli néni azonban teljes nyugalommal nézett körül s ismét beburkolódzott különös
                  közönyébe, ami mégis olyan volt, mintha folyton résen állna, lecsapásra
                  készen.</p>
               <p>A megbeszélés döcögve zökkent vissza a kerékvágásba. Ádám valami istentelen és
                  szemérmetlen léhaságot kevert a szomorúan józan tanácskozás légkörébe. Jól
                  láttam, hogy a fiatalok küzdenek a kacagás szégyenteljes csiklandozásával s Bihari
                  Péter talán soha nem állott közelebb a gutaütéshez, mint ebben a lilaszínű
                  pillanatában.</p>
               <p>Persze ők tudták azt is, hogy az egész Imre csak Rozáli néni rögeszméje. A néhai
                  férj, Pókai Imre régesrég elhagyta Rozáli nénit, miután elkártyázott mindent s
                  Bach-huszárrá aljasodott, majd az idők fordultával kidobták s elzüllött, elveszett
                  örökre. Szegény Rozáli néni sohse ment férjhez Győrbíró Jóskához, hiszen nem is
                  mehetett, nem válhatott el, mert Imre nem akart válni, aztán elpárolgott s nem
                  sikerült holttá nyilvánítani. Dacból állott össze a „Jóska nevezetűvel”, aki
                  egyébként tisztességesen gondját viselte s sajnálta, mikor Rozáli nénit büszke
                  lelkiismerete ivásba és őrületbe hajszolta. Mikor aztán Jóska szerencsétlenség
                  áldozata lett, akkor találta ki magának Rozáli néni, menedékül, Imre bosszújának
                  meséjét, fordult Jóska ellen s fúrta bele magát az Imrével való béke és szeretet
                  álomvilágába.</p>
               <p>Énok bácsi úgy érezte, hogy rajta a sor s nehézkesen, maga elé meredve kezdett
                  hozzá, önfeledten fésülve ujjaival ritkás szakállát:</p>
               <p>- Hát lelkem Eszter s ti többiek mind, egyet tudjatok, noha úriemberek vagytok s
                  tán nem is illik, hogy én... Szóval, az mindíg úgy volt, a mi apánk, Ernyei Mihály
                  halála után s hogy Dávid bátyánk odaveszett a bujdosásba és Rozáli nénénk a maga
                  részét kikapta, mondom, úgy volt, hogy édesanyánkkal megegyeztem: Áron tanuljon,
                  legyen nagy ember, én pedig maradjak a földnél családommal s tartsam meg, amit
                  lehet. A tanulása miatt ugyan eladogattuk az ő részét a birtokból, de aztán,
                  amikor már nem szorult ránk, annyit, amit azelőtt évente neki küldtünk,
                  félretettünk s még vissza is vásároltunk vele az ősi barázdákból valamicskét. No,
                  ő nem formált jusst már semmihez, de mi mindíg úgy tartottuk, hogy ő, vagy a
                  gyermekei akárhonnan, akármikor úgy jöhetnek Gerlédre, mint haza. S különben is:
                  Áron sokkal többet adott nekünk, mint mi neki. Azzal, hogy tudós nagy ember lett,
                  híres professzor s egész Erdélyben tisztelt védelmezője Betlehem Gábor
                  Kollégyomának, feljebb vitte az Ernyei-nemzetséget, mint valaha akármelyikünk.
                  Áldott édesapánk akarata is ez volt s ő engedelmeskedett. S vajjon nem
                  próbálkoztak-é itt, az ő szárnyai, s a te kebeled árnyékában Eszter, az én fiaim
                  is diákká lenni, tanulni?... Arról ti nem tehettetek, hogy noha nemes familiából,
                  de paraszti kemény bikfejjel belerokkantak s hazaszökdöstek földet túrni... De nem
                  erről van szó, hanem arról, hogy ámbátor mi mostan megsokasodva lepjük el Gerlédet
                  s pénzünk ugyan soha sincs, mégis az Úristen jóvoltából a kenyerünk, ruházatunk
                  megvagyon s szükséget nem látunk... No, a végin is vagyok, mer ez a mondanivalóm:
                  Áron felesége s gyermekei a gerlédi kúrián s a Gödörben fedelet és kenyeret,
                  azonfelül pedig szeretetet s tisztességet mindíg találhatnak, ha jobb nincs
                  nekiek!...</p>
               <p>- Énok! - nyujtotta neki kezét anyám - igazi testvér vagy, az is voltál s az is
                  maradsz!... Tudod, nagyon fáradt vagyok... a lelkem, a szívem... Hát úgy is
                  gondoltam: talán elmennék kicsit hozzátok, csendben lenni, pihenni... Ezt
                  köszönettel, Énok... A másik fele olyan nekem, mint örökös vigasztalás, világítani
                  fog a sötétben... De ha csak lehet, a terhetekre mégse leszek...</p>
               <p>- Én csak megmondtam, hogy mindíg tuggyad! - bólintott Énok s visszatemette
                  koponyáját tenyereibe.</p>
               <p>Gergely bácsi már alig várta, hogy visszaterelhesse a gondolatokat a helyes
                  mederbe:</p>
               <p>- Eddig annyi van, hogy Lila kölcsön adhat... - mondjuk... ötszázat...</p>
               <p>- Három-négyszázat mondtam - javított Lila néni. - Mert nincs termés... De
                  megbeszélem édesapánkkal... Megpróbálom...</p>
               <p>- Szóval ez ötszáz - summázta Gergely bácsi. - Pontosan összeírjuk az adósságokat,
                  aztán tárgyalunk a hitelezőkkel... kiegyezünk... Fő, hogy az adósságtól szabadulj
                  és az életed szabálya legyen ezután: újat semmiképpen nem csinálni! Ma mindenki
                  nehezen él, senkire sem lehet támaszkodni...</p>
               <p>Anyám bólintott, hallgatott. Gergely bácsi tekintélyes szava biztosan a szívére
                  ment. De Ilona néni jóslata szerint belekezdett az özvegyek szakmájába, a
                  gondolatok lenyelésébe.</p>
               <p>Bihari Péter feltűnően köhintett, megköszörülte torkát s végre megtette első
                  nyilatkozatát a családi tanácsban:</p>
               <p>- Kedves mama és tisztelt rokonság. Abból a kitüntető kapcsolatból kifolyólag,
                  mely a nemes Ernyei familiával Deo volente nemsokára végleg összefűz, légyen
                  szabad... hm, hm... nekem is röviden előadni... hm, hm... szerény, de tiszta
                  jóakaratból származó... hm, hm... véleményemet.</p>
               <p>Roland kétségbeesetten tépett a hajába s olyan sebesen pillogott rá, mintha
                  verdeső szárnyak csapkodnának a szeme előtt. Páter Jácint is felemelte kicsit a
                  fejét, ujjai elejtették az olvasót s elnyilt szájjal csodálkozott a szónokra.
                  Mindenki mozgott, fészkelődött. Csak Melinda tapadt Péterjére, ragyogó, áhítatos
                  szemekkel. De Melinda, mint tudjuk, szerencsétlen őrült...</p>
               <p>- Tessék, beszélj! - intett kezével Gergely bácsi, mint törvényszéki elnök és a
                  családi tanács feje, fölényesen.</p>
               <p>- Eddig - szegte meg nyakát Bihari Péter - a következőket tudjuk: Ádám és Roland
                  saját erejükből fognak élni; Melinda természetesen követi férjét s már most
                  szabadjon... hm, hm... kijelentenem, hogy tekintettel a... hm, hm... adott
                  helyzetre, tisztességes kelengyén kívül semmit se... hm, hm... igénylek vele.</p>
               <p>Várt egy pillanatig, de senki se tapsolt, tehát folytatta:</p>
               <p>- Hallottuk, hogy Ákos bentlakó és konviktusi alumnus lesz, ami, ha tovább is jól
                  tanul, megilleti... hm, hm... Mama Ottiliával, Beátával és Tamással maradna... hm,
                  hm... az özvegyi nyugdíjon... Ottilia esetleg... hm, hm...</p>
               <p>Ottilia felvetette a fejét, szája reszketett:</p>
               <p>- Én esetleg...</p>
               <p>- Később, ha szabad, rátérek... hm, hm... A nyugdíj ugyanis, amint hallottuk...
                  hm, hm... csekély... Van azonban adósság is... hm, hm... ötszáz usque hatszáz
                  forint... Erre, ugye, felajánltatott... hm, hm... ötszáz forint kölcsön.
                  Családi, hm, hm... testvéri kölcsön, a visszafizetés ideje prolongálható... A
                  kezesek... hm, hm... mindenkor... csakis... Ádám és Roland lehetnek...</p>
               <p>- Csakis! - csattant fel Ádám, végignézve a sógorlévendőn.</p>
               <p>- Igen... hm, hm... Tegyük fel, megegyezés a hitelezőkkel... jó... Ezeket
                  tudjuk... Ernyei tisztelt bátyámuram ajánlata... hm, hm... eszmei... izé...
                  megnyugtatás... Arra nem kerülhet... hm, hm... sor, úgy... izé... Szóval
                  így...</p>
               <p>No már most, kérem alázattal... hm, hm... nekem az a szerény, de határozott, hm,
                  hm... véleményem, hogy szükség volna bizonyos kézzelfogható... hm, hm... reális
                  értékre is, a nyugdíjon s a kölcsönön felül... Ez a ház, ugyebár, nagy... hm,
                  hm... és sok felesleges... izé... bútor, cseléd, miegymás van benne...</p>
               <p>- Félévig az enyém! - mondta anyám csendes határozottsággal.</p>
               <p>- Hogyne, természetesen... Mamáé, jog szerint, hm, hm... De nagy, satöbbi... Én,
                  vagyis Diódi tanár úr, hm, hm... szólt nekem... Félév mulva őt illeti, hm, hm... ő
                  következik...</p>
               <p>- Tudja, Péter, - állította meg anyám felemelt ujjal - Diódit nem állhatom.
                  Szegény uram még élt... idejött, mintha látogatná... de engem nem csalt meg,
                  láttam, hogy forgatta gőgös fejét s nézett meg mindent azzal a kegyetlen
                  szemével... Mintha már halott volna a gazda s én semmi-özvegy... Hideg cápa az,
                  nem barát, nem ember...</p>
               <p>- Az élet így megy! - bólogatott Bihari Péter. - Persze, tapintatlan volt... hm,
                  hm... Azonban... itt pénzről volna szó... Diódi tanár úr most már a Kollégium
                  legtekintélyesebb tanára lett... jövendő rektor... hm, hm... Megtisztelt a
                  bizalmával, mint családtagot... Szóval azt mondta, ha mama már most, mondjuk
                  szeptember közepéig kiköltözne, ő félévi térítés címén... háromszáz forintot
                  adna... Háromszáz forintot!...</p>
               <p>- Igaz ez? - ugrott fel Gergely bácsi. - Öcsém, magát nagyrabecsülöm! Maga
                  helyesen, bölcsen gondolkozik! Háromszáz forint egy kis vagyon...</p>
               <p>- Úgy van, bátyám! - Kétszázat akart... de én... hm, hm... háromszázra
                  srófoltam... Nagyon kell neki a lakás s van miből... miért ne?...</p>
               <p>- Abból egy kis házat vehetnél, Eszter! - lelkesedett Gergely bácsi.</p>
               <p>- Házat, igen! - biccentgetett Bihari Péter. - De úgy gondolom... hm, hm... hogy
                  kicsit később... bankba tennők, néhány évre, fiadzani... Aztán akkor házat vennénk
                  mamának. Egyelőre egy kis lakás... hm, hm... két szoba, konyha, bérben... A
                  cselédséget elbocsátani... az állatokat eladni... a kertből amit lehet kiárulni,
                  elvinni... bútorokat, könyveket szintén elárusítani... kitelik a költözködés s
                  egy kis beruházkodás... hm, hm...</p>
               <p>- Nagyszerű! - csapott a térdeire Gergely bácsi.</p>
               <p>- Mit szólsz ehhez, Eszter?</p>
               <p>- Okos, nagyon okos! - sóhajtott anyám. - Belátom... Péter, köszönöm magának... De
                  rettenetesen szívtelen dolog.... Nincs benne kegyelet... Persze, ez csak az én
                  bolondságom... Egy félévig búcsúzkodhattam volna, tőle... a multtól...
                  mindentől... s menjek el most, mindjárt? Dobáljak szét mindent, ami még szinte
                  meleg a keze fogásától, tekintetétől... a közösségünk nyomait is?... Ó!...</p>
               <p>Ráborult az asztalra s zokogásba fulladt a szava. A nők mind sírvafakadtak. A fiúk
                  lehajtották fejüket. Páter Jácint szelíden bólogatott. Gergely bácsi valahová a
                  sarokba meredt. Bihari Péter köhintett és a bajuszát pödörte.</p>
               <p>- Jót akarok! - mondta, megvonva vállát.</p>
               <p>- Velem mi jót akar? - kérdezte Ottilia élesen s az arcéle is olyan volt, mint egy
                  felemelt kés.</p>
               <p>Bihari Péter szemeiből csak egy sötét vonal látszott, mikor felelt:</p>
               <p>- Én, hiszen tudja... hm, hm... egyszerű falusi gazda fia vagyok... hm, hm...
                  Kölyökkorom óta munkához szoktam... hm, hm... semmiféle munkát nem tartok... hm,
                  hm... szégyennek... Tisztelem, aki munkával keresi kenyerét... s csakis azt... hm,
                  hm... tisztelem... Én a maga helyében varróleány lennék, Ottilia s Beátát is...
                  hm, hm... arra tanítnám...</p>
               <p>- Maga ezt nem értheti, Péter! - sietett közbevágni anyám. - Nem azért, mintha a
                  munka szégyen lenne. De Ottilia... mégsem lehet a varrónője azoknak, akik eddig
                  barátnői voltak... És persze, Beáta sem... Itt az emberek ragaszkodnak a
                  társadalmi rangjukhoz s mi nem tehetjük...</p>
               <p>- Ne is tegyétek, lelkem, soha! - zendült bele Janka néni, magasra emelt fejjel. -
                  Nagyon helyes, hogy ragaszkodjunk a társadalmi rangunkhoz... Úri emberek, úri
                  emberek, ha szegények is... Parasztok meg parasztok, ezer lánc földdel is...
                  Igen, talán azt mondhatná valaki: ez gőg... Helyes!... Ha úgy tetszik: gőgös
                  vagyok, lelkem! Gőgös, igenis!...</p>
               <p>Ottilia arca sötétpirosan tüzelt a sérelemtől:</p>
               <p>- Nem erről van szó, jól tudom! - lihegte. - Gőg? Péternél gőgösebb senki sem
                  lehet!... Megértettem, köszönöm: majd ha Melinda nagytiszteletű asszony lesz,
                  legyen szíves varrónéjának fogadni, Péter!...</p>
               <p>Péter csak a vállát vonogatta. De Melinda feljajdult, Ottilia nyakába esett s úgy
                  kérlelte:</p>
               <p>- Ne, Ottilia, ne!... Nem bírom!... Bocsáss meg!...</p>
               <p>Ottilia lefejtette vállairól Melinda reszkető karjait s ellökte magától, őmaga is
                  reszketett, mintha hideg rázná. Egy pillanatig küzdött a szóval, ami kígyózó
                  ajakán kitörni készült... De elharapta, sarkon fordult s kirohant.</p>
               <p>- Idegesek vagytok! - békített Gergely bácsi. - Kimerültetek... Jó... Ne
                  folytassuk... Péter biztosan nem így gondolta... A javaslataira aludjunk egyet. De
                  máris mondhatom: ami a félévvel függ össze, azt önmagatok elleni vétek volna
                  eldobni!...</p>
               <p>- Köszönöm, Gergely! - emelkedett fel anyám. - Meggondoljuk... Csak egy dolgon nem
                  fogok s nem kell gondolkoznom: ha egy tál ételt eszem, vagy ha egyet se eszem,
                  akkor is azon leszek, hogy a gyermekeim, fiúk és leányok mind, tanult és úri
                  emberek legyenek!</p>
               <p>Ezzel végződött a családi tanács s mindenki fellélegzett utána.</p>
               <p>Anyám aztán emlékeket osztott a rokonság között, apám tárgyai közül. Pipákat,
                  botokat, könyveket, fényképeket, mindenféle apróságot, apám volt szobájában, ahová
                  átvonultak. Míg ez folyt, egyszercsak a nappaliból ingerült szóváltás csattogott
                  át. A családi tanács nyomán máris megkezdődött az új élet, amint látszik...</p>
               <p>- Úri embernek születni kell! - hallatszott Ádám kihívó kacagása.</p>
               <p>- Urizálásból nem éltek meg! - visszhangzott Bihari Péter baritonja. - Itt nem
                  katonásdiról van szó, hanem kenyérről...</p>
               <p>- Paraszt!</p>
               <p>- Kardcsörtető!</p>
               <p>Mire az öregek odaértek, Melinda már a Bihari Péter nyakán függött s testével
                  takarva, rimánkodott neki, hogy hallgasson.</p>
               <p>De Ádám előtt is, aki dühös bika módjára fújt és toporzékolt, ott állott Magdolna,
                  összekulcsolt kezekkel, néma kérleléssel.</p>
               <p>Az én kezemet Páter Jácint fogta meg s kivezetett a szobából, át az ebédlőn, a
                  tornácra. Itt rám nézett s kedvesen szólt:</p>
               <p>- Menjünk egy kicsit a kertbe, Tamáska.</p>
               <p>Sokáig némán lépdeltünk egymás mellett az elpusztult kert útjain, csak az ő sarui
                  csattogtak ütemesen: egy-kettő, egy-kettő...</p>
               <p>- Holnap elmegyek - szólalt meg végre. - Vissza, Csíksomlyóra... Ott senki se
                  veszekszik. Ott béke van a kolostorban.</p>
               <p>- Az milyen?</p>
               <p>- Te talán nem szeretnéd, Tamáska... Csupasz kicsi cellában lakom... Kő a
                  padlója...</p>
               <p>- S mit csinál benne egész nap?</p>
               <p>- Nem vagyok egész nap benne... De ha ott lehetek, imádkozom és elmélkedek. Boldog
                  vagyok... Csak ott van boldogság, Tamáska... - Felragyogó szemmel nézett az
                  égbe.</p>
               <p>Hallgattam. Nem érdekelt. Nem értettem.</p>
               <p>Ő is elmerült gondolataiba. Jó idő multán megállott, vállamra tette kezét,
                  szemembe nézett s így szólt:</p>
               <p>- Mielőtt elmennék, valamit mondani akarok neked... Mária, a testvérem, nagyon
                  beteg. Nemsokára elhagyja ezt a földet. Neki jó. Tőle hallottam, hogy a
                  szentképeket, amiket adott, szereted. Igaz?...</p>
               <p>- Elég szépek - bólintottam. - De mostanában biza, a kiállítás miatt, kicsit
                  megfeledkeztem róluk... És Szent Ferencet se kértem rég, hogy a kísértetektől
                  védjen...</p>
               <p>- Nem baj! - mondta mosolyogva. - Azért ő véd, ha már kérted egyszer... Éppen
                  erről akarok beszélni. Lehet, hogy sokáig nem találkozunk. De én majd írok neked.
                  Mindíg megírom, ha más helyre kerülök.</p>
               <p>Kérdően néztem rá. Vajjon miért?</p>
               <p>- Azért, - felelt a gondolatomra - hogy mindíg tudjad: várok reád.</p>
               <p>- Hogy odamenjek, magához, a cellába?...</p>
               <p>- Igen. Talán egyszer, valamikor... Ha majd te is úgy gondolod: ott jó lesz.</p>
               <p>- Most nem úgy gondolom...</p>
               <p>- Tudom, hogyne... De majd meglátod, hogy az ember ide is akar menni, oda is - és
                  nem lehet. S ha lehet, akkor megbánja. Csak egy hely van, ahová mindíg eljöhetsz
                  és sohse bánod meg. Az, ahol én is vagyok... Hát csak ezt akartam most mondani,
                  Tamáska. Ne felejtsd el!...</p>
               
            </div>
            <div type="chapter">
               <head>7.</head>
               <p>Siketítő, hosszú fütty... A vonat megindul. Szinte felrobbanok az izgalomtól.
                  Édesanyám még az ablaknál integet Ottiliának és Beátának, akik kikísértek az
                  állomásra. De én alig látom őket. Már az se fontos, hogy Beátának az irigységtől
                  minden porcikája reszket. Csodálatosan lefőztem őt s többé nem kérkedhetik vele,
                  hogy egy egész hétig lubickolt helyettem keresztapám s keresztanyám
                  becézésében.</p>
               <p>Négyen ülünk a fülke bőrdívánán: egyik felől, menetirányban édesanyám és én,
                  szemben pedig Ádám bátyám és egy kövér, szuszogó ismeretlen öregúr, akit
                  felszállásunkkor már ott találtunk. Dühösen nézett ránk újságja mögül s morgott,
                  mint egy medve, amelynek barlangjába betörnek. Amíg Ádám a bőröndünket s
                  kosarunkat felrakta a hálóba, félszemével gyanakodva követte a műveletet: nem
                  ejti-é készakarva az ő fejére? Sértődötten fújt, mikor bátyám lecsatolt kardját
                  csörömpölve dobta az alsó hálóba s gyilkos tekintettel fojtotta mellembe a hangot,
                  mielőtt újságjába temetkezett, hogy ne lásson többé.</p>
               <p>Mivel azonban Ádám kutyába se vette a vén pukkancsot s úgy beszélgetett anyámmal,
                  mintha otthon volnának, én is hátat fordítottam s elmerültem a vonatozás várvavárt
                  gyönyörűségében.</p>
               <p>Mozogtunk, gurultunk, szívcsiklandó döccenésekkel. A kerekek kattogva vágódtak át
                  a váltókon, alattunk mennydörgött a patak vashídja, a mozdony lihegett, puffogott
                  s füstfelhőket pipált az ablakokra. Háztetők tömege zsugorodott össze a kertek fái
                  közt, föléjük erőlködve nyujtogatta hosszú, kormos nyakát az elmaradó torony,
                  aztán az őrhegy kezdett furcsán lekuporodni a nála sokkal alacsonyabb erdős
                  dombsor mögé s egyszerre csak szilaj nótára gyujtottak a csattogó vaskerekek:</p>
               <p>Árnyas erdő - ben szeretnék - élni nyáron - át!</p>
               <p>Fülem megtelt a vidám dallal s felkacagtam, hogy a vonat is tudja. Hadd lám,
                  tudod-e ezt is: Kis-kutya, nagy-kutya? A kerekek egy kicsit megzavarodtak, de csak
                  egy szempillantásig, s már is pompásan átváltottak reá. Jó!... De Veronka búsakat
                  is szokott nyujtogatni, mint például ez: Árva lányhaj - lengedez a - hegytetőn...
                  Az ördöngös kerekek kurjantottak egyet s tüstént folytatták: Árva vagyok -
                  elhagyott a - szeretőm!...</p>
               <p>- Édesanyám! - kiáltottam ámulva - a vonat Veronka minden nótáját tudja!...</p>
               <p>Ő, beszélgetés közben, értelmetlenül nézett rám, aztán leintett:</p>
               <p>- Nézd a szép tájat, Tamáska!...</p>
               <p>A vén hörcsög pedig mérgesen felhorkant az újság mögött.</p>
               <p>Úgy éreztem, repülünk. A vonat tovább dalolt, mindenfélét, de közben új játékot
                  talált ki.</p>
               <p>Egy oszlop emelkedett fel hirtelen, a magasba nyúlt, aztán hátrafelé lezuhant.
                  Vele együtt egy csomó drót szaladt az égnek és siklott alá csillogva. Aztán a
                  másik, harmadik, tizedik... A vonat egyre-másra ugrasztotta fel s rúgta hátra
                  őket. Számolni kezdtem s meglepetten jöttem rá, hogy mindíg huszonnyolcat kell
                  számolnom, a vonat kattogása szerint, amíg a következő oszlop átbukfencezik az
                  ablak előtt.</p>
               <p>Arra riadtam fel, hogy Ádám az ujjait ropogtatva ásít:</p>
               <p>- Gyalázat, milyen lassan mászik ez a köpőláda!</p>
               <p>Azt hittem, megbolondult. De anyám is csodálkozott:</p>
               <p>- Hogy-hogy?... Én már émelygek tőle, úgy rohan!...</p>
               <p>Egy félcitromot vett elő a táskájából, nyalogatni kezdte, amitől összefutott a
                  nyál a szájamban és megrázkódtam. De Ádám csak legyintett:</p>
               <p>- Az új vonat, anyám!... Az igen!... A gyors, amit most állítottak be!... Azzal
                  jöttem haza... Képzeld, azon végig lehet menni, egyik vagonból a másikba, s
                  ebédlője van, konyhája, szakácsa, pincérje!... Kitűnő ebédet adtak s közben úgy
                  rohantunk, hogy a leves, amit a szájamba akartam vinni, a kanálból a mögöttem levő
                  asztalhoz loccsant a szemben ülő ember szájába.</p>
               <p>- Te bolond! - mosolyodott el anyám, míg Ádám kacagva barackolt egyet a fejemen,
                  ahogy tátott szájjal hallgattam.</p>
               <p>Széles völgy közepén robogtunk. Az erdők messzire távolodtak s feldobbanó szívvel
                  ismertem meg a Pilis és a Csáklya kék csúcsait a messziség páráiban lebegve...
                  Körülöttünk mindenütt beláthatatlan kukoricatáblák levélzete csillogott a
                  napfényben.</p>
               <p>- Itt, úgy látszik, nem pusztított a jég! - mutatott reájuk édesanyám.</p>
               <p>- Pászmásan jött - veregette száját tenyerével Ádám, az álmossággal küzdve.
                  Megfoghatatlan módon unta magát, folyton cigarettázott, fészkelődött,
                  sóhajtozott.</p>
               <p>Mellettünk a gyümölcsfákkal szegett országút fehér szalagja rohant visszafelé.
                  Itt-ott füstölgő trágyás szekerek tűntek fel cammogó fehér marhák mögött, s
                  nagysapkájú oláh parasztok meredtek ostoba szemmel a vonatra.</p>
               <p>Hirtelen hatalmas faóriások közé zúdulunk be, mélyen árnyékolt, titokzatos
                  tisztások foltjain át.</p>
               <p>- A Holtmaros - mondja Ádám.</p>
               <p>Csakugyan van benne valami temetői magányosság, de sírt vagy halottat nem
                  látok.</p>
               <p>De most, a másik oldalon, töltés alá kanyarodik a nagy, élő folyó, szemközt
                  mutatja aranyló szőkeségét, előzúdulva a ritkás erdőkkel fedett, itt-ott meg
                  kopár, agyagvörösen fénylő, meredek hegyoldalak közül.</p>
               <p>- Ez a Maros! - mutat reá Ádám. - Ebbe fulladnak a diákok, amikor engedély nélkül
                  kiszökdösnek fürödni...</p>
               <p>Tisztelő borzongással nézem a nagy kígyót, ahogy lusta gyűrűzéssel siklik tova,
                  tündökölve a fényben.</p>
               <p>- Mikor még itt tanultam, - fordult Ádám anyámhoz - Bitai Gyuri, osztálytársam,
                  csak kezdte mondogatni húsvét táján, hogy őt éjjelente hívja a Maros... Miriszlói
                  fiú volt, babonás. Szerinte Miriszlóról minden évben bele kell fulladni
                  valakinek a Marosba... Akit a víz kiszemelt... Addig hívja, amíg aztán muszáj neki
                  menni... S most érzi, ő következik... Geréb úr, a primárius, meg is pofozta a
                  szamárkodásért... De aztán egy éjjel csak kiszökött Gyuri a Kollégyomból s másnap
                  a halászok Csombordnál, a híd sarkantyúján fennakadva kapták meg a
                  holttestét...</p>
               <p>- Ide vezet a babona!... - szörnyülködött anyám.</p>
               <p>- Tudja az ördög! - morogta Ádám, cigarettáját rágva. - Én is fürödtem eleget
                  ebben az alávaló Marosban... Tele van ravasz, gyilkos örvénnyel... S furcsán
                  vonzza, csalogatja az embert... Egyszer én is... na, de kihúztak belőle!...</p>
               <p>Utánanéztem a távolodó folyónak s a taréján fellobbanó fény hirtelen a szemembe
                  villámlott, mintha izenne valamit. Elszorult tőle a lélegzetem.</p>
               <p>Lassított a vonat s fütyült... Nagy állomásra csúsztunk be. Tarka embertömeg
                  hullámzott előtte.</p>
               <p>- Kocsárd! - kiáltotta valaki.</p>
               <p>Felkászálódtunk és kiszálltunk, hogy átpakkolódzunk a vásárhelyi vonatra.</p>
               <p>Mérges útitársunk egy idő óta már horkolt, de hogy a vonat megállott, egy utolsó,
                  harsogó trombita jellel felriasztotta magát. Mikor látta, hogy kifelé húzódunk,
                  megnyugodva feküdt végig az üléseken s arcára borította az újságot.</p>
               <p>A vásárhelyi vonatban üres félfülkét találtunk s kényelmesen elrendezkedtünk
                  benne. Ellenben a harmadosztályú kocsikat valósággal ostrom alá vette az ordítozó
                  tömeg.</p>
               <p>Ádám megvetően szemlélte ezt egy darabig az ajtóból, aztán anyámhoz fordult:</p>
               <p>- Hozok egy üveg sört az ebédhez.</p>
               <p>- Ne menj! - aggódott anyám. - Lemaradsz!...</p>
               <p>- Dehogy maradok... Látod ezt a sok oláhot?... Egy se Vásárhely felé akar jőni...
                  De ahogy vonatot lát, megrohanja... Míg ezeket lepofozzák s áttelepítik a
                  magukéba, addig félóra is eltelik...</p>
               <p>S csakugyan igaza lett. Már rég elhozta a sört és anyám kicsomagolta az ablak
                  alatti asztaldeszkára az elemózsiát, s a vasúti emberek még mindíg káromkodva
                  terelték az oláhokat egy másik vonat felé, amely ellenkező irányból érkezett.
                  Veszekedtek, ordítoztak az oláhok s nem akarták megérteni a dolgot.</p>
               <p>- Mint a barmok! - pillantott ki Ádám mérgesen.</p>
               <p>- De rettentő sokan vannak! - csóválta fejét anyám. - Az a baj, hogy rettentő
                  sokan vannak...</p>
               <p>Ebéd után elálmosodtam s a sarokba dőltem. A vonat ringatva vitt Vásárhely felé.
                  Nemsokára arra riadtam fel, hogy hosszú vashídon dübörgünk. Kitekintve, ismét egy
                  nagy folyót láttam alattunk.</p>
               <p>- A Maros! - mondta Ádám újra.</p>
               <p>- Hány Maros van? - kérdeztem.</p>
               <p>- Hát egy. Ugyanaz. Mindíg mellette utazunk Vásárhelyig... Folyton kanyarog ez a
                  dög, s többször is hídon megyünk át rajta...</p>
               <p>Nekem kezdett nem tetszeni a dolog... Mikor visszavillantotta rám a szemét,
                  örvendtem, hogy elhagytuk, s most megint itt van és velünk marad, egész
                  Vásárhelyig... És esetleg kedve kerekedik, hogy éppen engem hívjon, mint azt a
                  Bitai Gyurit... Erősen behúnytam szememet s arcommal a sarokba bújtam.</p>
               <p>Most, hogy csak magunk voltunk a fülkében, anyám és Ádám családi dolgokról
                  beszélgettek. Közben én hol elszundítottam, hol felébredtem. De mivel Ádám, anyám
                  figyelmeztetésére azt mondta: alszik, akkor is lehúnyt szemmel maradtam, mikor
                  ébren voltam. Bár halkan beszéltek s a vonat is zakatolt, időnként el-elkaptam
                  valamit a mondataikból.</p>
               <p>Az biztos, hogy Ádám szidta, anyám meg védte Bihari Pétert. Ádám szerint nem
                  papnak, hanem parasztnak való, s csakugyan az. Anyám viszont azzal mentegette,
                  hogy Melinda halálba szereti s az a fő, hogy boldog legyen vele. Melindát Ádám
                  sajnálta ezért, Ottiliára pedig haragudott, hogy ilyen „nagyszerű leány” s mégis
                  szerencsétlen tud lenni, amiért Bihari Péter nem őt választotta. S ez a
                  „kondorbajuszú paraszt”, még gúnyolja, sértegeti!... Anyám valami affélét mondott
                  erre, hogy Bihari Péter nem is tudja, mit tesz, és hogy talán a maga józan eszével
                  használni akart... Szegény Ottilia, őt igazán csak sajnálni lehet, de segíteni
                  rajta nem!...</p>
               <p>Mire megint felébredtem, már Magdolnáról beszéltek.</p>
               <p>- Édes fiam, édes fiam! - suttogta anyám s hangjából hallottam a búsulását, - úgy
                  félek, hogy reszketek belé: ebből még nagy baj lesz köztetek!... Roland, látom,
                  odavan érte... A közeli rokonság sem jó... De Magdolna nem is szereti őt úgy...
                  csak mint testvért... S a vallás is, fiam!... Te pedig okosabb lehetnél!...</p>
               <p>Ádám feszengett, mormogott. Csak jó idő mulva felelt:</p>
               <p>- Hiszen tudod, ugye, hogy... hogy én nem komolyan... Sze’ nem is lehet... Hol
                  vagyok én még attól?.... A kaució miatt is képtelenség lenne...</p>
               <p>- De akkor mire való az egész, Ádám?... Miféle játék a tűzzel?... Nem! Magdolnáról
                  sem hittem volna... A komoly, áhítatos Magdolna!... Persze, csak leány ő is... De
                  te légy férfi, fiam!...</p>
               <p>- Na, ne aggódj annyira!... Nincs nagy baj!... Édes leány a kicsi, megszédültem...
                  Sajnálom is, mert hiába, engem szeret... S ez nagy kísértés, tudod?...</p>
               <p>- Annál inkább... Fiam, ne játszódj a kísértéssel!... Te még... neked még nem
                  nehéz, látom... De Roland más, érte iszonyúan aggódom!...</p>
               <p>- Pedig szerintem ok nélkül... Tudod, szereti, szereti, de inkább csak azért, mert
                  más leányt nem ért rá megismerni... Hidd el: ez afféle tudós dolog, kényelmes
                  megoldás... Roland csak a denevérekbe, meg a varjakba szerelmes igazán... a
                  repülés bolondériájába... Kár érte!...</p>
               <p>Megint hídon dübörögtünk át, a zaj elnyelte a hangokat.</p>
               <p>Ásítoztam, hogy jelezzem ébredésemet. Künn unalmas dombok hullámzottak, itt-ott
                  valami tövisbokrokkal, de tisztességes fát sehol se lehetett látni.</p>
               <p>Lábaim zsibbadoztak, fejem zúgott, utazási izgalmam teljesen elpárolgott, untam
                  már a dolgot s én is kezdtem lassúnak találni a vonat haladását. Pedig még sokáig
                  tartott, hosszú órákig, mikor végre alkonyat idején elértük Vásárhelyt.</p>
               <p>Sokkal nagyobb városnak találtam, mint Enyedet. És sokkal népesebb, lármásabb is
                  volt, amennyire a kocsiból észlelhettem, amíg nagyapám házáig döcögtünk. Számos
                  nagy épületet is láttam mindenfelé. De nekem a mi csendes, ismerős városkánk
                  ezerszer jobban tetszett. Nem úgy anyámnak, aki mindegyre sírva fakadt, ahogy
                  megnevezgette a házakat s Ádám elé tördelte velük kapcsolatos víg és szomorú
                  emlékeit.</p>
               <p>Végre egy templom tövében gubbaszkodó kicsi házikó előtt állottunk meg. Alig
                  akartam elhinni, hogy itt lakik nagyapám, Lila nénivel. Képzeletem szerint egy
                  nagyapának a miénknél természetszerűleg sokkal szebb, magasabb, terjedelmesebb
                  házban kellene laknia s különösen ennek a Bándi Ézsaiásnak, akiről úgy beszéltek
                  nálunk, mint valami mesebeli öreg királyról. Elsősorban Janka néni volt az, aki
                  nagy várakozásokat ébresztett bennem, mert őmaga is királynőnek tűnt fel előttem s
                  ha apjáról beszélt, mindíg meghajtotta fejét egy láthatatlan trón felé. Bándi
                  Ézsaiás nekem tulajdonképpen a Janka néni apja volt, - hogy az édesanyámé is, azt
                  valahogy kevésbé vettem figyelembe. Arra pedig, hogy az én tulajdon nagyapám,
                  homályos büszkeséggel és szorongással gondoltam, anélkül, hogy a kapcsolat
                  értelmét fölfogtam volna. Tudtam, hogy nyolcvannyolc éves, s ez nekem azt
                  jelentette: a világ legöregebb embere, aki mindent látott és mindent tud. Úgy
                  képzeltem, az üveghegy tetején, a kacsalábon forgó aranykastély tizenharmadik
                  szobájának trónján ül, hófehér szakállába burkolódzva, s az egyik szeme sír, a
                  másik meg nevet. Persze, minderről nem szoktam beszélni a nagyok előtt, de most
                  is, hogy anyám magával vitt erre az utazásra, titkon reméltem a csoda
                  valóraválását. S hát íme, ebben a házikóban rejtőzik, ami háromszor is beleférne a
                  mi otthonunkba!</p>
               <p>- Nagyapának szépen csókolj kezet, - intett anyám, mikor a kapun beléptünk, - s
                  csak akkor szólj, ha kérdez, de akkor bátran, ügyesen!...</p>
               <p>Ezt tetszéssel hallottam, mert megint volt benne valami királyra emlékeztető. Volt
                  abban is, ahogy anyám a szép kis virágoskerten át, zajtalanul, szinte lábujjhegyen
                  fellépegetett egy öreg fa lombjával takart tornácra, s ahogy Ádám a hóna alá kapta
                  kardját, hogy ne csörömpöljön.</p>
               <p>Lila néni viszont lerontotta a hangulatot, mert sikítozva hömpölyödött elénk a
                  házból, ölelt, csókolt, kérdezett és felelt össze-vissza.</p>
               <p>- Elég jól van, lelkem, s erősen vár!... Csakhát nagyon búsul ő is Áron után és
                  sajnál titeket!... - ezt vettem ki a szószaporításból, ahogy befelé
                  terelgetett.</p>
               <p>Kicsi, kétablakos belső szobába ódon, megfeketedett szekrények árnyékában, nagy
                  támlásszékben félig fekve ült a titokzatos ember. Papucsos lába zöldpárnás
                  zsámolyon nyugodott, barna háziköntös borította tagjait, s fejét hátrahajtotta a
                  párnára, lehúnyt szemmel.</p>
               <p>Most semmit sem számított többé a kicsi házikó, az alacsony, dísztelen szoba s a
                  kikopott, görcsös padló. Minden eltűnt a szemem elől. Csak a hónál vakítóbb,
                  csodálatos szakáll hullámait láttam nagyapám mellére omlani s a homlokát körítő
                  fényes angyalhaj hosszú fürtjeit, melyek vállára kígyóztak alá. A mese ott
                  ragyogott előttem, valóra válva.</p>
               <p>Térdem megrogyott a félelmes tisztelettől. Már-már hallottam a világvén király
                  szokásos megszólítását:</p>
               <p>- Hát te fiam, Kujakom Peti, hol jársz erre, ahol a madár se jár?...</p>
               <p>De mégsem ezt mondta. Lépteink zajára lassan felemelkedtek nehéz pillái s nagy kék
                  lámpások gyúltak ki alattuk, megvilágítva ránctalan, fehér-piros orcáit. A szék
                  karjain pihenő kezei megrezzentek s mint két felriasztott galamb, emelkedtek a
                  levegőbe.</p>
               <p>- Eszti! - rebegte halkan. - Édes leányom!...</p>
               <p>Anyám már ott térdelt előtte, ölébe hajtva fejét, s ő reáhajolva eltakarta
                  szakállának csipkefüggönyével, mintha hófehér törülközővel kínálná, hogy
                  felszárítsa vele könnyeit. Keze a remegő vállakat simogatta s ajkáról csendes
                  szavak hullottak alá:</p>
               <p>- Látod... - a megérett gabona nem kell neki... engem, né, elkerül, s a te erős,
                  jó uradat ragadta el... De ki perelhet Istennel?... Meg kell nyugodni, lelkem, az
                  ő szent akaratjában!... Na, Ádám fiam, muszkára-é?</p>
               <p>Ádám megcsókolta a feléje nyujtott kezet s kacagott:</p>
               <p>- Sajnos, nagyapa, még mindíg béke van!... Pedig a muszkára nagyapa is jőne velem,
                  fogadok!...</p>
               <p>- Hát persze, hogy... Nem jőnék, hanem rohannék, Ádám!... El is hagynálak -
                  hátrafelé!...</p>
               <p>Édesdeden kacagott egy pillanatig, aztán ismét anyámra nézett, aki felemelkedett
                  térdepléséből. Elkomolyodott.</p>
               <p>- Te szegény!... - simogatta meg az arcát. - Nem hagy el az Isten, ne félj!...</p>
               <p>- Ez Tamáska! - mutatott be anyám, kézenfogva s elébevezetve.</p>
               <p>Megcsókoltam síma, hideg kezét s félénken néztem fel reá.</p>
               <p>- Nem Tamáska, - húzott ő szakállához - hanem Tamás... Komoly férfiú... Ugye?</p>
               <p>- Igenis! - feleltem, bólintva.</p>
               <p>Eltartott magától s hosszasan nézett, úgyhogy elvörösödtem szégyenemben.</p>
               <p>- Apád valamivel nagyobbacska legény volt, mikor először láttam. Nagyanyáddal jött
                  ide, a gonosz napokban... Okos, bátor fiú volt... El akarta vinni Lilát Dávidnak,
                  a bátyjának... a te nagybátyádnak... Igaz-e, Lilám?</p>
               <p>- Édes fiúcska volt! - mosolyodott el Lila néni. - A pártomra állt. Ő volt a
                  legjobb barátom... Lelkem Áronom!... - sírta el magát, anyám nyakába borulva.</p>
               <p>- No-no! - hümmögött nagyapa. - Mosdjatok lelkem, hogy vacsorázhassunk!...</p>
               <p>Vacsorához Lila néni odatolta nagyapa karosszékét az asztal mellé. Pompásan
                  gurult, kicsi fehér porcelánkerekeken. Nagyapa csak kávét ivott, rózsás csuporból.
                  De minket kedvesen biztatott, hogy együnk a paprikás csirkéből s igyunk a borból.
                  Tésztát is sütött Lila néni, almásbélest. Ádám úgy evett, mint az éhfarkas. De én
                  is igyekeztem, a vonat rég lerázta bennem az ebédet. Nagyapának tetszett ez.
                  Bólogatott hozzá, noha messzire nézett.</p>
               <p>Vacsora után Ádám bement a kaszárnyába, Lila néni pedig begurította nagyapát a
                  hálószobácskájába, ami tulajdonképpen csak fülke volt, függönnyel elválasztva
                  attól a szobától, ahol vacsoráltunk. Mi édesanyámmal az utcafelőli egyik szobában
                  kaptunk hálóhelyet. Lila néni figyelmeztetett, hogy számláljam meg a gerendákat,
                  mert akkor, amit itt először álmodom, beteljesedik. De nem álmodtam semmit, olyan
                  mélyen aludtam, hogy csak a zsalu résein át szemembe sütő napfény ébresztett
                  fel.</p>
               <p>A tornácon kávéztunk, ahová nagyapát is kigurították. Itt, a világosságban, még
                  szebben fénylett haja, szakálla, de az arcát és szemét szomorúbbnak, távolibbnak
                  éreztem. S engem nem is nagyon vett észre, anyámat hallgatta, aki apámról és
                  családi dolgokról beszélt neki.</p>
               <p>Lila néni jött-ment a házban s a konyhában, csatarázva a szolgálóval. Én hát
                  hozzácsatlakoztam, a nyomában jártam, kérdezősködtem és mindent megtudtam, amit
                  lehetett.</p>
               <p>Így azt, hogy a ház nem a nagyapámé, hanem az eklézsiáé, de tiszteletből holtáig
                  lakhatik benne, átengedték neki, tizennyolc esztendővel ezelőtt, mikor megvált a
                  leányiskolától és a kántorságtól s nyugdíjba ment. Akkor kapott a királytól egy
                  aranykeresztet is, s a főispán tűzte mellére nagy ünnepséggel a székházban, az
                  egész város és vármegye közönsége előtt. Lelkem apám szinte elsüllyedt, hogy
                  annyian nézik, - mondta Lila néni - s alig várta, hogy hazajöhessen s letehesse
                  azt a keresztet. Azóta se tette fel többet, elzárta a fiókja mélyére. Ebből hozta
                  ki Lila néni azt, hogy ugyanaz a király, aki nagyapámnak a keresztet adta,
                  valamikor, mint császár, itt járt Vásárhelyen s ő, Lila néni Ernyei nagyanyámmal
                  eléjetérdelt Dávid nagybátyámért, hogy engedje el a tömlecből. A történetből nekem
                  legjobban a négy aranyszőrű táltosparipától röpített rubintos-gyémántos hintó
                  tetszett, amit a császár nagyanyámért és Lila néniért küldött ide, a ház elé. Meg
                  a gróf, aki Lila néni szavaiból olyan tündérkirályfinak tűnt fel s rózsákat hozott
                  neki, vigasztalásul, hogy Dávidnak mégis a tömlecben kellett maradnia. Azt egy
                  kicsit nehezen hihettem el, hogy Lila néni volt Vásárhely legszebbik virágszála, s
                  a gróf szerette volna elvinni a Bécs nevű tündérországba, de a mese így volt
                  szép.</p>
               <p>Mialatt Lila néni nagyapám szobájában törülgetett, vagy harminc szebbnél-szebb,
                  hosszúszárú pipára is sor került. Mindennap letörli őket, hiába, mert nagyapa
                  húsz esztendeje abbahagyta a füstölést. Egy gyönyörű tajtékpipa szárán ötágú
                  ezüstkorona s az E. M. betűk látszottak. Megtudtam, hogy ezt nagyapa Ernyei Mihály
                  nagyapám temetésekor kapta nagyanyámtól emlékül s hogy ez volt a kedvenc
                  füstölőszerszáma a megboldogultnak is, azután pedig neki is.</p>
               <p>Lila néni szobájában, az ágya felett, megismerkedtem Dávid elfakult képével is.
                  Nagynéném, mint minden reggel, most is frissen szedett virággal tüzködte
                  körös-körül, ezúttal fehér és piros őszirózsákkal. A képet egy fogolytárs
                  rajzolta, mikor együtt raboskodtak Dáviddal, a hazáért, Gyulafehérvárt. Nagyon
                  hasonlított Ádámunkhoz, de betegen nézett s a szája körül is két mély, kemény ránc
                  mutatta, hogy keserűbe harapott. Úgy is volt, Lila néni szerint. Évekig ette a
                  rabság keserű kenyerét. Ismét hallottam, hogy gyönyörűen énekelt s azért is
                  szökött meg, mikor egy osztrák várbörtön felé hurcolták, hogy a magyar nótákkal
                  pártunkra édesgesse a világot. Lila néni is utánament volna, de egyrészt a ház
                  gondja, testvérei nevelése kötötték örökösen, mint másik foglyot, másrészt szegény
                  Dávidot ott künn a világban balszerencse üldözte, sehol se tudott fészket rakni,
                  országról-országra bujdosott, elbetegesedett s a messze Londonban halt meg. Apám,
                  mikor külföldre ment tanulni, Gábor bácsival kereste Londonban, hogy hazahozza,
                  de már akkor Dávid halott volt...</p>
               <p>Mikor idáig ért Lila néni, hirtelen elfelejtkezett róla, hogy én is itt vagyok s
                  tulajdonképpen nekem mesél. Megváltozott az arca, megnyúlt, s a szeme különösen
                  ragyogott. Szinte szép lett s egyben ijesztő is. Önmagához beszélt:</p>
               <p>- Az Ernyeiek... Mindíg ott a Halál, a hátuk mögött... Mihály bácsit megölte a
                  bánat abban a gonosz világban... Dávidot a bujdosók szele sodorta el... Áron
                  belehalt a Kollégyom védelmébe... S a többi is!... Rozáli élőhalott, Énokot
                  megette a föld... S mi, Bándiak, akik hozzájuk fogództunk?... Én?...
                  Eszter?...</p>
               <p>- Lila néni látja a Halált? - kérdeztem kikerekedett szemmel.</p>
               <p>Összerázkódott... Arcán kialudt a fény. Észrevett. Két keze közé fogta arcomat,
                  megcsókolt s a szemem közé suttogta:</p>
               <p>- De te, Tamáska, csak azért is... Érted?... Csak azért is!...</p>
               <p>- Veronka azt mondta, hogy a születésem miatt, amíg élek, mindíg kísérteteket
                  fogok látni, szellemeket, tündéreket. Amért olyan szerencsétlenül születtem:
                  tizenharmadikán, tizenharmadiknak... s még hozzá pénteken, éjfélkor... Tündért
                  láttam is, meg a filegorja szellemét kígyó képében... Amikor Izuka még velem
                  volt... Izuka is tündér volt, azt hiszem... Lila néni nem ismerte Izukát... De a
                  kísértetektől, meg a Haláltól borzasztóan félek... Nem, ezeket még nem láttam...
                  De ha egyedül hagynak, mindjárt érzem, hogy settenkednek, körülvesznek... Sohase
                  akarok anyám nélkül maradni!...</p>
               <p>Torkom összeszorult hirtelen s szemembe könny szökött.</p>
               <p>- Jaj, lelkem!... Na, lelkem!... - ölelt magához Lila néni. - Megijesztettelek!...
                  Mért is járt a szám... Vén bolond ez a Lila néni, ne is ügyeld!... A kísértet csak
                  gonosz mese s a Halál hol van tőled?... Az a tizenhármas szám meg a többi, az
                  pedig éppen azt jelenti, hogy csak azért is boldog ember leszel, Tamáska!</p>
               <p>De én tudtam, hogy ez csak afféle kitérés, elkaparás... Tudtam, hogy igazat
                  mondott, mikor elárulta, mit lát az Ernyeiek háta mögött.</p>
               <p>S mégis, akármilyen furcsa ez, most hogy kikottyantotta, valami borzongató
                  büszkeséget éreztem. Lehet, hogy egyszer engem is megfojtanak majd a szellemek,
                  sőt bizonyos!... De mégis ragaszkodom hozzájuk. Nagy dolog, hogy éppen engem
                  környékeznek! S különben is, ha nem volnának, akkor a tündérek, a jók és szépek is
                  csak hazugság lennének... S akkor mit érne az életem?... Nem, nem, csak járjanak
                  ott, a Halállal élükön, az én hátam mögött is, mivelhogy én is Ernyei vagyok.</p>
               <p>Később a kertben is megfordultunk Lila nénivel, levesbe való zöldségért. Sokkal
                  kisebb volt a miénknél a csak egy kis táblácskát műveltek benne. A többi bozót s
                  elfeketült, girbe-gurba fák szövevénye. Rögtön megértettem, miért van így. A kert
                  nagyapával együtt megvénült, iszonyatosan öreg lett, haldoklott. De míg nagyapa
                  vénségében ragyogóvá szépült, a kert szomorúan elhagyatott, züllött agg csavargóvá
                  romlott, aki rongyaiban éppen összeroskad egy árokban.</p>
               <p>Lila néni észrevett valamit a tekintetemen, mert mentegetődzött:</p>
               <p>- Tudod lelkem, mióta édesapám már nem nyesegetheti, ápolhatja, bíz’ ez elárvult,
                  elvadult, megkorhadt. Csak éppen ezt a kis veteményt gondozzuk benne... Mert én a
                  madarasi kertet, birtokot kell műveljem. Alig van időm arra is, hogy a ház előtt a
                  kis virágos részt rendben tartsam... Hát ezért... Aztán... tudod lelkem, ez itt a
                  mult... Maholnap csak fáj... Jobb tán nem is látni... Itt játszadoztak kicsi
                  korukban Janka s édesanyád, Áron apáddal, aki már nagy, okos fiú volt... Később
                  itt dőlt el, valamelyik fa alatt, hogy nem Janka lesz a te édesanyád... Mert apád
                  először azt hitte... Sokáig csak én tudtam, hogy téved... De aztán, sok idő mulva,
                  édesapád megtalálta édesanyádat...</p>
               <p>- Hogy-hogy, Lila néni?... Úgy, hogy elbújt előle s ő kereste és csak nehezen
                  talált reá!...</p>
               <p>- Évekig folyt ez a bújócska, Tamás!... A baj az volt, hogy édesapád folyton csak
                  Janka nénit keresgélte s nem is vette észre, hogy édesanyád mindíg ott volt
                  mellette... Na, de hál’ Istennek végre mégiscsak rájött, hogy nincs mért ok nélkül
                  szaladgálnia, csak éppen a kezét kell kinyujtsa... Janka néni közben ravaszul
                  kifutott a kertből, nem is volt már a bokrok mögött... Így történt,
                  Tamáska!...</p>
               <p>Ebéd után, amíg a nagyok pihentek, engem a szolgáló elvitt a Királykútra
                  ivóvízért, aztán egy koszorú édes perecet vásárolni abból a pénzből, melyet
                  nagyapa kegyesen adományozott erre a célra és kizárólag az én számomra. A szolgáló
                  egyébként közönyösen viselkedett, s bár több nagy ház felől érdeklődtem nála,
                  egyről sem tudott mondani semmit.</p>
               <p>Mire hazaértünk, nagyapa édesanyámmal s Lila nénivel a tornác asztala mellett
                  tárgyalt, nagyon elmerülve a beszélgetésben. Az asztalon mindenféle papiros feküdt
                  előttük s azokból Lila néni fel-felolvasott egyet-egyet. Annyit kivettem, hogy
                  pénzről van szó, biztosan a kölcsönről. Engem azonban ez nem érdekelt s ide-oda
                  kószálva a szobákban, kertben és udvaron, azzal töltöttem az időt, hogy a karomon
                  hordott pereckoszorút az utolsó karikáig megettem. Mire végeztem vele, vacsorához
                  hívtak. Persze, enni már nem tudtam s éjjel is nyugtalanul hánykódtam, zavaros
                  álmok között, amiket szerencsére elfelejtettem a felébredéskor.</p>
               <p>A harmadik napon azonban édesanyám és Lila néni mentek el hazulról, néhány régi
                  ismerős családhoz s én egyedül maradtam nagyapával a tornácon.</p>
               <p>Ma sem tudom, miféle féreg furkálta az oldalamat s hogy is szívtam bátorságot
                  hozzá, de egyszer csak azon vettem észre magamat, hogy a Halálról meg a
                  szellemekről beszélek neki, akik az Ernyeiek háta mögött járnak s így mögöttem is.
                  Bizonyosságot kerestem a magam módján s nagyapát mindentudónak tartottam,
                  félig-meddig őt magát is hatalmas, túlvilági szellemnek, mindenesetre jófélének,
                  de mégis komaságban a Halállal és társaival.</p>
               <p>Eleinte azt hittem, csak légydöngésnek hallotta a megnyilatkozásomat s úgy
                  látszott, nem is ügyeli. A felhőket kísérte szemeivel, vándorútjukon.</p>
               <p>Mozdulatlanságát csak csodálatos, fehér szárnynak tetsző szakálla enyhítette,
                  amint fínoman lebbent egy-egy rezdülésnyit a lélegzésétől. Nem volt semmi félelmes
                  rajta, inkább áhítatos érzést fakasztott bennem s titokzatos bizalmat, hogy
                  kitárjam szívemet.</p>
               <p>A házból kihallatszott a kakukkos óra ünnepélyes tik-takja s komolyan
                  figyelmeztetett valamire, amit csak sejtettem, de megérteni nem tudtam. Ma azt
                  hiszem, gyermeki módon mégis kiéreztem a jelentőségét: azt, hogy az élet vége felé
                  siet s itt van az utolsó alkalom, hogy beszélhetek nagyapával valami fontos,
                  életbevágó dologban, amiről csak ő és csak most hozhat döntést számomra.</p>
               <p>Rolandot említette először. Ő volt a kedvenc unokája. Tudta, hogy repülni akar s
                  ez tetszett neki, hitt benne és biztatta, hogy ne csüggedjen, amíg a célt el nem
                  éri. Roland harcbaszállt a kísértetekkel és a Halállal, jelentette ki most.
                  Azokkal, akik a hátunk mögött járnak. Aztán azt mondta, hogy a Szép Kísértet az,
                  aki egyedül fontos a mi számunkra. A többi el fog maradni a hátunk mögött,
                  eloszlik, nem bír a sarkunkba lépni. A Szép Kísértet azonban előttünk száll,
                  sohase hagy nyugodni, folyton arra hív, hogy utána repüljünk. Őt Szent Johanna
                  képében kísértette, hogy szakadjon el a földtől s már-már azon volt egyszer, hogy
                  a Marosba veti magát utána, de aztán rájött, hogy ezt a sugallatot nem a Szent,
                  hanem a Halál és az ördög diktálja hátulról és hogy a Szép Kísértet éppen azért
                  lebeg előtte, hogy a nagy versenyfutásban elhagyhassa, legyőzhesse a Halált és
                  seregét. Persze, mondta nagyapa, repülni sokféleképpen lehet a Szép Kísértet
                  nyomában. Ő például kisleányok lelkén át követte Szent Johannát s nem egyszer
                  sikerült őt egyikben-másikban megállítania, reábírnia, hogy valamit hátrahagyjon
                  ott önmagából. Ezek aztán jó, hűséges, bátor, igaz asszonyok lettek s ebben
                  győzött nagyapa, a Halál és az ördög felett. Roland viszont valami csodálatos
                  madár alakjában látja maga előtt a Szép Kísértetet s valósággal a levegőben
                  repülve akarja utólérni. Így is le lehet győzni a Halált. A fő csak az, hogy föl
                  kell szállani, nem szabad a porban csúszkálni, engedelmeskedni kell a Szép
                  Kísértet parancsának... Az Ernyeiek, igen, többnyire szárnyas embereknek
                  születtek, ki-ki a maga dolga szerint. Némelyik ugyan visszaesett vagy
                  lezuhant... Van úgy... De apád bátran, szépen szárnyalt, őt a Halál nem ölte meg,
                  csak ajtót nyitott neki az égbe. Mert így van ez az ilyenekkel. A Halál
                  ajtónyitóvá lesz nekik, szolgává, mikor már elfáradtak itt a földön s a maguk
                  jószántából bevárják. Nagyapa most éppen itt tart. Várja, hogy a Halál utólérje s
                  megnyissa az ajtót. Cseppet sem fél tőle. Ne féljek tehát a gonosz kísértetektől
                  és a Haláltól én sem. Nagyapa úgy gondolja, én is meghallom, meglátom majd a Szép
                  Kísértetet s tudok majd repülni. Akkor ne hallgassak senkire, csak reá. Hogy mi
                  módon fog ez történni, azt még gyermekvoltom miatt nem lehet tudni, de figyeljek,
                  legyek készen reá. Majd, mikor eljön az órája, egyszerre megtudom. Azt ajánlotta,
                  hogy addig is hallgassak anyámra s kövessem az ő tanácsait, mert olyan lélek, aki
                  hamarabb meghallja másoknál az angyal szárnyának suhogását.</p>
               <p>Ez volt nagyapa meséjének tartalma. Mert olyanformán mondta el, mint egy mesét,
                  noha azért én másképpen hallgattam, mint a Veronka rémhistóriáit. Tudtam, hogy ez
                  a mese igaz és nagyon fontos számomra. Szegény nagyapa el is fáradt, mire a végére
                  jutott, már alig pihegett s egyszercsak abbahagyta, lecsukott szemmel. Alszik,
                  állapítottam meg s lábujjhegyen lopództam el tőle, a kertbe.</p>
               <p>Büszkeség és meghatottság öntött el. De főképpen azért, hogy szóba állt velem.
                  Amit mondott, annak is az adott rendkívüli súlyt, hogy ő mondta. Egyébként inkább
                  íz, hangulat, sejtelem maradt, mint világos megértés. És főleg titok. Nagy dolog,
                  hogy közölte velem. Apám is tudta, mégse beszélt róla soha. Titkolja Roland is. Az
                  ilyenek mind hallgatnak. Úgy éreztem, el kell temetnem nekem is a mélybe, saját
                  tekintetem elől is. Tudtam egy Veronka-féle mesét, melyben az elásott gyémánt
                  éjjel átsugárzott a kőrakáson. Most ilyenformán gondoltam nagyapa szavaira. El
                  kell ásnom őket, hogy csak a mélyből derengjen fel a fényük, éjszaka, mikor
                  egyedül vagyok s akkor is inkább álmomban. Jó lesz ez a félelem ellen, mert félni
                  azért mégis fogok, bizonyosan.</p>
               <p>Estefelé szekér érkezett, Gerlédről. A nagykaput kinyitották, a szekér berobogott
                  az üres istálló elé. Két szép sárga ló húzta. Szíjakkal felkötött bőrülése üresen
                  himbálódzott. Elől a deszkán ült a kocsis, hátradőlve húzta vissza a lovakat, hogy
                  szekerestől be ne rohanjanak az istállóba. A sárgák remegve állottak meg, fényes
                  szőrükön vékony patakokban kígyózott a verejték. Én éppen a közelben matattam,
                  mindezt jól láttam, még a lovak édes szaga is megcsapta az orromat.</p>
               <p>Az ember leugrott a deszkáról, a lovak elé lépett, megveregette az orrukat.
                  Miközben kifogta őket a rúd mellől, félszemével felém pillantott, a szája
                  kacagásra húzódott s odaszólt:</p>
               <p>- Te vagy Tamás, ugye?</p>
               <p>S hogy bólintottam, ő is bemutatkozott:</p>
               <p>- No, én meg Márton vagyok, Ernyei Márton, az Énok bácsid legkisebbik fia.</p>
               <p>Elámultam, ő is legkisebbik, én is... Csakhogy ez a Márton nagy ember, idősebbnek
                  látszik Ádámnál is, aki a legnagyobb közöttünk.</p>
               <p>- Csodálkozol, mi?... De látod, így történt: nálunk már bevégződött, mikor nálatok
                  még el se indult... Három évvel idősebb vagyok Ádám bátyádnál.</p>
               <p>Ezt is néma fejintéssel vettem tudomásul. Ő közben ledörzsölte a lovakat s
                  bevezette az istállóba. Aztán kijött, az ülés mögül szénát nyalábolt s azt is
                  behordta, meg a zabos tarisznyákat. Idővel ismét megjelent, nekifeszült a rúdnak
                  s hatalmas erővel betolta a szekeret a szín alá.</p>
               <p>Csak ezek után lépett hozzám, a két karomat oldalamhoz szorítva, felkapott s
                  pehelyként meglóbált feje fölött, a levegőben. Visszaejtés közben magához húzott s
                  arcon csókolt, nagy csattanással.</p>
               <p>- Na, szervusz, Tamás!</p>
               <p>- Szervusz! - vigyorogtam megszeppenve rettentő markától.</p>
               <p>- Legyünk jó pajtások! - kacagott harsogva. - Sze’ mi vagyunk a
                  legkisebbek!...</p>
               <p>Erre én is kacagtam, mert jó vicc volt s amellett hasznos ajánlatnak is
                  látszott.</p>
               <p>- Legyünk! - egyeztem bele, szemügyre véve arcát, alakját.</p>
               <p>Nagycsontú, vállas, szikár és magas ember volt Márton, de arányaihoz mérten is
                  túlzottnak találtam a fejét. Ez a fej az álltól felfelé rohamosan szélesedett,
                  boltosodott, mint egy túlfejlett görögdinnye. Inas nyakát vékonynak és gyengének
                  véltem ekkora teher hordozására s csakugyan kissé lehajtva is tartotta széles,
                  négyszögű homlokát. Voltak ismerős vonások az arcán, de a fekete Ernyeiek
                  sasjellege hiányzott róla. Mintha szétnyomták volna a képét, ellaposodott.
                  Kifejezése kicsit bambának hatott s együgyű volt a tekintete is. Szürkésbarna
                  szeme mosolygott ugyan, de nem sötétlett alatta mélység. Bőrét rezesre sütötte a
                  nap s felárkolta a szél. Lekonyuló, ritkaszálú bajuszán semmi határozott színt
                  nem lehetett megállapítani. Falusi gúnyát hordott, nyakkendő nélkül; inge
                  gallérját kék üveggombok tartották össze.</p>
               <p>- Utánatok jöttem! - értesített céljáról, amit különben úgyis tudtam. - Kora
                  reggel indulunk Gerlédre, amíg tart a hűvös. Na, jere, menjünk a házba, hogy
                  köszönjek!</p>
               <p>Ott benn mindenkinek kezet csókolt, nagyapámnak, Lila néninek és édesanyámnak
                  is.</p>
               <p>- Hát szegény Áron bácsi elmene! - fejezte ki részvétét. - Isten nyugtassa!</p>
               <p>Sorra kérdezte az otthoniakat, jelentette, hogy Gerléden mindenki egészséges s
                  várnak. Ezek elég lassan szakadoztak ki belőle s közben keze fejével a derekát
                  dörzsölte.</p>
               <p>- Na, ülj le, Márton fiam! - buzdította nagyapa.</p>
               <p>- Lilám, ne késs a vacsorával, éhes lehet Márton.</p>
               <p>- A kalapodat le is teheted - tanácsolta Lila néni a konyhába menet, mivel Márton
                  azt mindeddig a kezében lóbázta. Most szétnézett, aztán leült egy szék legszélére
                  s a kalapot a szék alá helyezte.</p>
               <p>- Hát... hát... - vigyorgott.</p>
               <p>- Hogy megy a cséplés? - érdeklődött nagyapa. - Hány géped is van már, fiam?</p>
               <p>- Köszönöm kérdésit, Ézsaiás bácsi! - köszörülte torkát Márton. - Elég jól megy...
                  Most három dolgozik, egyikkel én vagyok Gerléden, a másikkal Toldalagon etet Énok
                  bátyám, a harmadikat bérbe adtam Backamadarasra... Vóna egy negyedik is, az csak
                  kézi, de a rostája kiszakadt... izé...</p>
               <p>- Sokra vitted, hál’ Istennek! - bólintott nagyapa.</p>
               <p>- Hál’ Istennek! De kell is, sokan vagyunk... Áldja meg az Úristen érte, Ézsaiás
                  bácsi, hogy akkor ezt tanácsolta s jó mesterhez ajánlott... Mer a diákság!... No,
                  a fejem széttört volna rajta, ok nélkül... De a gépet szeretem s tudom...</p>
               <p>- Szép mesterség, Márton fiam! S jól hoz, mi? Ez a te tudományod, lásd... A géphez
                  is tudni kell, biza... Te erre kaptál eszet az Istentől, amennyi szükséges... Jól
                  van ez, fiam. Énok?... Énokot említetted? Igen... Hát ő is gépész lett?</p>
               <p>- Csak kisegít, Ézsaiás bácsi. A télen kedve kerekedett, hogy megtanulja a gépet.
                  Hát nagy tehetsége mutatkozott hozzá bátyámnak... Sokkal jobb feje van, mint
                  nekem... Most aztán kipróbálja. Hanem a nagyobbik fia, János, még csak nyolc
                  esztendős, az még nála is különb gépész lesz. Minden szeget, csavart, kereket, mi
                  fenét ismer már s örökkön benne lakna a dobjában...</p>
               <p>- Lesz ki folytassa legalább! - helyeselt nagyapa. - János a nagyobbik fia Énok
                  bátyádnak, mondod? A kisebbik, az...</p>
               <p>- Az Dani... Hat esztendős, most megy iskolába, de már olvas...</p>
               <p>- Én is olvasok, mindent! - szóltam közbe nagyapa lábától, ahova letelepedtem.</p>
               <p>- Azt elhiszem! - bókolt Márton, rám meresztve szemeit. - Te városi fiú vagy... A
                  város tele van betűvel... De Gerléden nagyobb dolog! Dani, az olyan, hogy a budin
                  tanulta meg, egy ócska kalendáriumból. Tiszta csoda! Meg nem foghattuk, mér ül ott
                  napszámra... Az édesanyja már doktorhoz akarta vinni. Akkor kivallotta... Most
                  megismered te is s barátok lesztek, két okos... Daniból is biztosan diák
                  lesz...</p>
               <p>- Énok bátyádéknak, úgy emlékszem, még van vagy három - merengett nagyapa.</p>
               <p>- Még négy... de azok csak leánykák, kettő belőlük iker...</p>
               <p>- Szép! S Áron bátyádéknál?</p>
               <p>- Ott három fiú van s két leányka. De ő, bár az idősebb, egy évvel később
                  házasodott, mint Énok. Évenként siet egy-egy gyerekkel behozni a késést.</p>
               <p>- Korán kezdte így is... van ideje!</p>
               <p>- Ezek ilyenek, az én bátyáim! - csóválta fejét Márton. - Énok csak huszonegy
                  esztendős volt, de úgy beleháborodott Katona Terusba, hogy fejjel ment az ablaknak
                  is. Elszáradt volna nélküle. Édesapánk aztán ráállt, hogy vegye el. Mer az is,
                  Terus, már csak szárazág volt a kívánkozástól. Özvegy az anyja, nem akadékoskodott
                  az se. Öt hold földet is hozott különben Terus, meg a házikót... na, a
                  vénasszonnyal, persze... Hanem az Áron dolga bolondabb vala.</p>
               <p>- Emlékszem! - hümmögött nagyapa. - Furcsa legény volt... Már vagy hat gimnáziumot
                  elvégzett Enyeden valahogy, mikor hazaszökött, a földhöz...</p>
               <p>- Úgy! - biccentgetett Márton. - Csodáltam is, mer én már a másodikból kiálltam...
                  Énok bátyám is szereti a földet, igazi paraszt módjára, de az semmi az Áron
                  dühéhez képest... Emlékszem, földhözverte magát s ordított, mikor apánk
                  szeptemberenkint Enyedre vitte, s majd belehalt, hogy elszakasztják a
                  borozdától... Mondom, csoda, hogy olyan sokáig bírta, mégis... De aztán, a végén
                  úgy nekiesett, hogy most már szinte abba veszett el. Irtózás nézni, mikor szánt,
                  kaszál, arat... Tán nincs is eszinél olyankor, a szeme forog, a foga csikorog, s
                  nem akar megállni, enni se, pihenni se... Akárhányszor összerogyott a munka
                  dühében...</p>
               <p>- Pótolni akarta, amit a könyveknél mulasztott...</p>
               <p>- Lehet... Apánk azt mondta sokszor: Gyilkos ez az Áron, úgy szereti a földet,
                  hogy öldökli... No, úgy szerette meg Borikát is, a Szabó István leányát... Az csak
                  süldő volt akkor s először táncolt, a konfirmációja után. Áron huszonhárom
                  esztendős lehetett... Abban a legelső táncában ismerte meg Borikát s szinte
                  megölte, addig forgatta, ájulásig...</p>
               <p>- Fiatalság - bolondság! - mormogta nagyapa.</p>
               <p>- Ő maga vitte haza Borikát, ájultan, a karjai közt... Szabó Istvánné csakugyan
                  gyilkost visított s az ura bicskát rántott Áronra... Nem akarták megérteni, hogy
                  feleségül kéri Borikát, most, mindjárt... Pedig Áron, miután a lányt szépen az
                  anyja karjába rakta s kicsavarta a bicskát az apa kezéből, kijelentette, hogy
                  addig nem megy el, míg bele nem egyeznek. Délig néztek farkasszemet egymással
                  Szabó Istvánnal, veszekedve. Borika, magához térve, a szomszéd szobában jajgatott
                  s imádkozott. Az anyjának persze megvallotta, hogy vagy Áron, vagy a halál...
                  Hiába volt a sok taknyos meg béka, meg hogy mit akarsz, sze’ összetör ez a gyilkos
                  - Borika megmaradt amellett, hogy boldog volna, ha Áron ölné meg s nem a bánat...
                  Délben lehivatták apánkat... - Ernyei úr, - mondta Szabó István - vigye haza a
                  fiát s zárja a pincébe, mer meg akarja ölni a leányomat... - Jössz, Áron? -
                  kérdezte édesapánk... Áron a fejét rázta. - Így semmire se megyünk - csóválta a
                  fejét öregünk. - Hát ha én itt maradok Szabóéknál, akkor elmész?... - Akkor igen -
                  de sokáig nem várhatok... - Lódulj! - mutatott az ajtóra apánk - s otthon várj
                  meg, érted?... Áron morgott, elment, Szabó István bort hozatott s ittak egy
                  darabig, egymást méregetve. - Nem mondtam, hogy a familia rossz! - nyujtotta
                  poharát Szabó. - Maguk se utolsó gazdák! - s koccintott apánk. - De a fia diák
                  volt s nemes is, azonkívül, úgy látszik, bolondforma... - Az, de a munka s a föld
                  bolondja... Tudja, hogyan dolgozik?... - Mindenki tudja. De nem lehet így egy
                  gyermekleányra rohanni... - Még nem láttam a leányát, Szabó István... - Hé,
                  annyuk, hozd be Borikát!... - Na, te vagy az a Borika?... Na, tán tőlem félsz?...
                  Én nem táncoltatlak meg, ne reszkess... Úgy na, ha kacagsz, akkor sokkal csinosabb
                  vagy... Na, mehetsz, Borika! Nincs béka tó nélkül, Szabó István, úgy látom... - De
                  nem való ez még asszonynak, láthatja, Ernyei úr! Csak olyan még, mint a nád
                  szála... - Ismeri a feleségemet, Szabó István?... Na lássa, milyen egy terebélyes
                  fa lett belőle, jótermő... Pedig se idősebb, se erősebb nem volt Borikánál, mikor
                  elvettem... - De még főzni is csak most tanítom - kottyantott bele Szabóné. - S
                  nincs kész a stafirung se... - Mondok egyet: adják hozzánk Borikát egyidőre. A
                  feleségem hadd tanítsa főzni, varrni... A többi asszony is segít nálunk a
                  stafirungban... - A tekintetes asszony... mármint a Juliska... sze’ barátnék
                  voltunk - pityegett Szabóné - az tud... az megtanítná, akár én... De a falu! Mit
                  szólna a falu?...</p>
               <p>- Nem ingyen kérem - jelentette ki apánk. - Cserébe adnám Áront. Hogy maguknak
                  dolgozzon s lássák meg, mennyit ér?...</p>
               <p>- Bölcs ember Énok-apád, fiam! - mosolygott nagyapa.</p>
               <p>- Ritka bölcs, Ézsaiás bácsi... Mer Szabóéknak ez nagyon megtetszett s ráálltak.
                  Úgy is lett. No, hamarosan virult a Szabóék gazdasága Áron keze alatt s mi is
                  megkedveltük Borikát... Csak az az egy baj volt, hogy Áronnak, kikötés szerint,
                  nem volt szabad többször hazajönnie, mint egy héten kétszer s ugyanakkor szaladt
                  Borika a szülőihez. Kegyetlen dolog volt, de a két öreg ragaszkodott a próbához.
                  Vasárnap aztán hol náluk, hol nálunk együtt lehettek a fiatalok, de csakis az
                  anyák szeme előtt... Legfennebb, ha olykor lehúnyták kicsit... Én akkoriban a
                  gépnél aludtam, a színben. Eleget láttam éccakánkint, hogy kerüli szegény Áron a
                  házat, mint a tüzes istennyila a szélmalmot. Nem is tudták sokáig széjjeltartani
                  őket, csak éppen, amíg a tisztesség parancsolta... Hát ilyenek az én bátyáim. Ez a
                  kettő. Mer Mihály...</p>
               <p>- Ő az iker, ugye, Juliskával?</p>
               <p>- A’... De Mihály sokáig tanult az enyedi Kollégyomban. A gimnáziumból vagy négy
                  osztályt hét évig gyúrt le, aztán adta apánk a preparándiába. Azt öt alatt járta
                  ki...</p>
               <p>- Derék tanító lett azért.</p>
               <p>- Gerléden szeretik... Szépen énekel, emlékeznek róla Dávid nagybátyánkra... Hát ő
                  csak három éve házas s most várják a másodikat... Az első fiúcska, Ferkó,
                  lágycsontú, beteges. Sze’ tudja, Ézsaiás bácsi, hogy városi leány a Mihály
                  felesége, hivatalnok az apja, itt Vásárhelyt. Az bizony nem szereti Gerlédet. A
                  falut. S Mihály rosszkedvű. Már a neve is: Valéria. Nem gerlédi név...</p>
               <p>- De Juliska, a másik iker, jól ment férjhez...</p>
               <p>- Ritkán látjuk, Ézsaiás bácsi... A sógor, Juhos Miklós, postatiszt. Akkor az is
                  Vásárhelyt szolgált, tíz évvel ezelőtt. De eltették Brassóba... Messze vannak,
                  évente egyszer, ha jőnek ide. S nincs gyermekük...</p>
               <p>Lekókadt a Márton feje s elhallgatott. Amíg a tüzesebbjét mesélte, egészen
                  átszépült, megokosodott az arca. Most megint olyan bárgyúformán meredt el.</p>
               <p>Nagyapa szelíden nézegette, jóakarattal. Nekem eszembe jutott, hogy önmagáról nem
                  beszélt Márton s nagyapa sem kérdezte.</p>
               <p>Édesanyám mindezeket szótlanul hallgatta, magába merülve. Bizonyosan ismerte is.
                  Nagyapa szintén tudhatta jórészét, de hogy Márton úgy belejött, szívesen engedte
                  felfrissíttetni az emlékezetét. Most azonban megszólalt anyám:</p>
               <p>- Csak neked nincs külön családod, Márton... Pedig ideje volna...</p>
               <p>Márton felemelte nehéz fejét. Búsan vigyorgott:</p>
               <p>- Már el is múlt, Eszter néni... Aztán mind az egész Ernyei-sereg az én
                  családom... A gyermekek olyanok nekem, mintha éppen az enyémek volnának... Én már
                  csak így maradok...</p>
               <p>- Értem... Nem haragszol, ugye? Most már én is tudom, látod, mi az...</p>
               <p>- Dehogy is, Eszter néni... Tudja, egyszer a gép valahogy felszakította a
                  lábamat... Rég begyógyult. Egy fehér vonal már csak az egész, alig látszik. S
                  csak néha sajdul, időváltozáskor. Így vagyok vele is, a szegény Rozikával... Sosem
                  is volt életrevaló... Afféle visszamaradt kis pipe volt az egészséges libák
                  között. Azér is elégedett meg velem, tudom. De én már nem próbálok többet. S ki is
                  nézne rám? Aztán sok a dolgom is, nem érek rá...</p>
               <p>- Magadat azért ne becsüld le - intette anyám. - Biztos vagyok, hogy ha akarnád,
                  kaphatnál a legjavából... S jól járna veled, azt mondhatom. De hát én megértem,
                  Márton...</p>
               <p>Itt megszakadt a beszélgetés, mert becsörtetett Ádám, hogy együtt vacsorázzék
                  velünk. Mártont egészen felvidította. Vacsora közben is nagyokat kacagtak, régi
                  emlékeken, mikor még Márton kisdiák volt s együtt játszottak, csintalankodtak
                  nálunk. Persze, nem az én szülőházamban, hanem még a Kollégyom-utcaiban, ahol
                  régebben lakott a család. Az emeletes volt, a földszintjén csak kamraféle
                  helyiségek nyíltak, a lakószobák odafönt sorakoztak az utca s az udvar felé.</p>
               <p>- Még most is a hátamban van a hideg, - viszorgott Márton - ha eszembe jut, hogy
                  Ottiliát a vasalódeszka külső végére ültetted s úgy hintáztál vele, az emelet
                  korlátján... Hogy lipinkázott a leányka, a deszkára hasalva, a halál mélysége
                  felett!...</p>
               <p>- Pedig nem nagyon akarta! - kacagott Ádám.</p>
               <p>- Félt, sikoltozott... De azért mindíg engedelmeskedett... Jó, hogy akkor
                  lenyomtál engem, tán az utolsó pillanatban s Ottilia szépen a nyakamba szánkázott
                  a deszka lejtőjén!...</p>
               <p>Ahogy az emlékek ide-oda szálldostak közöttük, Ádám gyermek-alakja elevenen ugrott
                  elém. Szemtelen, rossz kölyök lehetett, az biztos. Ez a Márton pedig olyan cammogó
                  medvebocs, aki tűrte, hogy az orránál fogva vezesse s uralkodjék rajta.</p>
               <p>Most sokat kacagtunk rajtuk s Lila néni mulatva szörnyűlködött a gaztetteiken. Még
                  nagyapa is elmosolyodott néha, úgy tetszett.</p>
               <p>Éjszaka a szekerezés elő-izgalmaiban hánykódtam s ha az álom el-elnyomott,
                  rengeteg Ernyeit láttam: öregeket, férfiakat, asszonyokat és gyermekeket.
                  Valamennyien nagy körben ültek s felfelé néztek a levegőbe, ahol a vasalódeszka
                  billegett, melynek egyik végén Ádám és Márton lovagoltak, mostani alakjukban,
                  roppant komolyan, a másik végén pedig Ottilia, szintén a mostani, kapaszkodott
                  sikoltozva. Ő sem volt egyedül. Háta megett ott ült a Halál... Hirtelen
                  visszafordult, rámvigyorgott csontarcával s kinyúló hosszú karmai a vállamba
                  kaptak...</p>
               <p>Felordítottam.</p>
               <p>Édesanyám rángatta a vállamat, hogy ébredjek, fel kell kelni. A nap első sugarai
                  nyilaztak a szemembe, a zsalun keresztül.</p>
               <p>Vacogva mosdottam, kapkodtam ruháimat. Lila néni meleg kávét öntött belém, csak
                  úgy, állva, s egy darab kenyeret nyomott a markomba.</p>
               <p>A kapu előtt már türelmetlenül dobogtak a lovak s rázták csengőiket, hogy
                  siessünk. Nagyapa még ágyban feküdt, de ébren. Búcsúzáskor, kézcsók után, egy
                  pillanatra a fejemre tette kezét s a szemembe nézett.</p>
               <p>Szólni semmit se szólt. De én önkénytelenül bólintottam.</p>
               <p>A napsugár besurrant s fehér lángot gyujtott hosszú fürtjein. Szent Johanna
                  elfáradt, öreg lovagja a győzelem koszorújával ékesítve feküdt ott, várva alázatos
                  szolgáját, a Halált, hogy megnyissa előtte az ég zengő kapuit.</p>
               
            </div>
            <div type="chapter">
               <head>8.</head>
               <p>Gerléd életem végéig azt jelenti, hogy egyszer jártam az Édenkertben,
                  belélegzettem a menny illatát s megfürödtem tiszta fényében, édes ízeiben. Csak
                  egy szempillantásig tartott az egész. S azóta örök honvággyal szívemben, bújdosok
                  az élet pusztájában, oázistól-oázisig, amelyek rá emlékeztetnek. Jártam azóta is
                  Gerléden, de már nem ugyanaz volt. Az igazit csak akkor, egyetlenegyszer láttam.
                  Biztosan létezik, de nincs ezen a világon.</p>
               <p>Kacagnivaló, hogy mikből is állott össze a boldogság világa. Például
                  tojásszedésből az istállóban, színben, szérűskertben, mindenütt, ahol a tyúkok
                  elhullatták. Igaz, hogy azok sokkal nagyobb tojások voltak a maiaknál és
                  ragyogtak, mint a fehér arany. Szénának széna volt az, amiben birkóztunk,
                  bujócskáztunk, siklóztunk, azonban az illata semmiféle más szénából nem áradt
                  többé: mikor beleheltem, tündérszárnyak csaptak arcomba s egy rétet láttam, amin
                  csillagarcú gyermekek táncolnak. Értsük meg, hogy Gerléden nem olyan bárányok
                  voltak, mint a képeskönyvben, hanem olyanok, melyeknek meleg, zsíros gyapjába az
                  ujjaimmal markoltam bele. Kutya, tehén és disznó nálunk is volt. De ezek a városi
                  állatok illedelmes, színtelen árnyékokként tűntek el emlékezetemben, mikor most a
                  gerlédi kuvaszok szilaj, szabad rohanását s az éjszakát betöltő hatalmas karénekét
                  megismertem, s láttam a sok száz személyből álló tehéncsordát a legelőn, a
                  feketenyakú, rettentő bika vezérlete alatt s a pattogó ostorok előtt iramodó
                  kondát, ahogy a vízbe vetette magát. Otthoni kerti madaraink most úgy tűntek fel
                  előttem, mint kalitkába zárt, gyámoltalan foglyok, melyek csak a kerítésen belül
                  szálldoshatnak. Gerléden sast, héját, gólyát láttam a végtelen égben lebegni, a
                  galambraj is akkor tűnt el a messzeségbe, amikor akart ki tudja, honnan csaptak
                  alá, mikor a baromfiaknak eledelt szórtak az udvarra? El lehet mondani, mi volt
                  az, mikor Áron bácsi fölkapott maga elé, a szilaj ló hátára s kivágtattunk a
                  szénafűre, olyan sebes repüléssel, hogy a szemem káprázott s a fülem csengett
                  tőle? Mit szóljak az ökörszekéren meg a lószekéren tett utazásaimról
                  hegyen-völgyön át, egészen a Gödörig? S hogy tudjam leírni: mi is volt az a Gödör,
                  ott künn az erdők között, csodálatos házikójával, édes gerezdekkel rakott
                  szőlőhegyével, jéghideg patakjával, selyemfüvű pázsitjával s puskadurrogató
                  pásztorával?... A lobogó tűz, amelyen hosszú vesszőkre tűzött szalonnaszeleteket
                  pirítottunk?... A malomkőnyi kemény, nagyszerű puliszka, amiből cérnával
                  kanyarították a porciónkat, alulról felfelé?... Tudom, tudom, hogy mindezek nagyon
                  közönséges dolgok s valamennyi falun előfordulnak. De a gerlédi jelenségeknek
                  olyan színük és szaguk volt, ami soha és sehol nem érzékelhető többé. A
                  legálomszerűbb valóság és a legvalószerűbb álom együtt. Ebben a különös légkörben
                  minden nagyobb volt, mint máshol, a fény erősebb, a hang harsogóbb, állat és ember
                  hatalmasabb, szabadabb. S én is annak éreztem magamat, mint aki kilépett a tér és
                  idő korlátaiból.</p>
               <p>Az Ernyeiek öt házban éltek, a falu öt különböző pontján. Nem csoda, hogy számomra
                  az egész falut betöltötték, s minden más házat és embert csak úgy láttam,
                  elmosódva, mint dolgozó, táncoló, éneklő, játszó és mesélő hátteret. Körülöttük
                  most is ott lebeg az alkonyodó falu édeskeserű, kék füstfellege, ahogy a
                  kéménytelen háztetők alól ömölve, lassan elterül s szelíd hullámokat vet, mint egy
                  mesebeli tó tükre.</p>
               <p>Természetesen az ősi kúriára emlékszem a legélénkebben; alacsony dombtetőn áll,
                  mely széles udvarrá s nagykertté laposodik körülötte. Fehérlő kerítésfala,
                  kőrózsás kapulábja, oszlopos tornáca, nagy ebédlője és apró hálószobái a
                  megfeketült magas tető alatt, öreg fenyői és almafája, sűrűséggé vénült
                  borostyánbokra, az udvar közepén álló kerekes kútja most is méltósággal lebegnek
                  előttem, kiemelkedve az egész falu fölé.</p>
               <p>Ottlétünkkor Énok bácsi, a családfő lakta feleségével, Juliska nénivel és
                  Mártonnal, akinek cséplőgépei a nagy színben pihentek, ha elvégezték dolgukat.
                  Maga Márton akkor sem pihen, a szín mögötti kis műhelyben végez titokzatos
                  dolgokat, folytonos kopácsolás, reszelés, kísérteties kék lángnyelvek sziszegése
                  közt. Itthon egészen más ember, mint amilyennek Vásárhelyt láttam: biztosabb,
                  keményebb, úr a maga dolgában. Juliska néni, mint egy terebélyes almafa, borul a
                  család fölé, mindenki az ő árnyékába jő a többi házból is, tanácsot és kalácsot
                  szakítani róla. De hullat ő intelmet, dorgálást, sőt nyaklevest is, ha kell. Tele
                  van a ház, nemcsak hatalmas termetével, de a hangjával is. Kacagni és csatarázni
                  egyformán jól tud s csodagyors változatossággal. Énok bácsi úgyszólva megnémul
                  mellette - alig hallottam egy-két szavát s talán süket is lett, mert úgy járt-kelt
                  a házban, mint aki teljesen egyedül van s csak a saját gondolatait hallja.</p>
               <p>Édesanyám és én abban a kis szobában aludtunk, melyet Juliskának, a postatiszt
                  feleségének rendeztek be s tartottak fenn, ha netán hazalátogatna.</p>
               <p>Legközelebb Áronék laktak ide, a patak túlsó partján, de a házukra nem emlékszem
                  világosan, sok más is volt olyan a faluban. A gyermekek inkább a nagyszülők
                  portáján forgolódtak, s így én csak egyszer-kétszer jártam náluk.</p>
               <p>Énokék házát azért látom élesebben, a falu ellenkező oldalán, egy kis utcácska
                  végén, mert ez afféle faluszéli házikó volt, a kicsisége tette emlékezetessé. A
                  szülők, meg a hat gyermek csordultig megtöltötték s ne felejtsük a vénasszonyt se,
                  Terus anyját, aki hajnaltól estig veszekedett, ha volt kivel. Persze, a gyermekek
                  innen is a kúriára szökdöstek, mihelyt tehették. Itt többször jártam, mert a
                  tudós Dani nehezen mozdult ki s a szénapadláson szeretett olvasni, akármit, csak
                  betű legyen. Mint rokonszakmás, vele tartottam a legszorosabb kapcsolatot.</p>
               <p>Ez a két ház a gazdaemberek módja szerint volt berendezve, parasztosan.</p>
               <p>Más volt a világ a falu közepén, az iskolában, Mihályéknál. A tanítói lakásnak két
                  nagy, magas, fehér szobája volt, tágas ablakokkal. Mikor az eklézsia átadta
                  iskoláját az államnak, lehordatták a régi, rozzant házat s újat, nagyot építettek
                  helyébe. Mihályéknál függönyök, szőnyegek díszlettek s merev városi bútorok. Volt
                  szalon is, görcsbecsavarodott plüssülésű székekkel. Mikor édesanyámmal lementünk
                  hozzájuk, ennek a szalonnak díványán ült mellette Valéria néni fagyot lehelve,
                  mint egy hasas jéghegy és szidta a falut, a ravasz és buta parasztokat, a sárt s a
                  sötétséget. Hegyes orrát felhúzta, mintha rossz szagot érezne s keskeny, színtelen
                  száját megvetően biggyesztette le.</p>
               <p>Mihály minden Ernyeinél zömökebb volt, szőkés, petyhüdtarcú s kesernyés. Nem
                  gazdálkodott, a testvérek megváltották, ami tanulása után a részéből maradt s a
                  betétkönyvön Valéria néni ült. A kántori földet kiadta felesbe. Szidta a részest,
                  hogy mindent ellop, de a minisztert is szidta, hogy a fizetés kevés. Egy kétéves
                  formájú ványadt kis fiú dugta előlünk arcát az anyja szoknyájába s bömbölt, hogy
                  menjünk el.</p>
               <p>Az ötödik ház messze volt, a szabadi völgy bejáratánál, jóval a falun kívül,
                  Vásárhely felé. Magányosan állt, fák között, a szántóföld szélén. A szekérútból
                  egy kitérő vezetett hozzá. Itt Rozáli néni élt, „Imrével”, vagyis egyedül. Földjét
                  az unokaöccsei művelték meg, őmaga már csak a veteményest s a virágoskertet
                  babrálta.</p>
               <p>Az élők öt hajlékán kívül volt még az Ernyeieknek egy hatodik lakóhelye is
                  Gerléden. De ez a halottaké, a temetődomb tetején, szemben a kúria keletre néző
                  három rácsos ablakával. Épület, sírbolt ugyan nem fogta össze őket, de egymás
                  közelében, sűrűn domborulnak sírjaik, apró kövekkel a gyermekekén s magasakkal a
                  nagyoké mellett. Tisztelegtünk itt egy vasárnap délután, azt hiszem, valamennyien.
                  Mindenesetre sokan voltunk s a gyermekek kergetőztek és bujócskáztak a sírok
                  között. Nagyszülőimnek: Ernyei Mihálynak és Ernyei Rozáliának közös sírja volt s
                  neveik egy kövön feketélltek. A kántor, mostani Mihályunk elődje, szép verset
                  szerzett a nevek alá, mely szerint nagyapám így szól:</p>
               <p>Isten hozott! Jere, édes feleségem,</p>
               <p> Nélküled a sírban se volt pihenésem.</p>
               <p>Mire nagyanyám válaszol:</p>
               <p>Hozzád, édes uram, immár hazatértem,</p>
               <p> Pihenhetünk végre boldog egyességben.</p>
               <p>Még egy másik sírkőre is emlékszem, melyen amaz emlékezetes Ernyei Dávid neve
                  sötétlett, ezzel a felírással: Meghalt bujdosásban. Szívünkben pihen.</p>
               <p>A többi név és felirat mindjárt akkor eltörlődött a fejemből.</p>
               <p>De részben így történt az élőkkel is. Énok bácsi, Áron, Énok és Mihály nem
                  külön-külön arcként s nem más és más mondásaik szerint élnek bennem, hanem
                  valahogy összeolvadva a falu arcában. Mert egyéni tulajdonságaikon túl az maradt
                  meg belőlük, ami közös volt a lényükben: az Ernyeiek életének értelme, a falu, a
                  föld, az igénytelen, munkás, csendes élet. Mártonra csak azért gondolok vissza
                  határozottabban, mert vele már Vásárhelyt ismerkedtem meg s a műhely és a gépek
                  elkülönítették a többitől. Az asszonyok, minthogy nem voltak Ernyeiek, külön
                  lényük szerint maradtak meg, de nagyon halványan, külsőségesen, mivel az
                  életmódjuk viszont teljesen egyezett. Juliska néninek így inkább a kövérsége és
                  csattogása él, Borikának a félénk pillogása, ahogy az urára néz s titkos vihogása,
                  ha a tüzes óriás nincs a közelében, Terust pedig mindíg úgy látom, ahogy
                  dacos-boldogan felveti bodros fejét, mikor az anyja korholja, hogy vénségére is
                  dolgoznia kell, mert Terusnak csak arra van gondja, hogy egyre-másra szülje a
                  gyereket.</p>
               <p>Hát igen, ezekkel a gyerekekkel, az övékével, meg az Áronékéval - leszámítva a
                  Mihályék fiát, mert azzal nem találkoztam többet - éppen úgy vagyok, hogy mind a
                  tizenegyet, fiút-leányt csak egyetlen gomolyagban látom, melyből leginkább a Dani
                  arca villan ki, de nem határozottan. Vele mind az olvasásban, mind a mesemondásban
                  megviaskodtam s olyan fölényesen győztem, hogy szegény feje megszégyenülten
                  igyekezett eltűnni a többiek mögött. De éppen ez a győzelem az oka, hogy tizenegy
                  unokatestvérem összeolvadt „közönséggé”. Feltétlen hódolattal csodáltak s úgy
                  húzódtak utánam mindenüvé, mint az üstökös farka. Nem volt különbség nálam
                  nagyobbak és kisebbek, fiú és leányok között: valamennyien királlyá koronáztak
                  maguk fölött. Csak legszigorúbb parancsomra álltak el attól, hogy a nagyok előtt
                  is „úrfinak” szólítsanak; magunk között állhatatosan ragaszkodtak hozzá.</p>
               <p>Pillanatig sem kételkedtek természetfeletti mivoltomban, hogy bizalmas
                  kapcsolatban állok a tündérekkel s tulajdon szememmel láttam őket. Közülük
                  egyetlenegy sem tartozott ilyen megkülönböztetett társaságba. Kertünk és a
                  Kollégyom erdője földöntúli birodalmakká dicsőültek a szemükben, Marci bácsi
                  óriássá, aki sípszóra engedelmeskedik, s Izuka tündérkirálynővé, aki az
                  óperenciás tengeren túl vár reám. Áhítatos figyelmük beletüzelt a költői
                  leleménybe s kalandjaim saját belső erejükből kezdtek lombosodni, színesedni,
                  fölém kerekedni, magukkal ragadva engem is a hit varázslatába.</p>
               <p>Attól tartok, hogy közönségem képzeletében az összes családtag, akiről
                  megemlékeztem, sőt Csuka néni, Mari, Veronka és Minya is átléptek a közönséges
                  halandók világából a csodák szellemországába.</p>
               <p>Ki tudja, hová repített volna engem ez a hódolat, ha közben rá nem jövök arra,
                  amiben ők voltak erősebbek s amiért, titokban, én csodálhattam és irigyelhettem
                  őket. Ezek a gerlédi Ernyeiek nem ismerték a félelmet, még a legapróbbja sem. A
                  kísértetek minden erőlködése hidegen hagyta őket, s ha a Halálról esett szó,
                  közönyösen néztek, a pillájuk se rebbent. Elhitték ezeket is, hogyne, de az ő
                  felfogásuk szerint csak arravalók voltak, hogy a hősnek legyen kiken győznie. A
                  Tigrisember például, bármilyen borzongatón jelenítettem meg ott a Marci bácsi
                  ablaka előtt, csak arra a megjegyzésre érdemesült, hogy valami varázslattal
                  miszlikbe kellett volna aprítanom az efféle piszok állatot.</p>
               <p>Nyilvánvaló, hogy ők semmi lényegest nem tanultak tőlem, csak örömük telt a
                  csodákban. Ellenben, amint arra később mindinkább rájöttem, igenis sokat tanultam
                  tőlük én, a hódolattal körülvett „úrfi”.</p>
               <p>Persze, nekik mindaz, amit tudtak, semmi különöst nem jelentett, magától értetődő
                  volt. Csak úgy elhullatták, szó között, barangolásaink és játékaink során. Nem is
                  álmodták volna, hogy tanítanak s alapvető ismereteket rakok le álomvilágban
                  tévelygő elmém mélyére. A hét végén ugyan még mondogattam nekik meséimet s ők
                  lankadatlan hévvel nyelték, de bennem már kezdett hamisan csengeni a hitelük.
                  Tündérek és kísértetek lassan sápadni kezdtek egy megrendítőbb hatalomnak, a
                  mindennapi valóságnak előrenyomuló, földszagú lehelletétől.</p>
               <p>Ezeknek a falusi gyermekeknek tudásában sok tévedés volt, ami az okok és okozatok
                  ismeretét illeti, de a jelenségek megfigyelésében, a látás éles tisztaságában és
                  józanságában mérhetetlenül felettem állottak. Én meg én voltam: mindaz, ami a
                  természet életéből kitárult vagy megvillant előttem az ő szavaik nyomán, nem
                  ábrándított ki s nem zavart meg, hanem a nagyobb csodának, az izgalmasabb mesének
                  bűvöletébe szédített, akárcsak őket az én meséim.</p>
               <p>Rozáli nénihez mindennap készültünk, de nehezen szánta rá magát, hogy fogadjon.
                  Hol egyik, hol másik követünket küldte vissza azzal, hogy „Imre” éppen beteg, vagy
                  dolga van, vagy hogy a házat előbb rendbe akarja tenni s több effélét. Édesanyám
                  mondta is, hogy talán ne zavarjuk, ha őneki kellemetlen a látogatásunk, elég, ha
                  tudja, hogy nem akartuk elkerülni.</p>
               <p>Énok bácsi azonban úgy vélte, hogy ha izengetünk, Rozáli néni mindíg haladékot fog
                  kérni, mert még a régi időből megmaradt benne rögeszméjének valami ösztönös
                  féltése; viszont ha teljesen elkerülnők, rettentő sérelemnek érezné. Legjobb
                  tehát, ha egyszerűen bekopogunk hozzá, akkor örvendeni fog nekünk is, meg annak
                  is, hogy Imre „távollétét” könnyen mentheti, mivel váratlanul érkeztünk.</p>
               <p>Így is történt. Szekéren vitt le hozzá maga Énok bácsi, szombat délután. Rozáli
                  néni az ajtó mellett ült, a tornác padján, s valami rongyokat válogatott egy nagy
                  kosárból. Látszott az arcán, hogy csakugyan örvendezik jöttünkön, de szeme ravasz
                  villanása elárulta megkönnyebbülését is, a másik dologban.</p>
               <p>- Jaj, lelkem Esztikém, de kedves tőled, hogy mégis eljöttél, a kicsi fiaddal!...
                  Imre búsulni fog erősen... de hát nem tudhatta, hogy éppen ma!... Vásárhelyre
                  kellett menjen, adó-dologban... Sürgős... Na, lelkem, jertek be, mekkora öröm!...
                  Énok te, hogy vagytok?... Nincs valami baj?...</p>
               <p>Tiszta, rendes, kedves volt a Rozáli néni háza s tele sok szép régi bútorral,
                  képpel, csecsebecsével. Ezeket sikerült szegény fejének kimentenie a romlásból,
                  mikor Imre könnyelműsége fejükre döntötte a házat. Ő maga ugyan a kúriára vitte
                  akkor a személyes holmiját, mikor a zsidó kezére került a Pókai-ház s ide,
                  Győrbiró Jóskához, aki a Dávid tagját megvette volt, csak később, egy végzetes
                  estén lépett be. De még azután is haza-hazaszaladt az Imre kísértete elől...
                  Végleg csak akkor hurcolkodott ide, mikor már Jóska sem élt s őmaga öncsalása
                  szerint ismét kibékült Imrével...</p>
               <p>Most élénken, láthatólag teljesen józanul kérdezősködött, beszélgetett s az arca,
                  mely olyan félelmesen hatott reám apám temetésén, szelídebb lett. Ozsonnát is
                  adott, kávét, gyümölcsöt.</p>
               <p>Én persze mindent bejártam, mindenhová bekukkantottam s mindent megtapogattam.
                  Belenyúlkáltam a kosárba is a tornácon. A sok tarka rongy apró foncsikákba tépett
                  selymek maradványa volt. Ujjaim bizseregve siklottak közöttük.</p>
               <p>- Mi ez, Rozáli néni? - kíváncsiskodtam.</p>
               <p>Ő éppen vidáman mondott valamit anyámnak, mikor kérdésemre odapillantott.
                  Egyszerre megváltozott az arca. Vastag szemöldöke összerándult s szeme sötéten
                  villant. Horgas orrának cimpái kitágultak, mint a haragos lóé.</p>
               <p>- Igaza van Imrének! - kiáltott fel. - El kell felejtsük a multat, egészen...
                  Minek lógjanak ott a régi rossz életünk rongyai a szekrényben?... Hát tépem,
                  szaggatom őket, amíg egy se marad... A zsidó elhordja kosaranként... De aztán te
                  is tudod, Eszter, - fordult enyhülten anyámhoz - hogy akkoriban nem ismertek
                  Vásárhelyt szebb asszonyt nálam?... Lila is szép leány volt, elismerem, de
                  gyávácska, s ruhája sem divatos... Aztán egy asszony, az más!... Én voltam a
                  csalétek... Az Imre barátai miattam csődültek össze, s ő aztán kártyára hívta és
                  megkoppasztotta őket... így volt... így... de többet gondolni sem akarok rá..
                  Összetépem... elszaggatom... - Ujjai, mint a héja karma, görcsösen kaptak a
                  levegőbe.</p>
               <p>Eliramodtam előle, mint a nyúl, ki a kertbe s szívem a torkomban lüktetett a
                  félelemtől. Messziről hallottam, hogy kiabál, vonítva kacag s anyámék csitítva
                  kérlelik.</p>
               <p>Csak akkor mertem előbújni, mikor Énok bácsi kiáltott, hogy indulunk.</p>
               <p>Rozáli néni már egészen megnyugodva s jókedvűn kísért a szekérig, ismét köszönte
                  látogatásunkat és biztosított róla, hogy Imre odalesz a sajnálkozástól.</p>
               <p>Amíg hazafelé zörögtünk, csakis Rozáli néniről folyt a szó anyám s Énok bácsi
                  közt.</p>
               <p>- Most már ugyan ritka nála az efféle! - mondta Énok bácsi. - Csakhogy már nem
                  dolgozik a földeken s úgy látszik, a tétlenség megint emlékezésre viszi... Mert
                  amíg bírta, tüzesebben gazdálkodott még Áronunknál is, biztosan éppen azért, hogy
                  ne gondolkozzék... Ma is ért mindenhez s szigorúan vigyáz, hogy a részességgel meg
                  ne rövidítsük... Mert mi vagyunk a részesei, Énok fiammal, s Márton csépel
                  neki.</p>
               <p>- Az uram, úgy emlékszem, egyszer mondta volt, hogy a Dávid tagja a tiéd - szólt
                  anyám.</p>
               <p>- Igaz is... Mert Győrbiró Jóska éppen a szerencsétlensége előtt tett
                  végrendeletet. A földjét, a Dávid régi tagját, amit tőlünk vett meg,
                  visszaadományozta Dávidnak, ha megkerülne: azzal, hogy Rozálit gyámolítani
                  tartozik. De ha Dávid nem kerülne meg s holttá nyilvánítanák, reám száll a föld,
                  ugyanazzal a kötelességgel. Csakhogy én ezt sohase mondtam meg Rozálinak. Mert bár
                  tulajdonképpen ő a legmódosabb közöttünk, sze’ teljes egészében megvan az apánkról
                  való örökrésze is, kétségbeesne, ha megtudná, hogy ez a Dávid-féle tag nem az ő
                  tulajdona. Halálig ragaszkodik minden göröngyhöz...</p>
               <p>- S ti a sajátotokat művelitek neki, részibe? Ó, Énok!...</p>
               <p>- Hagyd, Eszter... Szegény ő már ilyen... Aztán ne hidd, hogy nem számítunk jól...
                  Nagyon is jól számítunk, lelkem... Magunknak takarítunk. Mert Rozáli jól ad el
                  mindent s egy krajcárt el nem költene... Zsugori módjára gyűjt. Takarékba teszi
                  Vásárhelyt. S a betétkönyve ott van édesapádnál. Hát látod, így nekem, meg a
                  fiaimnak terem a Rozáli egész birtoka... Csaljuk szegényt, Eszter!...</p>
               <p>Édesanyám szeretettel simogatta meg Énok bácsi karját s némán bólogatott.</p>
               <p>Elrepültek a gerlédi szárnyas napok, az önfeledt falusi élet édes napjai. Semmi
                  sem történt velem e napokban és mégis minden. Életközelben voltam, ennyi az egész.
                  Rámlehelt a legigazibb, legemberibb élet: a földben gyökeredző, a természethez
                  símuló, a csillagoktól vezérelt, a hazugság nélküli... Az Isten erős kezében,
                  szabadon az emberek önkényétől...</p>
               <p>Nekem ezt jelentette, varázslatos gyermeki sejtelemben, családom egyszerű
                  bölcsője. Mikor elszakadtam tőle, könnyeim fátyolán át úgy láttam, hogy
                  felemelkedik az égbe s ott tűnik el a lángoló nap fénykoronájában.</p>
               <p>Otthon különös változások történtek, amíg távol voltam.</p>
               <p>A szobák kongtak az ürességtől. Eltűnt apám nagy könyvestékája, hiányzottak
                  karosszékei, a nappaliban csak néhány fotel s a díván maradt meg, hűlt helye volt
                  a kihúzható, családi ebédlőasztalnak s egy sereg széknek, ezenfelül innen is,
                  onnan is lába kelt valami bútordarabnak. Legszebb, virágos szőnyegeink, selyem és
                  csipke függönyeink, ünnepi porcelánkészletünk, aranyrámás képeink, szekrényes
                  falióránk, több függőlámpánk, ahogy első körülpillantásra észrevettem, mind
                  elhagyták régi otthonunkat, hűtelenül.</p>
               <p>Apám szobájában, a csupasz fal mentén kisebb-nagyobb könyvekből összerakott csomók
                  hevertek. Mindeniknek a spárgája alá egy-egy cédula volt dugva. Valamennyiünk
                  nevét kibetűztem róluk, még a Bihari Péterét is, de a sajátomat a legnagyobb
                  izgalommal. Három, hatalmas, zöld színű, aranyozott kötet feküdt a cédulám alatt s
                  a legfelsőn zászlót emelő, bekötött fejű honvéd feszítette mellét egy összetört
                  ágyú roncsa előtt, mögötte pedig az ágyúkerék töredékének hegyére lépve, magas,
                  izmos termetű angyal kapott el előle egy szűzdohánylevél-koszorút, amiért a
                  honvéd dühösen emelt rá egy finánckardot, hogy hasbaszúrja. Az angyal ezért
                  ijedtében a zászlórúdhoz kapott, de mivel úgyis nagyon bizonytalanul billegett
                  kövér testével a kerékdarabon s a szárnyai rendkívül kurták lévén, nem tarthatták
                  fenn a levegőben, látható volt, hogy rögtön hátra fog esni a zöld semmibe. Mindez
                  egy nyershússzínű kőkockán történt, melyre aranybetűkkel volt felírva: Az
                  1848-49-iki Magyar Szabadságharcz Története. Irta Gracza György.</p>
               <p>Az íróasztalnál Bihari Péter ült, buzgón körmölve, Roland pedig fel-alá futva a
                  megürült szobában diktált neki egy hosszú papirosról.</p>
               <p>- Ez az enyém? - rikkantottam fel lángraborulva, Rolandhoz.</p>
               <p>- A tiéd lesz - pillogott rám, megállva. - De most még nem érted... És még két
                  kötete csak ezután jő meg... Majd, ha mind itt lesz, akkor... addig már rég
                  iskolás leszel... Édesanyánk megőrzi neked... S majd te, emlékül,
                  édesapánktól...</p>
               <p>Mivel Bihari Péter türelmetlenül morgott, hogy folytassák, egy kicsit még
                  nézegettem a kincset, ami az enyém és mégsem az, aztán elszontyolodva
                  kiballagtam.</p>
               <p>Éppen akkor csikorgott kifelé az udvarból egy magasan feltornyozott ökörszekér,
                  idegen béres húzta ordítozva az egyik ökör szarvát s a szekér mögött ismeretlen
                  bekecses ember ballagott, szemével aggódva nézegetvén, hogy kiférnek-é a kapubolt
                  alatt? Kádak, hordók, ászokfák, teknők, csebrek, dézsák, rézüst, szerszámok
                  halmozódtak egymásra a rakományban. Ijedten húzódtam a konyhába, hogy a rabló fel
                  ne dobjon engem is a tetejébe.</p>
               <p>De a konyha is pusztán ásított. A falán csak a szegek mutatták a sok ragyogó
                  főzőedény helyét s a nagykamara nyitott ajtóján át láthattam az üres polcokat.</p>
               <p>Ottilia összeszorított szájjal állott a tűzhely mellett, sötét szemével a szekér
                  után meredve. Csuka néni a zsámolyon kuporgott, pityókát hámozott s könnyeit
                  potyogtatta a lehulló héjakra.</p>
               <p>Kisurrantam az udvarra. Az istálló előtt Ákos állott Beátával. Ők adták át a
                  holmikat egy lista szerint a szekeresnek s most a jegyzéket vizsgálták át még
                  egyszer, összedugott fejjel. Engem csak akkor vettek észre, amint szédülve
                  támolyogtam ki az üres istállóból s könnyeimet nyeldesve kérdeztem:</p>
               <p>- Bojtos hol van?</p>
               <p>- Eladtuk! - szólt hátra Ákos, a válla felett.</p>
               <p>- S a kis bivaly hova lett?</p>
               <p>- Eladtuk! - visszhangozta Beáta, rám se nézve.</p>
               <p>- És Szotyó?... Őt csak nem?...</p>
               <p>- Mit zavarsz folyton? - toppintott Beáta. - Nem látod, hogy dolgunk van?...
                  Szotyót Marci bácsinak adtuk...</p>
               <p>- Te?... Ti?...</p>
               <p>- Hát igen, mi, vagyis Péter bácsi és Roland és mindnyájan, mi, nagyok!...
                  Költözünk, értsd meg... Mülleréknél nem szabad kutyát tartani...</p>
               <p>- Mülleréknél?...</p>
               <p>- Tőlük vettünk ki lakást, az udvaron... És igenis, eladunk mindent, ami nem fér
                  be oda... És Szotyónak jó dolga lesz Marci bácsinál, megígérte!... Most pedig
                  lódulj!...</p>
               <p>De én csak lerogytam az istálló küszöbére s keserves bőgésre fakadtam.</p>
               <p>Most szorította össze először a szívemet a felismerés görcse, hogy mit jelent
                  apánk halála, anyánk özvegysége s a mi árvaságunk... Égszakadást, földindulást,
                  pusztulást...</p>
               <p>A nagyok ott benn úgy látszik nem érzik ezt, Ákos és Beáta szinte még örvendenek
                  is, hogy dolgokat bíznak rájuk, magukhoz hasonlóknak tekintik őket... Csak én,
                  csak én egyedül kell lássak, érezzek, sirassak mindent?... Ó, Szotyó, hűséges
                  kutyanéni, legalább téged hagytak volna meg nekem!...</p>
               <p>Ákosék számolgatás közben lassan a tornác felé távoztak, nem törődtek bánatommal.
                  De Melinda kifutott az udvari szobából, hallva zokogásomat, magához ölelt s
                  bevonszolt a leányok közé, akik megint gépeltek, öltögettek, szabtak és vasaltak,
                  lázasabban, mint valaha. A költözés csak siettette a stafirungkészítés
                  befejezését.</p>
               <p>Ott ült édesanyám is, segített. Melinda egyenesen hozzá vitt. Kitárta karját s
                  keblére szorított, miközben könnyei fejemre peregtek:</p>
               <p>- Ne sírj, ne sírjunk, Tamáska!... Ennek így kell lenni... Jobb, hogy amíg mi
                  ketten távol voltunk, azalatt a nagyján túlestek... Mi úgyis együtt maradunk s ez
                  a fő, ugye?... S majd az új lakást is megszokod, megszereted... és az iskola,
                  fiam! Az iskola most a fő, nemsokára oda kerülsz... Sok új barátod lesz...
                  Meglátod, most kezdődik az igazi, szép élet!</p>
               <p>Így vigasztalt s eszembe jutott apám utolsó szavával szintén azt mondta az
                  iskoláról: nagy játék...</p>
               <p>Később, kicsit megnyugodva, a kertbe ballagtam. Mari, Veronka s Minya dolgoztak
                  ott, mégpedig alaposan. A kert is fel volt túrva, ki volt ürítve. Amint mondták,
                  most valami töveket ásnak, amiket a tekintetes asszony elvisz innen.</p>
               <p>- Kiásták már a mi tövünket is! - sóhajtott Mari. - Én a lódoktorokhoz álltam
                  bé...</p>
               <p>- S hát nekünk ki fog főzni? - dadogtam az új csapás alatt megszédülve.</p>
               <p>- Maguk lelkem, kevesen lesznek ezután - biztatott Mari - Vendégük sem igen, a
                  gyászért... Meg az özvegyet, árvát nem is sietnek megkeresni... A tekintetes
                  asszony, meg Ottilia kisasszony könnyen megfőzik azt a kicsi vizeskását...</p>
               <p>- Vizeskását nem eszem! - jelentettem ki utálattal.</p>
               <p>- Jó-jó! - avatkozott bele Veronka - lesz azért minden jó, lelkem, ne féljen!
                  Marinak csak jár a szája... Bolondozik...</p>
               <p>- De te, Veronka, ugye nálunk maradsz?...</p>
               <p>- Hát lelkem... hát izé... Sze’ én maradnék, szívesen... De Minya, né, nem
                  maradhat... Se tehén, se bivaly, se kert, még csak egy malac se... Mi dóga
                  vóna?... Ugye, Minya?</p>
               <p>- Bikkesre mék, úrfi - köpött ki Minya a pipa mellől, - Fődecskémre...</p>
               <p>- Én meg, ugyi, nem hagyhatom magára? - vonta fel szemöldökeit Veronka, mint
                  magától értetődőre. - Sze’ éhenhalna nélkülem...</p>
               <p>- Na-na! - tiltakozott Minya, de a fehérnépek lekacagták.</p>
               <p>- De majd bejövök, vásárra - vigasztalt Veronka - s meglátogatom!...</p>
               <p>Szó nélkül, boldogtalanul ténferegtem el mellőlük. A filegórjához vánszorogtam,
                  üres volt már az is, a kiállítást szétszedték. De egy ládába dobálva megmaradt egy
                  csomó ház meg apróság. Remélem, ezeket nem adják el s magammal vihetem az új
                  lakásba...</p>
               <p>Azon töprengtem, vajjon a varázslószellem, a prikulics, meg a fenyőkísértetek mit
                  fognak csinálni?... Átpártolnak Diódi tanár úrékhoz?... Mit is tehetnének egyebet?
                  Nem lesz kert, sem filegórja ott, ahová költözünk... Sajnáltam őket?... Igen, azt
                  hiszem, határozottan sajnáltam...</p>
               <p>Házunk kiürítése, fosztogatása tovább folyt, még napokon át. Gyűlöltem Bihari
                  Pétert, mert azt tartottam, az ő műve. Hatalmasabb lett, mint valaha. Jött-ment,
                  parancsolt, alkudozott, mustrált, csörgette a pénzt:</p>
               <p>- Lássa, Mama!... Egész vagyont mentettem meg... hm, hm... egész vagyont!...</p>
               <p>Ő tárgyalt, amint később megtudtam, a hitelezőkkel is, mert Roland csak pillogott
                  nekik. Egy este büszkén jelentette az asztalnál:</p>
               <p>- Nincs egy krajcár adóssága se, Mama!... Sőt... hm, hm... a Lila néni kölcsönéből
                  is megspóroltam száz forintot... Kiegyeztem... hm, hm... kiegyeztem... Tessék
                  elhinni, nem reméltek azok ennyit sem!...</p>
               <p>De engem mindez beteggé tett. Idegesen reszkettem, nem találtam helyemet, éjjel
                  sikoltoztam álmomban.</p>
               <p>Aztán Csuka néni elvitt az állatseregletbe, hogy ne legyek láb alatt és hogy
                  elfoglalja valami más a gondolataimat. Az állatsereglet a vár nyugati fala alatti
                  piacon ütötte fel táborát. Egy sor rácsos kocsiból állott, mely elé hosszú
                  sátorfalat és tetőt vontak. Furcsa, izgató bűz csapott orron, amikor beengedtek. A
                  ketrecek előtt korlátot emeltek, onnan kellett szemlélődni, végigjárva a sort.
                  Sokan tolongtak előttünk s csak lassanként jutottam hozzá, hogy lássak is valamit.
                  - De aztán láttam, s a látvány egészen fölkavart, betöltött, elragadott. Igaz,
                  hogy künn, a plakátokon a tigrisek és az oroszlánok hatalmas ugrásokkal a
                  levegőben repültek, itt pedig csak egy rosszkedvű, csíkos dúvad feküdt a ketrec
                  legmélyén, ásítozva s összesen két sovány oroszlán, egy sörényes, meg egy síma,
                  ődöngtek fel-alá a másikban. De éltek, mozogtak, sárga szemük világított s
                  büdösségüktől végigreszketett a gerincem. Az a tény, hogy van tigris és oroszlán,
                  hogy nemcsak kép és mese, önmagában szinte kibírhatatlanul forró, lelkesítő
                  élmény volt. Ezek a titokzatos királyi vadak hatottak rám lenyűgözően, pedig
                  farkas, róka, hiéna, őz, sas, vadmacska és bagoly is mutatkozott. Sőt, egy ládából
                  óriáskígyót emelt ki egy pirosruhás, rengőmellű asszony s a derekára, keble alá és
                  nyakára csavargatta a szörnyű gilisztát. Azt állította, hogy elevenen nyeli el
                  azokat a szegény kis nyulacskákat, amelyek az egyik ketrecben gubbasztottak. Külön
                  öt krajcárért lehet megnézni, holnapután, mert akkor lesz az óriáskígyó etetése.
                  Egy héten ugyanis csak egyszer ebédel. A többi állat etetését mi is láttuk, Csuka
                  nénivel. Hörögve, kurrogva vetették magukat a véres húsdarabokra, amiket villával
                  toltak be nekik a rács alján. Félelmesen ropogtak a csontok a csattogó fogak
                  között. Egy-kettőre eltűnt minden a torkukban...</p>
               <p>De a legnagyobb látvány még csak ezután következett. Egy fehérnadrágos,
                  feketekabátos, lakkcsizmás úr, ostorral a kezében, egyszercsak ott állott, benn,
                  az oroszlánok ketrecében.</p>
               <p>- Uram, irgalmazz! - sipított fel Csuka néni, megragadva a kezemet, mintha én is
                  be akartam volna lépni az oroszlánokhoz. - Húnyja le a szemét, Tamáska!...</p>
               <p>De az én szemem nemhogy lehúnyódott volna, inkább majd kiugrott a fejemből, s
                  leesett az állam a hős ember csodálatában.</p>
               <p>- Eszi már? - kérdezte Csuka néni a kötény alól, amit a fejére borított.</p>
               <p>De én nem tudtam hangot adni... A hős mosolyogva állt a ketrec közepén s ostorával
                  oda-odalegyintett a bestiákhoz, amelyek jobbról-balról guggolva nyujtogatták
                  feléje kieresztett körmű, bozontos mancsaikat s doromboltak, mint fene
                  macskák.</p>
               <p>A nagyérdemű közönség egymás hegyén-hátán tódult a ketrec elé. Én valami ládára
                  találtam s azon ágaskodva nyujtottam nyakamat. Lehet, hogy éppen az óriáskígyó
                  lakása volt, de akkor sem törődtem volna vele, ha tudom.</p>
               <p>Csuka néni, miután meggyőződött róla, hogy úgysem láthat semmit, könnyebbült
                  sóhajjal engedte le kötényét s megelégedett azzal, hogy a lábamat magához
                  karolja.</p>
               <p>Néha előlem is elfedte a jelenetet egy-egy föltóduló emberhullám, de aztán
                  kiabálva lepofozták egymást s megint láttam... Most már, honnan, honnan nem, kis
                  asztal és két szék termett a ketrec előterében, a két oroszlán pedig hátul
                  kuporgott egy-egy zsámolyon, négy lábukat furcsán, szégyenlősen összehúzva a nekik
                  szánt parányi helyen. Szemük zölden villogott, fejüket előretolták s tátott
                  szájukból tompa dübörgés tört elő. Bordáik zihálva ütköztek ki s tűntek el keshedt
                  bőrük alatt.</p>
               <p>Újabb torlódás után azt hittem, a szemem káprázik s megbolondultam, mert Furka
                  bácsit is ott láttam, a szabót, az egyik széken ülve. Részegen vigyorgott, de a
                  fogai összekoccantak félelmében.</p>
               <p>- Furka bácsi is ott van! - lelkendeztem alá Csuka nénihez.</p>
               <p>- Jaj, lelkem, menjünk már! - rángatott. - A tekintetes asszony megöl, hogy nem
                  vigyáztam magára s itthagyta az eszét!...</p>
               <p>De az ostoros úr igazolt, mert éppen azt bömbölte:</p>
               <p>- Nagyérdemű közönség!... Műsorunk fénypontja következik: sakkpárti az oroszlánok
                  ketrecében!... Furka úr, akit mindnyájan ismernek, haláltmegvető bátorsággal
                  vállalkozott rá, hogy a nemes város dicsőségére, az önök szeme láttára egy
                  mesterjátszmát folytasson velem... Kérem, amíg a játszma folyik, szíveskedjenek
                  teljes csendben maradni s adományaikat a körülhordozandó kalapba hullatni a város
                  hőse számára!...</p>
               <p>A hímoroszlán hatalmas bődüléssel jelezte, hogy ő is csendet kér, mire Furka bácsi
                  egyetlen mozdulattal leverte az összes figurát a tábláról s gyanúsan
                  felemelkedett, mintha ki akarna bújni a rácson.</p>
               <p>Az ostoros azonban odasózott a fenevad szeme közé s adott egyet a nősténynek is,
                  hogy el ne bízza magát. A megalázott királyi pár fejcsóválva és sértődötten szegte
                  meg a nyakát s gőgösen elnézett a tömeg feje felett.</p>
               <p>Erre a rabtartó is leült, felállította a figurákat s felkérte Furka bácsit, hogy
                  indítson. Vitéz szabónk egy bátor lendülettel úgy kivágta az ellenfél néhány
                  figuráját, hogy kukkra ugrottak.</p>
               <p>- Ön nagy mester! - bókolt az ostoros. - Most én, ha megengedi...</p>
               <p>Néhány húzás jött még innen is, onnan is. A bábok potyogtak.</p>
               <p>- Sakkmatt! - jelentette ki az ostoros, meghajolva Furka bácsi felé. - Csodás
                  volt, uram! Megadom magamat! Szíveskedjék a hátam mögé állni és kihátrálni...</p>
               <p>Furka bácsi azonban nem a saját lábán hátrált ki a felrántott hátulsó ajtón, hanem
                  a másik hős nyakába csimpaszkodva, s szeme úgy forgott, mint a malomkerék... Mert
                  az oroszlánok is megunták a szoborállást kényelmetlen talapzataikon s a kivonulók
                  után eredtek... Az ajtó éppen az orruk előtt csapódott le. A taps és éljenzés
                  túldörögte az oroszlánokat. Furka bácsi most már mellét düllesztve vigyorgott.</p>
               <p>Azt hiszem, semmi sem természetesebb, minthogy feledve minden otthoni bajt,
                  állatseregletet rendeztem be. Erre a célra egy széthúzható képeskönyvem szolgált,
                  melynek egyik oldalán háziállatok, a másikon pedig vadállatok szerepeltek s
                  szerencsémre oroszlán is, sörényes hím, hosszú, katonás lépésekkel járva a
                  sivatagot. Minden állat lába alatt valami hülye vers volt.</p>
               <p>A képsor a nappali díványának hátához támaszkodott. Lángeszű találmányom azonban a
                  rács alkalmazása volt. Ágyam felhúzható s kiemelhető rácsát állítottam a dívány
                  két karja közé, ahová éppen beleillett.</p>
               <p>Az első előadást az egész család végigélvezte s még szegény édesanyám is kacagott
                  rajta, ahogy a menazsériában hallottakat szószerinti hűséggel és hanghordozással
                  megismételtem. Furka bácsi jelenete, melyet természetesen egyedül alakítottam, a
                  Minya által rögtönzött ostor pattogtatása közt, Bihari Pétert is arra indította,
                  hogy egy fényes krajcárt izzadjon elő az állatok élelmezésére.</p>
               <p>Csuka néni szerint az én állatseregletem sokkal szebb volt a valódinál és főként
                  nem büdös.</p>
               <p>De a legnagyobb hatást, meglepetésemre, Rolandra gyakoroltam. Dőlt a kacagástól,
                  felkapott, körülszaladta velem a szobát, furcsa módján új nevet ajándékozva
                  nekem:</p>
               <p>- Ó, te fehér disznó!... Te tisztességes fehér disznó!...</p>
               <p>Ez sem volt elég; másnap csodálatos ajándékkal lepett meg. Fényes, vastag papírból
                  készült tigrist, oroszlánt, zsiráfot, tevét, farkast s egyéb állatot vásárolt
                  nekem Wokál bácsitól, a könyv- és papírkereskedőtől. Az állatok gyönyörű színekben
                  pompáztak s támasztójuk is volt, úgyhogy fel lehetett őket állítani. Hátulról
                  természetesen fehérek maradtak, de így is felbecsülhetetlenül többet
                  jelentettek, mint a kihúzós képeskönyv, mely most már, zegzugosan felállítva,
                  válaszfalként szerepelt az egyes állatok között.</p>
               <p>Míg körülöttem továbbfolyt a ház szomorú felszámolása, jótékony elmerüléssel
                  vesztem bele ebbe a játékba s minden egyéb eltűnt előlem.</p>
               <p>Éjjelre a rácsot, mely egész találmányom legfontosabb és legérdekesebb része volt,
                  Veronka természetesen visszatolta ágyamra s elalvásig magam változtam tigrissé és
                  oroszlánná mögötte, sőt a reggelimet is a rács között kellett Veronkának beadnia,
                  mikor is a zsemlyét morogva téptem szét fogaimmal.</p>
               <p>Az állatokat rendesen a képeskönyv lapjai közé fektettük éjjeli pihenőre s az
                  ágyam melletti széken tartottuk.</p>
               <p>Egy este az a végzetes hiba történt, hogy Veronka a képeskönyvet összehajtogatta,
                  kihozta s a székre tette, de az állatokat ott felejtette a nappali díványán,
                  össze-vissza állingálva, ahogy a rekeszeket felemelte róluk. Biztosan a Minyával
                  tartandó lakodalmán merengett a szerencsétlen s Bükkösön legeltette az eszét.</p>
               <p>Másnap reggel és délelőtt valamiért nem siethettem ezzel a játékommal s különben
                  is bíztam abban, hogy állataim békésen szenderegnek a képeskönyv paplanában. Az
                  udvaron tartózkodtam, amint nagy lótás-futásra lettem figyelmessé a tornácon.
                  Odaszaladtam.</p>
               <p>Bihari Péter, még a sietségtől lihegve, jelentette anyámnak, hogy a püspök
                  hivatalos dologban ideérkezett s most részvétlátogatást óhajt tenni nálunk, már el
                  is indult a Kollégyomból, két tanár kíséretében. Péter előreszaladt, hogy
                  készüljünk a fogadtatásra, de gyorsan, mert tüstént itt lesznek...</p>
               <p>Édesanyám, akit nagyon megdöbbentett és megzavart apám nagy ellenfelének ez a
                  tisztességadási szándéka, reszkető kezével alig tudott átöltözni, pedig Ottilia
                  és Melinda is segített neki. Mindenki kapkodta magára, amit lehetett, s így a
                  nappalival senki se törődhetett, de alig is telt el tíz perc s már hallottam a
                  szomszéd szobából, ahová internáltak, hogy Bihari Péter remegő hangon tessékeli a
                  vendéget:</p>
               <p>- Parancsoljon, főtiszteletű püspök úr... hm, hm... kegyeskedjék!...</p>
               <p>Megpattintottam az ajtót s bekukucskáltam. Bihari Péter úgy hajlongott, mint a
                  napraforgó a szélben, Roland pedig fejét meghajtva, sűrű pillogással állt egyik
                  lábáról a másikra.</p>
               <p>Édesanyám és a leányok éppen akkor léptek be apám szobája felől, hogy bókoljanak a
                  püspöknek. Ő emiatt szembefordult velük s háttal került a dívánnak, melyen én,
                  rémületemre és féltő gyötrelmemre megpillantottam ottfelejtett állataimat. A
                  püspök mint óriási fekete torony, magasodott föléjük. A katasztrófát már nem
                  lehetett feltartóztatni.</p>
               <p>A püspök anyám kezére hajolt, mormogott, aztán egész megsemmisítő súlyával
                  beleereszkedett a dívánba, mindent eltemetve történelmi méretű fundamentuma
                  alá.</p>
               <p>Őrjöngve szakítottam fel az ajtót s eszemen kívül üvöltöttem:</p>
               <p>- Gyilkos!... Gyilkos!...</p>
               <p>Bihari Péter egy ugrással előttem termett, szájamra csapta tenyerét s kilódított
                  az ajtón, becsattintva a kilincset.</p>
               <p>Messzire szánkáztam, nadrágom reccsenő fenekén s fejemet alaposan belevágtam az
                  ágy lábába. Jó darabig szédülten tapogattam dagadt búbomat, lüktető szájamat s
                  felhasadt nadrágomat, miközben könnyeim patakban omlottak. Nem tudom, hogy a
                  püspöknek miképpen magyarázták meg a jelenetet, de lehet, hogy észre sem vette,
                  vagy nem magára vonatkoztatta.</p>
               <p>Tekintettel sebeimre, újabb verést nem kaptam, de édesanyám komoly leckét adott,
                  hogy máskor árva gyerekhez illendően viselkedjem a hatalmasok előtt, annál is
                  inkább, mert okunk van tartani a multból őrzött előítéletektől. Megjegyezte, hogy
                  a püspök természetesen nem ilyen, mivel Krisztus szolgája, de másvalaki, aki ott
                  volt, esetleg még azt hihetné, hogy a nagyoktól hallottam s azért kiáltottam reá
                  azt a becsmérlő szót.</p>
               <p>Lehet, hogy aggódott is szegény, hátha ellene fordítják rosszakarói a püspöknél az
                  én ostobaságomat. Bihari Péter mindenesetre jósolgatott effélét, sőt attól is
                  ijedezett, hogy neki magának is kára származhatik gaztettemből. Ezzel
                  tulajdonképpen védeni akarta ellenem elkövetett tettlegességét, mert édesanyám
                  tekintetéből nyilván láthatta, hogy neki jobban fájt, mint nekem. No, ami azt
                  illeti, az én szememből sem olvashatott ki megnövekedett vonzalmat, noha magamban
                  már bántam vétkemet.</p>
               <p>Fájdalom azonban, semmi megbánás nem hozhatta többé helyre a kárt, amit az eleven
                  hegyomlás okozott a dívánon. Büszke oroszlánom négy lába négyfelé törve
                  fityegett, zsiráfom nyaka összerételődött, mint a harmonika fújtatója, a tigris
                  feje örökre eltűnt s a többiekből csak alaktalan gyüredékek maradtak. Földi
                  maradványaikat Veronka vitte ki szemétlapáton a tűzbe, s szipogó gyászmenetemet
                  Beáta fuldokló kacagása kísérte.</p>
               <p>Ez a temetés nagyobb dolog volt, mint ahogy magam is fölfoghattam: igazában első
                  gyermekségemet kísértem sírjába.</p>
               <p>Az új korszak hajnalát dobpergés jelezte. Illyés pergette a dobot, a sárgafakó
                  szakállú városszolga, akit talán azért tettek kikiáltóvá, mert süket volt, mint a
                  föld s akkor is rettentőn ordított, ha suttogni akart.</p>
               <p>Pergett a dob s Illyés elnyujtott, sivár hangon ordította végig az utcán:</p>
               <p>- Köz-hír-ré té-te-tik!... Hogy... minden... gyermeket... fiút... leányt... aki...
                  hatodik évét... máig betöltötte... apja vagy anyja... vagy felnőtt...
                  hozzátartozója... tartozik... az iskolába... mához egy hétig... beíratni...
                  különbeni... büntetés... terhe alatt!... Rattadra, rattadra, bum, bum!...</p>
               <p>Semmi kétségem nem lehetett felőle, hogy engem is kidobolt. Elmultam hatéves. Az
                  iskola közeledéséről különben is már elég szó esett. De mindeddig azért csak úgy
                  lebegett a látóhatáron, mint bizonytalan felleg, ami tán nem is érkezik fölénk...
                  Most hát megérkezett.</p>
               <p>Engem „felnőtt hozzátartozóm”, Roland íratott be a Kollégium elemi iskolájába.
                  Délben ebéd előtt tudatta velem a befejezett tényt:</p>
               <p>- Gombási bácsi felvett az iskolájába, Tamás... Hétfőn reggel nyolc órára vár...
                  Akkor kezdődik...</p>
               <p>Igen. Akkor kezdődött...</p>
               
            </div>
         </div>
         <div type="group">
            <head>MÁSODIK RÉSZ</head>
            <div type="chapter">
               <head>9.</head>
               <p>Félénken tekintgettem szét a hatalmas teremben. Anyám, súlyos gyászruhájában,
                  földig hulló fekete fátylai alatt roskadozva, végtelen lassan hozott föl magával a
                  rengeteg lépcsőn, fekete bőrkesztyűs kezében fogva kezemet. Most már, hogy
                  eleresztette, az izzadság szinte csorgott a tenyeremből.</p>
               <p>Még sohasem voltam itt, csak kívülről és távolról láttam csillogni ezeket az
                  óriási ablakokat a Kollégium homlokában. Hatalmas, csúcsos ércfödél borult
                  föléjük, mint félelmes harcisisak, s az egész az ötszemű óriás fejét jelentette
                  képzeletemben. Néha kék eget, aranyló napsütést, máskor villámló fellegeket
                  tükröztek ezek a szemek, s szívszorító volt elgondolni, hogy mindíg néznek és
                  látnak, még akkor is, mikor alszom.</p>
               <p>De íme, most mégis felmásztunk a torkába és bent vagyunk a fejében. Tehát nem más
                  az egész, mint egy nagyon nagy szoba.</p>
               <p>Hosszú, kemény, fényes padra ültettek, egysorba az egész családot, anyát és hét
                  testvért. Nyolcadiknak Bihari Péter is odailleszkedett a pad végére s fejét
                  önérzettel forgatta jobbra-balra.</p>
               <p>Anyám és Ottilia között szorongva, magam is forgatni próbáltam az enyémet,
                  amennyire lehetett és illett.</p>
               <p>Zsúfolva volt a terem, még a padsorok között is összepréselődve tapadtak egymáshoz
                  a lábonállók. Ünnepélyesen öltözött felnőtteken kívül kicsi és nagy diákok serege
                  alkotta a zömét. Évmegnyitó ünnepély volt, összekapcsolva az Ernyei
                  Áron-gyászünnepéllyel, amint a meghívóból ki lehetett olvasni. Ezért az
                  összekapcsolásért kerültünk mi, Ernyeiek, ide az első padba, közcsodálatra.</p>
               <p>Ahogy nyakamat tekerve, hátrafelé kandikáltam, különösen a kisdiákok szemében
                  láttam ezt a csodálatot s azt is, hogy tekintetük főként rám szegeződik.
                  Kiváltságos helyzetemben - amit először és utoljára élveztem ebben a teremben, jó
                  harminc esztendőre - mindaddig rendkívül büszkén és gőgösen viszonoztam ezeket a
                  pillantásokat, amíg egy szemtelen kölyök nyelvét nem öltötte rám, egy nagydiák
                  pedig összevont szemöldökkel és fejcsóválva értésemre nem adta, hogy előre kell
                  néznem, éspedig mozdulatlanul.</p>
               <p>A kölyök dühbe hozott, a nagydiák megijesztett. E két hatóerő eredőjeként
                  lehiggadva fordítottam hátat a tömegnek.</p>
               <p>Szemben egy magas, lépcsőzetes emelvényen, a terem két oldalán ültek az elöljárók
                  és tanárok magashátú padjaikban s úgy tettek, mintha senkit sem látnának. Még
                  Tövisi Pista bácsi is elnézett a közönség felett s máskor vidám szeme
                  kifejezéstelenül meredt valahová, Diódi tanár úr pedig olyan magasra tartotta nagy
                  fejét, hogy én csak a széles, durva állát láthattam, alulról.</p>
               <p>Szentkirályi keresztapám vastag szemüvegén keresztül vizsgálta maga előtt a padot
                  s egyszer sem pillantott fel.</p>
               <p>Mialatt a gyülekezés, mozgolódás, elhelyezkedés folyt, nem mervén többé hátranézni
                  s megunván a nagytekintetű elöljáróság és tanári kar szemlélését, pillantásom
                  feljebb vándorolt a szemközti, aranyozott oszlophasábokkal díszített falon s
                  egyszerre elbűvölten szegződött egy arcra, mely a magasból egyenesen a szemembe
                  nézett s különös varázslattal húzott magához.</p>
               <p>Egyetlen kép volt ez a teremben, a magas szószék fölött. Vastag aranyrámájának
                  koronája alatt farkát harapdáló sárkánykígyó tündöklött, két szembenéző fehér
                  hattyút körítve, melyeknek nyakát ezüst nyíl fúrta át s szegezte össze. A ráma
                  által elmélyített háttér sötétjéből fejedelmi díszruhát viselő férfi alakja
                  emelkedett ki, sápadtan világító, fenséges homlokával s mélyragyogású, nagy
                  szemével. Hosszú, dús szakáll keretezte a komoly, nyugodt és kissé szomorú arcot,
                  s az összecsukott vastag, piros ajkak mintha éppen ebben a pillanatban mondtak
                  volna ki valami örök időkre szóló és megmásíthatatlan parancsot.</p>
               <p>Senki sem súgta meg, mégis azonnal tudtam, hogy ez a Fejedelem. Hihetetlen, hogy
                  csak most látom először, hiszen érzem, hogy mindíg ismertem és ilyennek ismertem
                  benn, a fejemben. Igaz, ugyanakkor bizonyosan tudom, hogy sohase fogom teljesen
                  megismerni a síma homloka mögött rejtegetett titkot s mindíg idegen és félelmes
                  marad belőle valami. Éppen az, ami Fejedelemmé teszi. De hogy ez itt Bethlen Gábor
                  egyetlen igazi és hűséges képmása, afelől egész életemre megbizonyosodtam
                  csodálatos szemének átható rámpillantásából. Évek mulva hallottam ugyan, hogy egy
                  szépszakállú kollégiumi tisztviselő ült modellt Barabás Miklósnak ehhez a képhez,
                  s hogy az arcnak semmi köze sincs a Fejedelem igazi vonásaihoz, melyeket egykorú
                  alkotásokból eléggé ismerhetünk. Hogyne! Én is megismerkedtem az idők rendjén
                  azokkal a keserű-ráncú, komor, visszataszító Bethlen-arcokkal, melyeket a
                  történelmi könyvek örökítenek át. Az ellentét megdöbbentett, de a megoldás
                  ösztönösen jött: valamennyit a Barabás képéről akarták lelopni olyan semmiházi
                  fickók, akik egyszerűen nem tudtak rajzolni s ezért csupa torzképet gyártottak.
                  Akárhogy is, de egyedül Barabás látta őt magát jó kétszáz esztendő mulva is eleven
                  valóságában, s egyedül ő festette meg híven azt, akivel találkozott.</p>
               <p>Most, az én csodálatos találkozásomnak ebben az első pillanatában minderről még
                  semmit sem tudtam. Barabás Miklósnak a nevét sem hallottam soha. Csak azt éreztem
                  át, teljes megrendüléssel, hogy ez ő, a Fejedelem, s belémsugárzó tekintetében
                  parancs szól hozzám. Nem értettem ezt a parancsot, a tartalmát illetően. De
                  gyermeki bizonyossággal tapadtam ahhoz, aki előttem és fölöttem lebeg s kezében
                  tartja sorsomat és feladatomat. S egyszerre nagyapa hangját hallottam: Épülni
                  sokféleképpen lehet... a fő csak az, hogy föl kell szállani, nem szabad a porban
                  csúszkálni, engedelmeskedni kell a Szép Kísértet parancsának!... Megrázkódtam:
                  talán a Szép Kísértet szól hozzám a Fejedelem alakjában!...</p>
               <p>S már éreztem is, hogy fölemelkedem, szárnyat bontok és repülök... Az orgona
                  hatalmas zengése kapott föl a magasba, amint álmodozásaimba hirtelen beledördült.
                  Aztán hömpölygő hullámokban zúdult az ég kapujának a gyülekezet zsoltáréneke:</p>
               <p>Tebenned bíztunk eleitől fogva!...</p>
               <p>Sohasem hallottam eddig ilyen fenséges zengedezést. Öregek és fiatalok vastag és
                  vékony hangjai olvadtak benne, nem szép, hanem erős, nem andalító, hanem
                  tettresarkalló összhangba.</p>
               <p>Ettől kezdve mindmáig csodálom a református zsoltározást. Úgy hiszem, égbeszálló
                  hangjait lángolóhajú, erős, óriási angyalok fogják fel s öntik az Úr trónja elé.
                  Komoly alázat döng benne, mint bűnbánó mellverés, de ugyanakkor felharsan a
                  kemény, férfias bizalom harcitrombitája is; az ember vallomása önmaga
                  semmiségéről, de ördöggel dacoló vallástétele Isten ígéreteiről, örök végzéséről,
                  kegyelméről és dicsőségéről.</p>
               <p>Forró gyönyörűség öntött el, most először is, mikor láttam, hogy az emberek egész
                  testükkel éneklik: arcuk lángol, szemeik kimeredve csillognak, vörösödő nyakukon
                  pattanásig feszülnek az erek s két kezük belemarkol a padba, hogy el ne sodorja
                  őket az édes önkárhoztatás és boldog Istendicsőítés tüzes árja.</p>
               <p>Milyen furcsán szívmelegítő volt, ahogy - tekintettel az alkalomra - mégsem
                  csüggedt siránkozással, hanem a változhatatlan tények jóságába vetett, szinte
                  vidám hittel helyeseltek az Úrnak:</p>
               <p>Az embereket te meghagyod halni</p>
               <p> És azt mondod az emberi nemzetnek:</p>
               <p> Legyetek porrá, kik porból lettetek!</p>
               <p>Közben Kánya bácsi, a vallástanár, maga után húzva palástjának öblös harangját,
                  ünnepélyes léptekkel felvonult a szószékre s megállapodott a Fejedelem képe alatt.
                  Elől-hátul hármas tokába ágyazott fejét jobb vállára billentvén, balszemével az
                  ablakon át az égre nézett s összekulcsolta párnás kezeit. Nehéz lélegzetvétele
                  úgy hallatszott hozzánk, mintha egy macskaóriás dorombolna. Miután az orgona
                  elnémult, Kánya bácsi még várt egy darabig s csak mikor tökéletes lett a csend,
                  fohászkodott neki az imádságnak. Szép hosszú mondatokat eregetett ki mélyen ziháló
                  melléből. Megtudtam, hogy odakünn ősz van, de idebenn tavasz s hogy ez a nagysereg
                  izgő-mozgó kölyök mind egy-egy virágszál, mely kifeslő bimbóját szomjasan tárja a
                  tudomány napja és esője alá. Bejelentette az Úristennek, hogy a nyári vakáció
                  szerencsésen véget ért s most új munka kezdődik. Ehhez aztán többféle kérést
                  fűzött a tanárok és tanulók érdekében. Egyszer aztán áttért arra, hogy az év
                  megnyitásának örömünnepébe ezúttal gyászérzelmek is vegyülnek. Nem említette apám
                  nevét, hanem csak azt mondta: Te tudod, ó Mindenható Isten, hogy a Kollégium a
                  nyár végén elveszítette egyik legerősebb oszlopát, legnagyobb büszkeségét, legjobb
                  tanítómesterét. De már abból is megértettem, hogy apámról beszél, mert anyám és a
                  leányok zokogni kezdtek, a fiúk pedig földresütötték szemüket. Valóban
                  megemlítette az özvegyet és az árvákat is, a Kollégiumnak pedig méltó utódért
                  folyamodott az Úrhoz, sőt egyenesen felkérte, hogy ő küldjön ilyent. (Később
                  megismertem ezt az utódot, de nem a mennyből jött, az bizonyos.)</p>
               <p>Végre kimondta az áment s leszuszogott a szószékről, mi pedig kimerülten
                  hanyatlottunk vissza a padra. A közönség ugyanezt tette, lábcsoszogással fejezve
                  ki zajos helyeslését. Ezután a dalárda énekelt a karzatról, panaszolván, hogy
                  „nincs balzsam Gileádban”.</p>
               <p>A szószék alá helyezett asztalnál hirtelen megjelent egy szélesvállú, zömök,
                  kurtaszakállú, villogószemű emberke s beszélni kezdett. Minden arcizma, sőt az
                  egész teste mozgott, kezével élénk, gyors mozdulatokat tett s hangja a
                  legcsodálatosabban szaladt fel-alá a hanglétrán. Még a levegő is vibrált körülötte
                  s a közönség felvillanyozva, önkénytelen hajladozásokkal, rezdülésekkel kísérte
                  szónoki mimikáját.</p>
               <p>Bágyoni Ferenc tanár úrnak ezt a beszédét, hosszú évek mulva is úgy olvasgattam,
                  mint a kor- és emberjellemzés mesterművét. De ezúttal még nem érthettem meg igazi
                  mondanivalóját s csak a szavak és mondattöredékek maradtak meg a fejemben,
                  miközben hanghordozása és testjátéka lebilincselt. Így az, hogy apám volt ennek a
                  díszteremnek felavató szónoka, mikor az új épület az ő rektorsága alatt elkészült.
                  Hogy akik hallották, sohase felejthetik el az iskolai ünnepélyeken mondott,
                  öregre-ifjúra egyaránt nagyhatású beszédeit. Hogy diákjainak igazi vezére és
                  példaképe volt, akivel sohase ellenkeztek, sőt tűzbe mentek volna érette, utána.
                  Hogy üldözte az alattomos, hazudozó, tiszteletlen diákot, de felkarolta a
                  tehetségest, őszintét és bátort. Hogy csak a legfőbb dolgokat adta elő,
                  elfelejthetetlenül, a többit rájuk bízta, hogy tanulják meg a könyvekből. Hogy azt
                  tartotta: a diákot legfőképpen önmaga és az iskolai társadalom nevelheti emberré.
                  Hogy több, mint huszonöt éven át volt félelmetlen, elszánt védője és harcosa a
                  Kollégium vagyoni és szellemi javainak. Hogy kemény ellenfél volt s leginkább
                  akkor veszedelmes, mikor nevetségessé tett valakit. Hűsége és háládatossága
                  barátai és a Fejedelem iránt a ma élőknek már szinte mesébeillő. Beszéde végén
                  Bágyoni tanár úr nagy meglepetésemre kijelentette, hogy apám és ő ellenfelek
                  voltak. Hogy lehet ez, gondoltam, holott eddig folytonosan csak magasztalta?... És
                  ha egymás ellen harcoltak, miért éppen őreá bízták ezt a megemlékezést?... De
                  mindjárt magyarázni is kezdte ezt, olyanformán, hogy nem egymást akarták
                  elpusztítani, hanem mind a ketten a Kollégiumért küzdöttek, csakhogy ellenkező
                  módon. Apám azt tartotta, hogy a Fejedelem parancsa szerint a Kollégiumnak nagy
                  iskolának kell maradnia, sőt még nagyobbá lennie, az egész ország számára. Bágyoni
                  tanár úr ezt a szót használta: egyetemmé, ami nekem még csak szó volt. Viszont ő,
                  Bágyoni Ferenc azon volt, hogy a mai időkben legyen a Kollégium csak középiskola,
                  de a legjobb, egy vidék számára. Szóval emiatt csatáztak. A jövő ítélni fog
                  felettünk, - mondta - de Ernyei Áron önfeláldozó szolgálata mindíg fénylő emlék és
                  hatalmas buzdítás marad.</p>
               <p>Felnéztem a Fejedelemre. Apám az ő vitéze és szolgája volt tehát s érte áldozta
                  fel magát. Ha a kép beszélni tudna?... Mit szólna ehhez? Ahogy néztem, egyszerre
                  megéreztem, hogy igenis beszél. A szemek, az arc azt mondták: ez csak természetes,
                  ez volt a kötelessége. Megérzésem hódolattal töltött el s nagyon tetszett nekem,
                  hogy a fejedelmek így gondolkoznak, ilyen természetesnek tartják, hogy szolgáik
                  meghaljanak érettük. Arra gondoltam, ha nekem parancsolná, én is szívesen
                  meghalnék érette.</p>
               <p>Újabb ének után Diódi tanár úr, mint helyettes rektor, nyitotta meg beszédével a
                  tanévet. Magas, vonító hangon szónokolt, vagyis inkább vezényelt. Rajta, munkára!
                  - ez volt az értelme. Aki jól viseli magát és jól tanul, azt elismerés várja, aki
                  rossz és hanyag, azt büntetés és bukás. A Kollégium a diákok anyja, táplálja őket
                  cipóval és tudománnyal, de a kezében vessző is van, a jó erkölcsök fenntartására.
                  Ehhez tartsuk tehát magunkat.</p>
               <p>Ünnepély után az elöljárók és tanárok sorra odajárultak a mi padunkhoz, valamit
                  mormogtak anyámnak és a kezét rázták. Kezetfogtak a nagyobbakkal is, de engem csak
                  pillantásra méltattak, Diódi tanár úr arra sem. Csak Tövisi Pista bácsi simogatta
                  meg a fejemet s keresztapám csúsztatott a zsebembe egy fényes tízkrajcárost.
                  Emiatt vidámultan hagytam el anyám oldalán a dísztermet s hirtelen azt is
                  elfelejtettem, hogy holnap reggel engem is vár a Kollégium-anya, egyik kezében
                  cipóval, de a másikban vesszővel.</p>
               <p>Első alkalommal Roland vitt az iskolába, hogy megmutassa az utat és átadjon
                  mesteremnek. A Kollégium nagykapuja alatt fülsiketítő zsivajgással tolongott ki-be
                  a nemes ifjúság. Rikoltozva üdvözölték egymást a régebbiek, csúf-neveiket
                  kiáltozva s itt-ott máris lekenve az első pofonokat. Könyveket kínáltak és
                  vásároltak, zamatos alkudozások között. Néhányan, kihasználva az élő labirintust,
                  vad kergetőzéssel furakodtak ide-oda a tolongásban. Ravaszképű fickók művészi
                  gáncsvetésekkel buktatták orra a tapasztalatlan újoncokat, mindjárt buzgón
                  segédkezve is nekik a feltápászkodásban s leporolás ürügye alatt hatalmasokat
                  sózva hátukra, fenekükre. Rolandnak, felbámészkodva rá, utat nyitottak s mivel én
                  riadtan kapaszkodtam a karjába, előlem is kitértek, csak a hátam mögött
                  röpítették fel észrevételeiket:</p>
               <p>- Madzagon húzzák a kiskutyát, hogy el ne vesszen!</p>
               <p>- Bornyú az, vágóhídra viszik, a nagyhasú henteshez!</p>
               <p>- Szegény pacalista!... A mamája csak a bőrét látja viszont!...</p>
               <p>Szerencsére befordultunk a jobboldali folyosóra s a lárma egyszerre elmaradt,
                  homály és csend vett körül. Előttünk három-négy fiúcska settenkedett lábujjhegyen,
                  hónuk alatt könyvvel, irkákkal, s egy anya lépegetett zajtalanul, kezén vezetve
                  magamforma csemetéjét. A folyosó közepe táját barna farács zárta el, kilincsre
                  nyíló ajtóval. Ezen át hatoltunk be mi is, az előttünk sietők nyomában. Ennek az
                  elkülönített folyosórésznek falán hosszú sor fogason negyven-ötven kalap lógott,
                  újak és ócskák, sörtések, tollasok, mindenféle színben és alakban. Közöttük ajtó,
                  felette tábla, ezzel a felírással: Gyakorló elemi iskola. Az ajtóval szemben
                  néhány lépcső vezetett le az udvarra, széles, símalejtőjű kőkorláttal.</p>
               <p>Bent a gyakorló iskolában éppen egy oroszlán gyakorolta a bömbölést. Megerősödött
                  ez a gyanúm, mert a fiókáját vonszoló anya a küszöb előtt rémülten
                  hátratántorodott s halkan sikoltott, a gyermek pedig igyekezett kitépni kezét az
                  övéből, hogy elmenekülhessen. Most már nem látszott érthetetlennek, hogy miért
                  zárták el ráccsal a folyosót? Mint állatseregleti szakértő, kezdtem méltányolni
                  ezt az óvóintézkedést. Részvét öntött el, azokra a szerencsétlen fiúkra gondolva,
                  akik éppen az imént surrantak be az ajtón, bizonyára szörnyű félreértés
                  következtében. Rolandra pillantottam s megrántottam a kabátja ujját, hogy fussunk,
                  míg nem késő. Nyilván eltévesztette az utat ő is, ez talán a Kollégium múzeuma
                  lesz, amiről hallottam, hogy mindenféle vadállat van benne, de eddig csak
                  kitömöttekről esett szó, senki sem mondta, hogy elevent is tartanak. Ez pedig
                  ugyancsak eleven lehet - tekintve a sok fiúkalapot, melyek csakis az eddigi
                  áldozatoké lehetnek s most győzelmi jelvényül vannak kitűzve, mint a skalpok az
                  indián sátra előtt.</p>
               <p>Roland meg is állt egy-két gyors pislogásig s látszott, hogy gondolkozik: mit
                  tegyen?... De mielőtt bármit tehettünk volna, az ajtó keretét félelmes és hatalmas
                  jelenség töltötte be. Előbb csak óriási hasát láttam, melyen vastag ezüstóralánc
                  hullámzott. Aztán előnyújtott kövér, vörös kezet, hurkaszerű ujjaival. S csak
                  végül jelent meg a széles, sötétlilaszínű, bibircsós arc, amely valóban egy
                  felöltöztetett oroszlán ábrázatának rémlett. Csakhogy, Isten csudájaképpen -
                  mosolygott. Előbb a reszkető anyára, aztán reánk. S mély, morgó hangon
                  kedveskedett:</p>
               <p>- Isten hozta, asszonyom!... Isten hozta, Ernyei úr!... Tessék, tessék!... Hozzák
                  be a fiúcskákat!...</p>
               <p>Azt hiszem, bűvölő szeme volt, mert mire észrevehettem volna, már bent is voltunk
                  a teremben.</p>
               <p>Sohse felejtem el ezt a pillanatot. A halotti csendet, amely fogadott. A fiúkat,
                  ahogy a padoszlopokban, karbatett kézzel, nyársat nyelve, kővé dermesztve ültek,
                  mintha nem is élőlények, hanem panoptikumbeli viaszbábok lennének. S
                  mindenekfelett azt a három gyermeket, akik éppen szemben az ajtóval, a túlsó fal
                  mellett térdeltek, földresütött szemmel.</p>
               <p>A varázst egy fiú törte meg, a második padsor első helyén, két kinyujtott ujját
                  magasba lökve.</p>
               <p>- Mi az? - horkantott reá az oroszlánember.</p>
               <p>- Gombási bácsi kérem, - pattant fel a fiú ültéből - mikor Gombási bácsi kiment az
                  ajtón, Zöld Pista grimászkodott! - S az egyik térdelőre mutatott, aki felkapta
                  fejét s aztán még mélyebbre horgasztotta le, de közben ádázul, fenyegetőn
                  pillantott a jelentőre.</p>
               <p>- Úgy? - hördült fel Gombási bácsi. - Majd számolunk, Zöld Pista!... Te ülj le! -
                  intett a másiknak, aki elégedett mosollyal nézett körül s aztán csodagyorsan
                  visszamerevedett viaszbábbá.</p>
               <p>- Bo... bocsánat, hogy elkéstünk!... - rebegte az anya. - Én kérem, tetszik tudni,
                  öt kisgyermeket gondozok, egyedül...</p>
               <p>- Dehogy haragszom, kérem, dehogy! - húzódott széjjel Gombási bácsi szája,
                  vérfagyasztó mosolyba, - szó sincs róla!... Az első osztályba lépő tanulók még nem
                  ismerhetik a rendet... Nekik ma egész délelőtt szabad jőniök!... Egy hét is
                  beletelik, amíg szépen megtanulják... Természetes... Ezekkel itt - mutatott a
                  térdelőkre - másképpen áll a dolog!... Harmadik, negyedik osztályosok, jól tudják,
                  mi a pontosság... Igaz? - dörrent rá hirtelen a bábseregre.</p>
               <p>Valamennyi báb egyszerre, ütemesen, torkaszakadtából ordított fel:</p>
               <p>- Rend a - lelke - mindennek!</p>
               <p>Gombási bácsi bólintott, majd Rolandhoz fordult:</p>
               <p>- Tehát ez a kisöccse, Ernyei úr? Örvendek, hogy reámbízzák... Ön tudja, hiszen
                  valamikor szintén az én fiam volt, hogy a kezdet a legfontosabb... Én faragom ki a
                  jövendő ember fővonásait... Gondom lesz reá, nyugtassa meg kérem, édesanyját, a
                  tekintetes asszonyt is!... Az Ernyei Áron kisfiából derék embernek kell lennie!
                  Igyekezni fogsz, ugye?</p>
               <p>Ezt már nekem mondta, félelmes kezét a fejemre téve.</p>
               <p>Csak bámultam rá, hang nem jött ki a torkomon.</p>
               <p>- Légy engedelmes, ez a fő! - meresztette rám szemét, aztán a másik fiúcskát vette
                  elő:</p>
               <p>- Állj csak ide elém. Ügyesen... Engedd el az édesanyád szoknyáját, úgy!... Mi a
                  neved?...</p>
               <p>- Erdei Károly - hebegte a nagyfejű, tarkaruhás gyermek.</p>
               <p>- Ernyei Tamás és Erdei Károly, ketten fogtok ülni az első padban, ott!... Na,
                  menjetek oda s próbáljatok úgy ülni, mint a többiek...</p>
               <p>Egymásra néztünk Károllyal, aztán odakocogtunk a kijelölt helyre, leültünk s
                  jobbra-balra csavargatva nyakunkat, mintázgattuk a többiekről a megmerevedést.</p>
               <p>Gombási bácsi ezalatt egy nagy füzetben huzigálta vastag mutatóujját, a pódiumon
                  levő asztalnál.</p>
               <p>- Itt vannak! - dörmögte. - Éppen egymás mellett, a névsorban: Erdei, Ernyei.
                  Rendben van, kérem. Táska, palatábla, vessző, szivacs, ábécé, irka, ceruza,
                  gumi... A beiratkozáskor kifizették... Ezt azért kívánom, kérem, - nézett fel az
                  anyára és Rolandra - hogy minden tanulónak teljesen egyforma felszerelése legyen -
                  egyik se cifrább, drágább, mint a másik... és mindenik jó minőségű... Nem üzlet,
                  kérem... Sőt csak bajlódás, ráfizetés... Így van, kérem...</p>
               <p>Az anya tisztelettel bólogatott, Roland csak pislogott.</p>
               <p>Gombási bácsi most egy szekrényhez lépett s kinyitotta. Félszemmel láttam, hogy
                  táskák, palatáblák, irkák, dobozok vannak benne.</p>
               <p>- Tessék választani! - kínálta őket. - Vagy reám bízzák?... Mind egyforma... mind
                  jó minőségű... Szóval rám bízzák... Helyes... Hazamenetel előtt kiadom a
                  fiúknak...</p>
               <p>Becsukta a szekrényajtót s kikísérte őket a teremből. Az anya Károlyra, Roland
                  reám pillantott s búcsút intettek. Károly nagyot nyelt s elfordította fejét. Én
                  kicsit elmosolyodtam, hogy lássa Roland: nem félek. Aztán beszélgetve kimentek.
                  Gombási bácsi az ajtóból még szólt nekik s köszönt. Villámgyorsan fordult meg,
                  mintha roppant testének semmi súlya nem lenne. Ijesztő volt, megremegtem tőle.
                  Végigcikáztatta szemét a termen, hogy lássa: nem grimászkodik-e megint valaki? De
                  a fiúk mozdulatlan arccal ültek helyükön.</p>
               <p>- Pihenj! - bődült el, mire a karok lehullottak, a hátak ernyedten előreestek, a
                  mellekből megkönnyebbült szusszanások törtek fel, az arcok megelevenedtek. Halk
                  nyüzsgés, zúgás töltötte meg a levegőt. Az előlülők hátrafordultak, nézegették a
                  mögöttük ülőket, suttogtak, vihogtak. Én is hátranéztem. Mögöttem és Károly
                  mögött, ahogy hirtelen megszámláltam, még tizennégy fiú ült a padokban, tehát
                  tizenhaton vagyunk, első osztályosok. Azonban még néhány hely üres.</p>
               <p>- Negyedik osztály, vigyázz! - csattant a vezényszó. A negyedik padsor múmiává
                  változott.</p>
               <p>- Jól nézzétek meg! - parancsolt reánk, elsősökre, Gombási bácsi. - Így kell ülni,
                  mikor ti következtek! - Várt kicsit, aztán a harmadik, majd a második osztályt
                  változtatta kővé, hogy okulhassunk.</p>
               <p>- No, most... első osztály, vigyázz!...</p>
               <p>Gyengén sikerült, persze. Itt egy hát nem volt elég egyenes, ott egy kar görbült
                  szabálytalanul, vagy a szemek nem meredtek ki kellően. Egyiktől a másikhoz lépve
                  igazított, figyelmeztetett. Pihenj, vigyázz, pihenj, vigyázz, tízszer is
                  egymásután.</p>
               <p>Csengettek.</p>
               <p>- Na, elég! - jelentette ki mesterünk. - Nem figyeltétek meg jól, úgy csináljátok,
                  mint a lajhárok.</p>
               <p>Ütemes, gépies kacagás harsant fel a három másik osztály torkából, szabályszerűen
                  nyugtázva a lajhár szó elmés és találó alkalmazását.</p>
               <p>- Elég! - intett Gombási bácsi. - Ma még nem haragszom... Most kimentek az
                  udvarra, játszani.</p>
               <p>Boldogan sóhajtottam fel. Nem tetszett nekem ez a drótonrángatás, de ha játszani
                  is lehet itt, akkor mégsem reménytelen a helyzet.</p>
               <p>- Mit játszodjunk? - fordultam bizalommal Károlyhoz.</p>
               <p>De Gombási bácsi felelt helyette, éppen kettőnkre mutatván:</p>
               <p>- Ti lovacskázni fogtok. Csikók lesztek, csörgős hámban. Diódi Laci lesz a
                  kocsisotok! - intett egy fiúnak, a negyedik osztályból. Az felállt, odament egy
                  szekrényhez, kinyitotta, csörgőkkel rakott, négy karnyílású vászonhámot vett ki
                  belőle és a fejével az ajtó felé biccentve hívott. Komornézésű, feltartottállú,
                  izmos, magas fiú volt. Mi Károllyal kedvetlenül indultunk utána. Láttam a
                  szeméből, hogy ő is azt gondolja, amit én: ki az ördög akart efféle hülye
                  játékot?</p>
               <p>De Gombási bácsi mindenkinek maga jelölte ki, mit fog játszani s mindenik pár vagy
                  csoport mellé odaállított egy-egy nagyobb osztálybeli vezetőt. Labda, bige, csiga,
                  üveggolyó mind az ő szekrényéből került elő s szünet után mindennel be kellett
                  számolni neki. Mert, mint később megértettem, a játékokért csekély használati
                  díjat fizettek szüleink, saját játékszert tilos volt magunkkal hoznunk és ezt csak
                  titokban cselekedhettük.</p>
               <p>Minket Károllyal Diódi Laci befogott a hámba s ránk parancsolt, hogy fussunk az
                  épület mögé, mely a nagy udvar közepén állott s mintegy elválasztotta iskolánkat a
                  Kollégium többi részétől.</p>
               <p>Amíg Gombási bácsi a folyosóról láthatott bennünket, Laci hangosan kiabálta: gyí,
                  gyí! S trappolt utánunk szabályosan. De ahogy a fal eltakart, visszarántotta a
                  gyeplőt, aztán ledobta a földre:</p>
               <p>- Marhaság! - dörmögte sötéten. - Csináljatok, amit akartok. De csak a fal
                  mögött!...</p>
               <p>Őmaga hátát a falnak vetve összefonta karjait s mozdulatlanul szemlélte szájtátó
                  tanácstalanságunkat.</p>
               <p>Végre összenéztünk Károllyal s kibujtunk a hámból... De csak állingáltunk tovább,
                  ostobán. Ez a nagy fiú valósággal megbénított komoly, hideg kék szemének merev
                  nézésével.</p>
               <p>Azt gondoltam magamban, hogy nagyon büszke, szép fiú. Aranyszőke, dús haját
                  féloldalt fésülve hordta, mint a nagydiákok. Kalapot nem hozott ki az udvarra.
                  Magas, fehér homlokán gondolkozó ránc tűrődött fel a sűrű, sötétszőke szemöldökök
                  találkozásából. Arca hosszúkás, álla kemény, előreugró, szája virító piros, fogai
                  vakító fehérek. Tartásában gőg és erő nyilatkozott. Szép, sötétkék ruhát viselt,
                  aranygombokkal és tiszta, széles fehér gallérral, melyet csokorra kötött nyakkendő
                  tartott össze. Hosszú fehér ujjaival mintha valami dal ütemét billentgetné a
                  karjain.</p>
               <p>Egy idő mulva megszólalt:</p>
               <p>- Te Ernyei vagy?... A rektorprofesszor úr fia? Azé, aki a nyáron halt meg?</p>
               <p>Bólintottam.</p>
               <p>- Tudod, hogy mi költözünk abba a házba, ahol eddig laktatok?</p>
               <p>- Akkor te a Diódi tanár úr fia vagy - válaszoltam.</p>
               <p>- Persze! - biccentett gőgösen. - Az apám lesz most a rektor. Pénzt adott
                  anyádnak, hogy hamarabb költözzetek ki. Nem akartunk fél évig várni. Ti nagyon
                  szegények vagytok?</p>
               <p>- Dehogy vagyunk! - fortyantam fel elvörösödve. - Van nekünk mindenünk, ami
                  kell.</p>
               <p>- A szegénység nem szégyen, - vont vállat - csak kellemetlen. Mi gazdagok vagyunk.
                  Birtokunk van a Mezőségen, Örményesen.</p>
               <p>- Nagybátyáméknak is van Gerléden. Nagynénémnek pedig Madarason - vágtam rá én
                  is.</p>
               <p>Erre gondolkozott, majd Károlyhoz fordult:</p>
               <p>- Hát a te apád ki?</p>
               <p>- Nincs apám - vigyorgott Károly. - Csak anyám van. Özvegy. És négy kicsi
                  testvérem. Apám a tavaly halt meg. Leesett a toronyról. Bádogos volt. Anyám
                  varrónő. Nekünk nincs birtokunk.</p>
               <p>- Szóval ti apátlan árvák vagytok, mind a ketten. Ha akarjátok, védőtök leszek.
                  Aki bántani akar, azt felrúgom. Jó?...</p>
               <p>Minden neheztelésem elolvadt s egyszerre hódolattal zártam szívembe Diódi Lacit.
                  Károly józanabb és magabízóbb volt. Nagy busa fejét leszegve kacagott:</p>
               <p>- Csak próbálja meg valaki... Az inasunk megtanított boxolni. - De azért a
                  bandában lehetsz kapitány, mert nagyobb vagy mint mi.</p>
               <p>- Majd meglátom. Egyelőre ti még semmit sem tudtok... Majd később, ha tanítottalak
                  egyre-másra. Vegyétek fel a hámot, csengetnek. Vissza kell trappolnunk. Az öreg
                  mindíg efféle hülyeségeket talál ki! De ne búsuljatok, nem tart ez csak néhány
                  napig... Mézes madzagnak... Aztán másként lesz, de mennyire! Na, gyí, gyí!...</p>
               <p>Megrángatta a gyeplőt s visszahajtott az iskolaterembe.</p>
               <p>Mire visszaérkeztünk, a térdelők már nem térdeltek, hanem a terem végében egy
                  padban emelgették sziszegve az alsó fertályukat, a képük maszatos volt a
                  széttörölt könnyektől. Gombási bácsi elégedetten fújt s egy hosszú, vastag
                  nádpálcát cirógatott, kitüntetésül a jól végzett munkáért.</p>
               <p>Délig már egy verset is megtanultunk, előbb soronként, aztán összefüggően, karban
                  zúgva. Gombási bácsi az asztalnál ülve, a taktust ütötte hozzá:</p>
               <p>A jó isko - lás gyermek</p>
               <p> Köszön minden - embernek.</p>
               <p> Megemeli - kalapját,</p>
               <p> Úgy köszönti - jó apját,</p>
               <p> Édesanyját - testvérit,</p>
               <p> Akik látják - dicsérik.</p>
               <p>Felmondtuk egyenként is, engem meg is dicsért Gombási bácsi, hogy szépen mondtam
                  és hiba nélkül. Büszkén ültem helyemre. De amíg a többiek mondogatták, az a
                  megdöbbentő és szemérmetlen gondolat ébredezett bennem, hogy ez a vers hazugság és
                  ostobaság. Miért kellene minden embernek köszönni?... Az idegennek vagy a sátoros
                  cigánynak? De nem is lehetséges, hiszen akkor az utcán egyebet se tehetnék,
                  minthogy lekapdossam és visszategyem a kalapot a fejemre, mint egy féleszű. És
                  mit szólna hozzá Beáta, ha megemelném kalapomat s úgy köszönteném, ahányszor
                  találkozunk?... Bizony, nem dicsérne, hanem kikacagna. Már úgy jött, hogy
                  felszólaljak ebben a tárgyban, de szerencsére a hátulsó padban ülő fiúra került a
                  sor. Az csak egyetlen, furcsa szót hajtogatott rémülten forgó szemmel: ajoskola,
                  ajoskola...</p>
               <p>Mindenki pukkadozott. Gombási bácsi rámordult:</p>
               <p>- Mondd a nevedet. Hogy hívnak?</p>
               <p>- Miku Juon.</p>
               <p>- Nem Juon, hanem János, érted?</p>
               <p>- Juon vagyom.</p>
               <p>- János vagy te, te Isten marhája! - bődült el Gombási bácsi. - Itt az iskolában
                  János leszel, punktum... Mondd szépen: Miku János vagyok.</p>
               <p>A gyermek engedelmeskedett, de fekete arcán s nagy ökörszemében zavar és
                  hitetlenkedés tükröződött.</p>
               <p>Gombási bácsi aztán kijelölt két második osztályost, hogy minden szüneten Mikuval
                  legyenek, tanítsák beszélni s addig mondassák vele a verset, amíg nem fujja.</p>
               <p>Délben, mikor végre hazakerültem, az egész család faggatott, hogy milyen volt az
                  iskola és hogy tetszik nekem Gombási bácsi?</p>
               <p>Az összbenyomást óvatosan fogalmaztam meg:</p>
               <p>- Az iskola kutyaszagú. Gombási bácsi elég szép, csak egy kicsit nagy a hasa.
                  Diódi Laci a világon a legkülönb fiú.</p>
               <p>Ez az óvatosság sok szempontból helyénvaló volt, mert az első délelőtt futólagos
                  benyomásai csak nagyon felületes képet adhattak nekem az iskoláról. Ez a kép
                  később sem lett egységessé, azonban rendkívül változatossá szélesedett és
                  gazdagodott. Szeszélyes változatainak titkos rugóit csak hosszabb idő alatt
                  ismerhettem meg, részben pedig mindvégig sejtelmekre kellett támaszkodnom. Gombási
                  bácsi iskolája semmiképpen nem volt mintaiskola, de ugyancsak nem nevezhető az
                  ellenkezőjének sem. Sajátos világ, különös égitest, melynek felülete sohasem
                  szilárdult meg s minden pillanatban földrengések és vulkanikus kitörések
                  fenyegették virányait.</p>
               <p>Egyet azonban el lehet róla mondani, teljes bizonyossággal. Azt, hogy mindenestől
                  a Gombási bácsi teremtése és világrendje volt, melyben ő istenként élt és
                  uralkodott. Néhány év elteltével már akkor is sejtettem, hogy ezen a saját
                  mikrokozmoszán kívül neki is vannak gondjai, bánatai, panaszai és megpróbáltatásai
                  s ezek bizonyos iskolai jelenségekbe belejátszanak, de ennek ellenére, vagy éppen
                  következtében soha nem találkoztam emberrel, akit annyira teljesen betöltött és
                  kielégített volna hivatásköre, mint őt. Boldog ember volt, mert a teljes
                  önkényuralmat ki tudta élvezni az iskolája parányi kereteiben, olyan tökéletes
                  átéléssel, mintha a római világbirodalom Divus Augustusa lett volna. Sok szülő és
                  gyermek útszéli gondolkozással csupán hóbortos zsarnoknak látta, de én azt mondom:
                  Gombási bácsi költő volt a legjavából, nagy álmodója a világhatalomnak, akit a mi
                  hitvány gyermeki anyagunk sem tudott soha elcsüggeszteni és kiábrándítani. A
                  szenvedély, melyet elnyomásunkra és kínzásunkra pazarolt, őszinteségében és
                  forróságában méltónak nyilvánítható akármelyik nagy keleti uralkodóhoz.
                  Elfogulatlan elmének csak gyönyörködnie lehet és illik abban a gyermekien boldog
                  és művészileg tudatos azonosulásban, - s ez a bölcseség titka - ahogy Gombási
                  bácsi és iskolája hiánytalanul eggyé olvadtak, tökéletesen fedték egymást s így
                  egy időre megvalósították az isteni Platón álmát ebben a tökéletlen földi
                  világban.</p>
               <p>Én magam, mint az őserdő felfedezője hatoltam lépésről-lépésre beljebb ebbe a
                  félelmes, izgalmakkal és kalandokkal telített világba s miután különös
                  szerencsémre élve kerültem ki belőle, most néhány méltatlan, gyarló vonással
                  megörökítem a nagy elképzelésekben olyan szegény, sivár és vértelen mai pedagógia
                  megszégyenítésére.</p>
               <p>Gombási bácsi országának ebben az időben két pártja volt. Politikai kifejezéssel:
                  a kormánypárt és az ellenzék. A kormánypárt feje a negyedik osztályos Jenőke,
                  Gombási bácsi tulajdon fia. Az ellenzéké Diódi Laci. Mindkettő világos,
                  gyakorlatias programmal rendelkezett. A kormánypártiak főtevékenysége a Jenőkének
                  való szolgai hízelgésben állott. Jenőke politikai lángész volt: el tudta hitetni a
                  többséggel, hogy bánásmód, elismerés és büntetés az ő információjától függ.
                  Akire gőgösen pillantva rászólt: „feladlak”, az tekintet nélkül arra, hogy
                  bűnösnek érezte-e magát valamiben vagy nem, reszketni kezdett s rémülten vette
                  számba hirtelen, hogy mit ajánlhatna fel Jenőke kiengesztelésére. Előbb egy szeg
                  vagy spárgadarab varázsában bizakodott a nyavalyás, míg a Jenőkét körülálló
                  kormánypárti bizalmasok gúnykacaja rendre rá nem kényszerítette, hogy kiflit,
                  peggyest, üveggolyót, zsebpénzt, labdát, képeskönyvet, bicskát kínáljon fel,
                  emelkedő rangsorban. Jenőke „most az egyszer” beérte, mondjuk a bicskával, de a
                  kincstár bevallása nem vált tejesen feleslegessé, mert a bizalmasok megosztoztak
                  azon, amit a pártvezér elutasított. Ők kénytelenek voltak erre, mivel maguk is
                  adóztak, készletükből, hogy Jenőke kegyeit megtarthassák. Mert a vezér, bár
                  megkövetelte és élvezte a hízelgést, a dicséretet, a játékokban való kiváltságos
                  szerepeket, de puszta szavakkal nem volt hajlandó megelégedni s a kegyvesztett nem
                  ok nélkül remeghetett a „feladástól”.</p>
               <p>Nem ok nélkül, mondom, mert Gombási bácsi az árulkodásnak elvből hitelt adott s az
                  ártatlanság is csak alapos vesszőzés után derülhetett ki, mivel a vallatás ezzel
                  kezdődött. De nem igen derült ki, mert mindíg lehetőnek látszott, hogy a
                  bizonygatás rendjén az ártatlannak valami más hibája sül ki, amiért újabb verés
                  következik. Ha pedig ezeriben egyszer mégis kiderült, Gombási bácsi elemében volt,
                  ráadásul jól elpüfölte az árulkodót is. Erre a lehetőségre számítva, maga Jenőke
                  személyesen sohasem „adott fel” senkit, hanem kijelölte hívei közül a sorost -
                  baleset ellen biztosítván őt egy következő zsákmányból való részesedésben.</p>
               <p>A kormánypártba bejutni nem volt könnyű, s ezért akadtak törtetők, akik a saját
                  számlájukra próbáltak „feladni”. Az áldozat ugyan holtbiztosan kikapott, de a
                  „fekete” árulkodó is pórul járt, mert őt Jenőkéék páholták el. A kormánypárt
                  ugyanis a testi erőn alapult, nyápicokat nem vettek fel. A buták, gyávák, gyöngék,
                  főként ha volt valamijük, a kormánypárt tehetetlen prédájává lettek. Mentségül fel
                  kell hoznom azonban azt, hogy a „feladásoknak” önvédelmi célja is volt: ezáltal
                  igyekeztek a fiúk lehetőleg másokra hárítani át Gombási bácsi viharzó érzelmeit.
                  Teljesen mentesíteni természetesen így sem tudták magukat s kéjjel gondolok vissza
                  arra a csattanós pofonra, melyet egyszer maga Jenőke nyert el pártatlan
                  atyjától.</p>
               <p>Az ellenzék alapítója és lelke Diódi Laci. Egészen pontosan: őmaga az ellenzék,
                  mert a többiek, így én és Erdei Károly is, nem annyira párttagok, mint inkább
                  védencek vagyunk. Lacit három nagy előnye teszi képessé arra, hogy kiváltságos
                  helyet foglalhasson el társadalmunkban s szembe merjen helyezkedni Jenőkéék
                  terrorjával. Először az, hogy a Diódi tanár úr fia, Diódi tanár úr már apám
                  életében is nevezetes szerepet töltött be a Kollégiumban, mint a főgimnázium
                  igazgatója, most pedig, hogy ő lesz a rektor, hatalma és tekintélye mindenki fölé
                  emeli. Gombási bácsi tehát óvakodott s ezután még jobban óvakodik attól, hogy
                  Lacival más közönséges fiúk módjára bánjon. Másodszor, Laci az iskola legjobb
                  tanulója s lecke alapon soha nem büntethető, még csak meg sem inthető. Tudása
                  messze túlszárnyalja az iskolai tananyagot, néha megesik, hogy ő juttatja eszébe
                  Gombási bácsinak, amit elfelejtett. Harmadszor, Laci testi erőben és ügyességben
                  az egész kormánypárt összesített erejét felülmúlja s ezért megfélemlíteni sem
                  lehet.</p>
               <p>Csak ha mindezt tudjuk, méltányolhatjuk egész jelentőségében azt a nagylelkűséget,
                  mellyel ez a kiváló fiú mindjárt az első napon védelmébe vett minket, árvákat,
                  engem és Károlyt. Hamarosan megértettük a pártfogás hasznát, mert Jenőkéék már
                  néhány nap mulva szemet vetettek reánk. Elég meggondolatlanul cseréltük el valami
                  kincsünket az udvaron s ezt Jenőke valamelyik bizalmasa meglátta. Nosza, azonnal
                  körülvettek s Jenőke sötéten pillantva ránk, kísérteti hangon suttogta:</p>
               <p>- Szóval ti itt csereberéltek?... Nem tudjátok, hogy tilos? Feladlak!...</p>
               <p>Halálra rémültünk... Eddig még, csodaképpen, egyszer sem kaptunk ki. Én csak
                  álmomban láttam Gombási bácsi vesszőt suhogtató karját felettem sötétleni, igaz,
                  hogy sikoltozva riadtam fel, de tekintettel Beátára, nem árultam el az okát. Mivel
                  ez minden éjjel ismétlődött, már-már arra jutottam, hogy jobb lenne ténylegesen
                  átesni a tűzpróbán. A nagyobbak szerint utána már megszokja az ember. De most
                  mégis inamba szállt a bátorságom, hogy a veszély közel látszott. Nem tudom, Károly
                  hogy volt vele, de én minden bizonnyal zsebem egész tartalmát kifordítottam volna
                  Jenőkének, alázatosan kérlelő mosollyal, ha az utolsó pillanatban ott nem terem
                  Diódi Laci s szét nem ugrasztja a kormánypártot. Jenőke fenyegetődzve vonult el.
                  Laci pedig szigorúan megintett, hogy piszok árulkodók közelében többé ne
                  csereberéljünk.</p>
               <p>- Úgy jöttél, mint a felmentősereg az ostromlott várnak! - hálálkodtam.</p>
               <p>- Úgy - helyeselt. - Ez lesz a dolgom akkor is, mikor nagy leszek. Mert katona
                  leszek, hadvezér. Mint Görgey.</p>
               <p>Megdöbbenve meredtem rá. Fülembe csendült Csuka néni éneke: Verje meg a három
                  Isten Görgeyt...</p>
               <p>- Görgey áruló volt! - siettem figyelmeztetni.</p>
               <p>- Dajkamese! - legyintett Laci. - Kossuth terjesztette el róla irígységből, hogy
                  magát tisztázza... Ma már tudjuk, hogy hős vezér és bölcs parancsoló volt
                  Görgey... Az osztrákot a pokolba verte volna, de a muszka túlerőtől kímélni akarta
                  a magyar vért. Ne higyj mindenféle ostoba rágalomnak...</p>
               <p>- S te honnan tudod ezt?</p>
               <p>- Apámtól. Apám újfajta historikus, másképp tudja a dolgokat, mint a régiek.
                  Sokkal jobban.</p>
               <p>Nem akartam ellenkezni vele. Nálunk más volt a vélemény. De azt is éreztem, hogy
                  szavai mindjárt megrendítették eddigi hitemet. Ez volt az első eset, mikor
                  megsejtettem magamban a későbbi démont, aki mindíg arra csiklandoz, hogy közkeletű
                  igazságokkal szemben az ellenkező mellé álljak. Görgey alakja azonnal megragadta
                  képzeletemet s elhatároztam, hogy meg fogom ismerni a dolgait, hadd lássuk, mi is
                  az igazság?...</p>
               <p>Diódi Laci csak nőtt a szememben ezzel is. Nem olyan, mint más, nem utánozza a
                  többit. Görgeyhez akar hasonlóvá lenni: hát nem érdekes, nem csodálatos-e ez?
                  Gyorsan találtam benne ezután más csodálnivalókat is. Meséim nyomán mindenféle
                  nemes, hősies vonással ruháztam fel őt, a gyengék és árvák védelmezőjét, az
                  igazságost, a hazugság és árulkodás gyűlölőjét. Amilyen erős, olyan jó is -
                  áradoztam otthon.</p>
               <p>De aztán meglepő, ellentmondó tapasztalatok következtek.</p>
               <p>Kiderült, hogy nem minden gyengét és árvát védelmez, csak azt, aki neki tetszik s
                  hogy miért tetszik neki valaki, az nem világos. A második héten szemem láttára
                  megkínozott egy első elemistát, mert mint futólag megjegyezte, nem állhatja a
                  pofáját. Még hihetetlenebb volt, hogy egy harmadikostól elrabolta a parittyáját
                  éspedig nem a Jenőke-féle „feladlak”-fenyegetéssel, hanem nyílt erőszakkal.
                  Ezzel a parittyával a tornakertben leszedett a fatetőről egy ártatlanul bizakodó
                  cinkét, amely korlátlanul bízott a kiírásban, hogy az énekesmadarak bántalmazása
                  bűn és szigorúan büntettetik. Laci ezen csak kacagott s látva elképedésemet,
                  felvilágosított, hogy bűn nincs is, csak érdek. A rovarok például mint
                  megváltójukat ünnepelnék őt ezért, ha volna eszük. Különben is, mindennél
                  fontosabb az egész hazára nézve, hogy ő jól megtanuljon célozni. Hiszen igaz,
                  Izukával annakidején mi is bogárpártiak voltunk a kertben! - nyugodtam meg.</p>
               <p>De Lacin nem lehetett ilyen könnyen megnyugodni. Nem titkolta, hogy Gombási bácsi
                  szerinte részeges bolond s a hasát fogta nevettében, mikor mi Károllyal, füleinket
                  befogva iramodtunk el, hogy ne halljuk ezt a szentségtörő káromlást. Elhatároztuk,
                  hogy csak furcsa tréfa volt s ez látszatra be is bizonyult, talán még ugyanazon a
                  napon.</p>
               <p>Említettem, hogy játszóhelyünk a tanterem folyosója és egy épület közötti
                  udvarrészen terült el. Mint megtudtam, ez az épület a „mesterek” iskolája, vagyis
                  a tanítóképezde volt. Egyébként azonban semmiféle kerítés nem választotta el a
                  nagy kúriától, melyen a gimnazisták ordítoztak és verekedtek. Egy kikövezett,
                  vékony árok húzódott csupán keresztül az udvarnak felőlünk eső részén, s
                  hallgatagon azt tekintettük határnak, melyet sohasem léptünk át játékaink
                  közben.</p>
               <p>A gimnazisták is kívül maradtak, de ők tudatos lenézésből. Mérhetetlenül
                  megvetettek minket, leginkább azok, akik innen jutottak át a gimnáziumba.</p>
               <p>Ebben az esetben az történt, hogy hárman közülök, alkalmasint első osztályosok,
                  egyik szünetben megállottak az ároknál s csúfolkodni kezdettek velünk:</p>
               <p>- No, pacalisták, hogy ízlik a nádpálca?</p>
               <p>Röhögtek, egymást taszigálták s egyikük folytatta:</p>
               <p>- Húzzátok le a nadrágotokat, lássuk: hányat sózott ma rátok a vén hóhér?...</p>
               <p>Mi csak eldermedten, földbegyökerezve csodálkoztunk, hogy nem szakad rájuk az
                  ég?</p>
               <p>A gimnazisták mind jobban mulattak és mind vastagabbakat mondogattak Gombási
                  bácsiról.</p>
               <p>Egyszercsak odaugrott Laci, otthagyva játékát s rájuk ripakodott:</p>
               <p>- Takarodjatok, cipórágók!...</p>
               <p>- Mit mondasz, taknyos pacalista? - hördült fel egy zömök legényke, egyik lábát
                  áttéve az árkon.</p>
               <p>- Azt, hogy takarodjatok, amíg nem késő! - ismételte Laci, nyugodtan eléjük állva.
                  - Különösen te, Krizbai!... Nem szégyelled magad: itt tanultál s most a fészkedbe
                  piszkolsz?</p>
               <p>- Piszkolnál te is, de nem mersz! - nyerített Krizbai, egy nyurga, csontos kölyök.
                  - Én már, hál’ Istennek, nem vagyok a hóhérotok talpnyalója!</p>
               <p>- Te Krizbai, - morogta Laci, szintén áttéve egyik lábát a határon - mondok
                  valamit, jegyezd meg... Most, hogy már eltisztultál te is, nálunk csak úri fiúk
                  vannak... Ez az úri fiúk iskolája. És Gombási bácsi a legkülönb tanító az
                  országban!... Hogy el ne felejtsd valahogy, nesze!...</p>
               <p>Olyan hirtelen vágta orrba, hogy Krizbai csak azon vette észre magát: a földön
                  hentereg, éspedig összegabalyodva, a zömökkel, akit estében magával rántott. A
                  harmadik vitéz azonnal kereket oldott. Laci nem futott, a világért sem, csak maga
                  után intve, tervszerűen visszavonult a folyosó megerősített állásába, miután ilyen
                  csodálatra méltón megvédelmezte az iskola hírnevét és Gombási bácsi
                  tekintélyét.</p>
               <p>Kocogás közben ezen lelkesedtem, a lojalitás magasztos tüzében égve, mikor Laci
                  hátraszólt:</p>
               <p>- A világ előtt mindíg védeni kell a tanítót, akármilyen dúvad is különben...</p>
               <p>Remélem, hogy ezt csak általánosságban értette s nem az adott helyzetre, mert
                  Gombási bácsit csakugyan, önmagáért meg kell védenem az utókor előtt. Ő, ahogy ma,
                  a távolság letisztult légkörében szemlélem, - bár tanulmányokat erre vonatkozólag
                  sohasem folytathatott - a nagy szellem intuitív megértésével követte a legszebb
                  ógörög hagyományt, azt a sajátságos esztéticizmust, mely az élet szépségét a
                  túlzásoktól mentes egyensúlyban és összhangban kereste s mindenekfelett tisztelte
                  az arányosság tökélyét. Éppen úgy nem szenvedhette azt, aki elkésett, mint azt,
                  aki túl korán jött, egyforma érzékenységgel irtózott a tudatlantól és a túl sokat
                  tudótól (ezért titkoltam el én is, hogy már tudok olvasni), ezért ingerelte őt
                  nemes haragra a gyermek, ha verés közben túl hevesen bömbölt, csakúgy mint a konok
                  gazfickó, aki semmiféle ütésre nem nyikkant. Platonék bizonyára édesen mosolyogtak
                  az ideák honában, látva, mint gyönyörködik késői tanítványuk a vastag és mégis
                  hajlékony nádpálca tökéletes belső egységében, s mivel a pálcákat - rejtelmes
                  megérzéssel - mi magunk vettük s ajánlottuk fel neki versengve, milyen klasszikus
                  igazság-szenvedéllyel próbálja ki azokat a felajánló fejebúbján, körmein s
                  fenekén.</p>
               <p>Az igazságosság volt Gombási bácsi eszménye, abban a hellén tisztaságában, ami a
                  különbségek összesimulását jelenti. Csakis erre törekedett, mikor - tudván, hogy
                  borban az igazság - lilaszínű mámorában betoppant a zajongó terembe s elbődült:
                  „Hasra, bűnösök!” s elégedetten látta, hogy a mennydörgő szózat hatása alatt az
                  egész iskola harmónikus egységben vágódik le a padok között, hogy ő átlépegetve
                  rajtunk, gyönyörködhessen az „osztó igazság” isteni szimmetriájában.</p>
               <p>Üthette-e valaha tanító bensőbb elragadtatással a taktust, mint ő, mindjárt e
                  ténykedés után, annak a szép versnek karban való zöngéséhez, mely így
                  kezdődik:</p>
               <p>Öröm isko - lába járni!</p>
               <p>Ha talán mi, hitvány kölykek, ezt nem is éreztük át azonnal, csak rá kellett
                  pillantanunk a helyzet magaslatán fénylő orcájára, hogy most már magunk is a
                  Phaidros tüzes lovaitól ragadtatva harsoghassunk tovább.</p>
               <p>Tudjuk, hogy mindíg akadtak nagyképű pedagógusok, akik szerint mindent meg kell
                  értetni a gyermekkel és mindent öntudatossá kell tenni számára. Gombási bácsi,
                  mint az ősi, mágikus titkok mestere, fenséges lenézéssel tért napirendre az ilyen
                  bárgyú okvetetlenkedések felett. Az ő királyi módszere a varázsszavak
                  elsajátíttatása, vagyis a leckék bevágatása volt. Írást, olvasást, verset,
                  nyelvtant, szorzótáblát egyaránt vezényszóra tanított. Fínom ízlése kidolgozta
                  gégénkben és fülünkben a különféle tárgyhoz illő ritmusokat. Az írást ünnepélyesen
                  elnyújtott, váltakozóan magas és mély hanglejtéssel kellett kísérnünk: fel-le,
                  kereken fel, le, kereken el = u. Olvasni gyors, pattogó daktilusokban illett: cím
                  - cici, uccu - u-ri, cím. A nyelvtani szabályok mintája a csárdás volt. Verset
                  csak énekelve és ordítva mondhattunk. A szorzótábla darálásának a malomról alázúgó
                  vizet kellett utánoznia. Mindez százszorta fontosabb volt, mint a leckék értelme,
                  hiszen Gombási bácsi jól tudta, hogy más a magvető és más az arató. Ő belénk
                  szántotta, vetette, boronálta a tudományt keményen és bizalommal nézett a megértés
                  eljövendő aratása elé.</p>
               <p>Csak hódolattal emlékezhetem nevelői bölcseségére, mely a gyermeki lélek mélységes
                  ismeretén alapult. Tudta, hogy a gyermek örökre megjegyzi és sohasem felejti el
                  azt, amin csúfolódhatott. A mai barbár, természetellenes felfogás a csúfolkodást
                  jellemhibának, ocsmányságnak bélyegzi. Gombási bácsi nemcsak buzdított, hanem
                  rákényszerített bennünket az egymással való csúfolkodásra, abban az evangéliumi
                  meggyőződésben, hogy sohasem szabad egymást elfelejtenünk, lélekben mindíg együtt
                  kell maradnunk, mert erről ismerik meg az emberek, hogy szeretjük egymást és az ő
                  tanítványai vagyunk. És íme, bizonyságot teszek róla, hogy sohasem fogom
                  elfelejteni kis felebarátaimat, amint későn érkezve, szó nélkül az asztal alá
                  telepednek, a szeretet pedig karban üdvözli őket:</p>
               <p>Én kis - pintyő - ke vagyok,</p>
               <p> Kalic - kába - búsulok...</p>
               <p>Magam is átéreztem néhányszor, milyen felemelő érzés ott búsulni.</p>
               <p>Még szebb volt azonban az, ha belesülvén a versbe, vagy egyébbe, a tábla mögé
                  vonultunk, mire Gombási bácsi intésére az osztály rázendített:</p>
               <p>Csi-ga bi-ga! Dugdkiszarvad!...</p>
               <p>Ha eleget tettünk a nyájas hívásnak, Gombási bácsi nádpálcája villámgyorsan és
                  pontosan sujtott le kobakunkra, melyet aztán eszeveszetten visszakapva, döndülve
                  csaptunk bele a táblába, kötelező, harsogó hahotától kísérve. A jelenetet
                  ötször-tízszer, közkívánatra, megismételtük.</p>
               <p>Az is helyénvaló volt, hogy a tudatlanságot ki kellett csúfolni. Mivel például
                  Miku nem tudott magyarul, ostoba dadogásain vonítva kellett kacagnunk, hogy ezzel
                  serkentsük őt a magyar nyelv megszeretésére és elsajátítására. Gombási bácsi ezt
                  az akciónkat ütemes pálcacsapásokkal, olykor hatalmas pofonokkal támogatta,
                  úgyhogy Miku természetes vonásai ritkán voltak élvezhetők a kék-zöld foltok és
                  daganatok torzításai miatt.</p>
               <p>- Hogy híják a juh fiát? - kérdezte Mikutól Gombási bácsi.</p>
               <p>- Aju... Aju... - makogta Miku dülledt szemekkel.</p>
               <p>S mivel Nagy Sándorka, ugrifüles létére, máris szabálytalanul vihogni kezdett,
                  Gombási bácsi ráordított: - Sándorka!</p>
               <p>Mire Miku felragyogó arccal vágta ki:</p>
               <p>- Aju fiat Sandorkanak híjak!</p>
               <p>Most már nemcsak lehetett, de kellett is kacagni s ezt viharrá fokozta maga
                  szegény Miku, a pálcázás közben komikusan kiáltozva:</p>
               <p>- Hagya, hagya!...</p>
               <p>Amiért ettől fogva csak Hagyának neveztük.</p>
               <p>Hagyán különben bevált Gombási bácsi módszere, mert év végére, mikor vizsgai
                  verset kellett választani, már annyira megtanult magyarul olvasni is, beszélni is,
                  hogy önállóan járt el s a próbán a következő szavalattal jelentkezett:</p>
               <p>Taliánok. Irtad Gasparnak hatulról.</p>
               <p> Vekonyab a magosnal</p>
               <p> Toronyab a cernanal</p>
               <p> Mi az eső.</p>
               <p>A Gáspár-féle olvasókönyvben, hátul ugyanis „talányok” voltak olvashatók s köztük
                  ez: „Magasabb a toronynál, vékonyabb a cérnánál. Mi az? (Eső.)”</p>
               <p>Hazudnék, ha letagadnám, hogy a csúfolódást igen hamar megszerettük és élveztük.
                  Azt hiszem, ezzel szereztük Gombási bácsinak is a legtisztább örömet. Az a
                  körülmény, hogy magunk is törvényszerűen a csúfolódás tárgyaivá lettünk, csak
                  annál fokozottabbá tette ennek az örömforrásnak kiaknázását, amint ez a múlékony
                  gyönyöröknél mindíg megfigyelhető.</p>
               <p>Gombási bácsi, mint hivatásának páratlan művésze és az igazságosság mintaképe,
                  távolról sem érte be azzal, hogy rajtunk és bennünk gyönyörködjék s kizárólag
                  egymásban tanítson gyönyörködni. Magas műélvezetre nevelt s ennek méltó tárgyakról
                  gondoskodott. E tárgyak a „mesterek” voltak, más néven a „mennyei kakasok”,
                  közönségesen tanítóképezdészek, akik Gombási bácsi irányítása és felügyelete alatt
                  rajtunk voltak hivatva gyakorolni a tanítás mesterségét.</p>
               <p>Ezeken a mintatanítási órákon csodálatosan megváltozott Gombási bácsihoz való
                  hétköznapi viszonyunk. Ha szabad ezt az útszéli szót használnom felkent
                  személyével kapcsolatban: cinkostársunkká vált. A pódiumon ülve, asztalánál, az
                  izzadó mester háta mögött, kézzel-lábbal, kacsintásokkal, fintorokkal ihletett és
                  bátorított, hogy rosszul feleljünk s ezzel zavarba hozzuk a szerencsétlent, aki
                  kétségbeesetten vergődött, verejtékezett s rémült gyűlölettel kérlelt, hogy
                  értsünk szót s ne okozzuk vesztét. Bámulatosan megértettük Gombási bácsit s úgy
                  hajszoltuk halálra a vadat, mint irgalmatlan, csaholó ebek.</p>
               <p>- Ezt meri maga tanításnak nevezni? - bömbölt rá Gombási bácsi s mikor a
                  megszégyenült ifjú haját tépve kirohant, szájunkat nyalva vigyorogtunk a világ
                  legjobb tanítójára, aki fénylő szemmel bólogatott vissza ránk.</p>
               <p>Persze, nagyon is lehetséges, hogy a következő percben a nyakunkba sózott
                  valamiért, mert teljesen tárgyilagos szellem volt.</p>
               <p>Megtanultuk azt is, hogy a műélvezetért fizetni kell. Mivel Gombási bácsi
                  gömbölyded termete nem engedte meg neki azt, hogy a tornát is ő tanítsa nekünk,
                  ezt a mesterek végezték s alaposan visszaadták a kölcsönt. De ez is egyike volt
                  Gombási bácsi lángelméjű intézkedéseinek, mellyel a tökéletes igazságosságra
                  vezérelt.</p>
               <p>Mindennek koronája azonban a „priváta” volt. Ékes bizonysága annak, hogy mesterünk
                  semmi fáradságot nem kímélt, csakhogy embert faragjon belőlünk. Távolról sem
                  elégedett meg a rendes leckeórákkal. Minden gyermek köteles volt külön „privátát”
                  is venni tőle. Mint önzetlen ember, a szociális viszonyok figyelembe vételével
                  állapította meg ennek díját. Szegényebb szülők mindössze öt forintot fizettek egy
                  gyermekük után, gazdagabbak tíz, húsz, negyven forintot. Ha hátralékban maradtak,
                  vagy megfeledkeztek e csekélységről, Gombási bácsi a határidő leteltével az
                  elbocsátáskor így szólt az illető fiúhoz: „Tisztelem édesapádat”, vagy „Tisztelem
                  édesanyádat”. Másnap jött a pénz, mert a fiú egész éjjel bömbölt, tudván, mi vár
                  rá, ha üres kézzel állít be az iskolába.</p>
               <p>A priváta egyébként délután öttől hatig tartott, a legsötétebb télen is.
                  Legérdekesebb az volt benne, hogy Gombási bácsi egyikünkkel sem foglalkozott külön
                  ezen az órán, sőt jelen sem volt, mert ilyenkor itta meg délutáni borocskáját a
                  Tigrisben, barátai társaságában.</p>
               <p>Ez tulajdonképpen az önnevelés dicső alkalmául szolgált számunkra. Csoportokba
                  osztott, kijelölte a magolandókat, kinevezte a felkérdezőt és a feladót, aki a
                  rendetleneket a táblára írja s magunkra hagyott. Jellemalakító szándékát itt is
                  siker koronázta, mert a priváton a teljes zsiványbecsület fejlődött ki. Csak
                  egészen elvétve akadt olyan aljas feladó, aki ilyenkor is élt volna a hatalmával,
                  viszont, hogy ne láttassák hanyagnak, közös megegyezéssel jelöltünk ki egy
                  áldozatot, akit felírjon s ebben sorrend szerint valamennyien készségesen
                  részesültünk. A priváton még Jenőke és bizalmasai is tisztességesen viselkedtek,
                  vagyis részt vettek az általános verekedésben. A felkérdezők pedig váltakozva
                  hasaltak a küszöbön, úgyhogy fejük félig az ajtón kívül volt s ha Gombási bácsi
                  hat óra előtt öt perccel befordult a folyosóra, jelt adtak. Mire belépett,
                  mindenki a helyén ült s zengett a terem a harsogva mondott leckétől, úgyhogy a
                  saját szavát sem érthette senki. Gombási bácsi az asztalhoz telepedve
                  gyönyörködött a zúgásban, pálcával ütemezve. Néha közbeordította egy vers
                  két-három első szavát, mire mint a vihar, utána ordítottuk a folytatást. Végre
                  elbődült: - Haza! - Akkor boldogan pakolództunk. Ő még a táblára pillantva magához
                  intette a felírtat, kiadta neki a pofont, aztán a sorra elvonulóknak kegyesen
                  csókra nyujtotta párnás kezét.</p>
               <p>Rettenetesen féltünk tőle, gyáván dicsértük otthon és mindenütt, titkoltuk
                  sebeinket és büszkék voltunk, hogy az ő iskolájába tartozunk.</p>
               <p>Ezt meg is érdemelte, mert akármi történt is közben, az értesítőben mindenki
                  „példás, ernyedetlen és kitűnő” lett. Nem hiába hitték és hirdették a szülők
                  úton-útfélen, hogy ilyen tanító és ilyen iskola nincs sehol a világon!</p>
               <p>S ezt igazolta az év végi vizsgálat is, melyre ünneplő ruhában, rózsacsokrokkal és
                  szent pofákkal vonultunk fel. A vizsgán keresztapám elnökölt, mint a képezde
                  igazgatója, s jelen volt minden apa és anya, aki mozogni tudott. Mindent tudtunk.
                  Már tudniillik, amit Gombási bácsi kérdezett. Hogy mit kérdez, azt már húsvét óta
                  ismertük s még álmunkból felriasztva is hibátlanul elfújtuk volna. A mi osztályunk
                  első vizsgáján csak szegény Erdei Károly okozott egy kis zavart. Arra a kérdésre:
                  milyen ruhája volt a bibliai Józsefnek? még szabályosan megadta az előírt választ:
                  olyan szép tarka, mint nekem! (mire Gombási bácsi elégedetten nyugtázta, hogy
                  Károly anyja boldogan felzokog), de már arra a másik kérdésre, hogy mi történt
                  Józseffel, valahogy kizökkenve a kerékvágásból, azt felelte: mikor a mezőn átment,
                  egy nyúl széttépte! Azt hittem, hogy Gombási bácsi szemének villámával sujtja
                  agyon a nyomorultat. A közönség vidulása közben ádáz mosollyal terelgette Károlyt
                  a helyes nyomra:</p>
               <p>- Azt akartad mondani ugye, hogy testvérei tépték szét a ruháját s belemártották
                  egy gödölye vérébe?</p>
               <p>- Lehet, hogy gödölye volt! - egyezett bele Károly, mire Gombási bácsi lenyomta a
                  padba, mondván: Nagyon jól van!... (Majd számolunk!)</p>
               <p>A végén mindenki elmondta vizsgai versét, a szülők örömkönnyei között, s utána
                  keresztapám kiosztotta a jutalomkönyveket a Kollégium kegyes alapítványai terhére.
                  Még Miku is kapott. Záradékul a szülők megrohanták Gombási bácsit, kezét
                  rázogatták, dicsőítették és köszönetekkel halmozták el. Mi kézcsók közben
                  könnyeket potyogtattunk áldott jobbjára.</p>
               <p>Igaz, hogy még a nagyvakáció harmadik hetében is kiugrottam néha ágyamból, hajnali
                  négy órakor, üvöltve: „Elkéstem! Gombási bácsi már imádkozhat!” - de nem volt-e ez
                  is ékesen szóló bizonyság amellett, hogy ez a fáradhatatlan, önfeláldozó tanító
                  még nyáron sem engedett pihenést magának s őrző lelkével kísérte fiacskáit, hogy a
                  következő tanévre nehogy más iskolába találják adni őket.</p>
               
            </div>
            <div type="chapter">
               <head>10.</head>
               <p>Mire beleszoktam az iskolai életbe, a költözködésen is túlestünk.</p>
               <p>Októberre már a Müller-féle ház egyik udvari lakásában volt az otthonunk.</p>
               <p>Az iskola és az új lakás annyi izgalommal borított be, hogy a régitől való
                  megválás szinte észrevétlenül múlt el. Tökéletesen vége lett eddigi magányos,
                  töprengő és képzelgő életemnek: belekerültem a társadalom forgatagába s
                  tulajdonképpen csak most kezdtem élni. Nem kellett hozzá sok idő, talán csak
                  néhány hét s máris úgy tűnt fel nekem, hogy ami eddig történt, mind nagyon régen
                  volt s jórészt csak álmomban láttam. De nem is igen gondoltam többé vissza az
                  elmúltakra. A jelen élményei vették igénybe minden pillanatomat és
                  képességemet.</p>
               <p>Ebben az átváltozásban Diódi Laci is közreműködött, a maga túlfejlett, józan és
                  fölényes értelmével. Sokat kérdezősködött a költözést megelőző napokban házunk
                  felől, ahol ezután ő fog élni az én helyemben. A többi között teljes bizalommal
                  szóltam neki a kert titkairól s a kísértetekről, akiket abban a reményben hagyok
                  reá, hogy illő félelemmel fogja őket továbbtisztelni. Már akkor kijelentette,
                  hogy mindez szamárság, s ha nem én találtam ki, annál lesujtóbb rámnézve, hogy a
                  cselédek ijesztgetéseinek és meséinek bedőltem. Első dolga lesz, mondotta, hogy
                  sötét este behatol a nagypincébe, meg a filegorja alá s meggyőződik róla, hogy
                  nincs ott senki és semmi, akitől félni kellene. Roppant műveltsége folytán már
                  arról is tudott, hogy csupán képzeletünk személyesíti meg látásunk és hallásunk
                  adatait, melyeket még nem tudunk tisztán megérteni. Később aztán be is számolt
                  róla, hogy általában csalódott a házat illetően, különösen azok után, amiket
                  eltúlozva meséltem neki. Mert először is, az egész lakás és a szobák egyenként is
                  sokkal kisebbek, mint ahogy én állítottam. Apja is kijelentette, hogy többet várt,
                  mint amit kapott s mi meglehetősen elhanyagolt állapotban hagytunk mindent. De
                  nyilvánvaló az is, hogy én sohasem jártam a nagypincébe, amelyet ő tíz perc alatt
                  minden zugában megismert s közönséges dohos odunak talált, korhadó ászokfákkal.
                  Kísértetek helyett néhány patkány jelentkezett, melyeket kötelességünk lett volna
                  régen kiirtani. Filegóriánk nem egyéb rongyos kalyibánál, s az apja le fogja
                  bontatni tavasszal, pincéjét pedig, mint haszontalan gödröt, betömeti. Végre
                  mindaz, amit a kertről hazudoztam, a legnevetségesebb kitalálás. Közönséges kicsi
                  városi kert, néhány elvénült gyümölcsfával, amiket azzal az egypár vedlett
                  fenyővel együtt sürgősen ki kell vágni, mert csak elfogják a napot a vetemények
                  elől.</p>
               <p>- A jégverés előtt nagyobb volt! - próbáltam mentegetni a szerencsétlen kertet,
                  visszagondolva reá, hogy magam is megdöbbentem, annyira átláthatóvá vált a vihar
                  után.</p>
               <p>De Laci kegyetlenebb volt a jégverésnél:</p>
               <p>- Te voltál kölyök, ez a magyarázata mindennek!... Elhiszem, hogy nem akartál
                  becsapni, de magadat csaptad be, érted?... Apám régen mondta, hogy a kísértetek
                  nem kívül vannak, hanem bennünk, mint a mi rossz gondolataink. Azért tanulunk,
                  hogy ne legyenek rossz gondolataink. Az iskola megöli a kísérteteket.</p>
               <p>Fájt, fájt ez nekem akkor, de azért nem túlságosan és nem sokáig. Csodálatos
                  gyorsan alkalmazkodtam Laci bölcseségéhez. Mindennél fontosabb volt számomra,
                  hogy hozzá hasonlítsak. Egy-kettőre átéreztem, hogy iskolás voltom méltóságához
                  nem illenek többé szegény kísérteteim. És nem volt már mellettem Izuka, a hit
                  forrása!...</p>
               <p>Egyelőre legalább, igazi racionalista lettem, a mindentudás büszke birtoklója.
                  Afelől pedig, hogy miféle igazi, félelmes és halálos veszedelmű kísértetek lesnek
                  reám a jövendő ködfüggönye mögött, még boldog tudatlanságban szenderegtem.</p>
               <p>Egyedül nagyapa Szép Kísértete volt az, akire még most is, néha-néha gondolnom
                  kellett. De erről éppen ő mondta, hogy majd csak akkor láthatom meg, ha eljön az
                  ideje.</p>
               <p>A Müller-ház aztán végképpen elfeledtette velem gyermeki mesevilágomat. Minden
                  egyébre alkalmas volt, csak arra nem, hogy efféle rejtelmekkel borzongasson.
                  Ellenben olyan új és érdekes világot tárt elém, amilyenről eddig leghalványabb
                  sejtelmem sem lehetett, s nem csoda, hogy teljesen lenyűgözött és rabulejtett.</p>
               <p>A vár egyik csipkézett ormú bástyájával szemközt, a piacsor baloldalán állott a
                  Müller-ház, emeletes, szürke, nagy épület, legalább tíz ablakkal odafönt. Egész
                  földszintjét városunk legelőkelőbb és legnagyobb fűszerüzlete töltötte be, „A
                  Fekete Kutyához”, melynek viharvert, ördögi képe a főbejárat felett őrködött. Nem
                  ok nélkül, mert Mülleréknél a világon található minden jót árultak, amit már az
                  ezerféle szagból keveredett bódító levegő is elárult, majd levervén lábáról a
                  belépőt. A szem nem bírt betelni a látnivalóval s az ízek csábításától görcs
                  állott az ember állkapcsába. Bár a bolt kincsei közt távolról sem a krumplicukor
                  jelentette a legfőbb érteket, mégis azt szerettem innen vásárolni, mert különleges
                  ízt szívott magába a szomszédos fiókok tartalmából s így többféle fínomságot
                  egyesített minden ráfizetés nélkül. Lelkesedtem érte egészen addig a napig, melyen
                  utoljára ettem krumplicukrot életemben. De lemondásra kényszerített egy megrázó
                  érzés, mikor véletlenül kiderült, hogy elhízott, öreg patkány is osztozik
                  szenvedélyemben. Ahogy a segéd húzta kifelé a fiókot, a patkány is kidugta fejét a
                  résen s az elragadtatástól vörösen fénylő szemmel nézett rám, vigyorra húzódó
                  pofával: „micsoda krumplicukor, hé!” Igaz, hogy a segéd villámgyorsan visszacsapta
                  a fiókot, éspedig olyan sikerrel, hogy a vén kéjenc feje kivülmaradt s
                  irigylésreméltón, a boldogság csúcspontján adta ki lelkét, én azonban, élvén a
                  segéd pillanatnyi önkívületével, mégis elvegyültem a vásárlók tömegében s
                  kiszédelegtem az utcára, azzal a megrendítő bizonyossággal, hogy a rövid és
                  kockázatokkal telt élet egyik egyszerű, de mély vigasztalásától örökre
                  elestem.</p>
               <p>Félköríves, mély kapuboltozat alatt, melyben mindíg egész sereg üres hordó
                  tornyosult a fal mentén, tágas, kövezett udvarra juthatott a kíváncsi vándor.
                  Kángyilt sohasem vitte idáig a kíváncsiság, ő mindjárt elnyúlt a hordók alatt,
                  mert noha jelenleg már üresek, de egykori tartalmuk pálinka- és rumillata még
                  andalítóan árad belőlük, s valóság híján, szegény cigánynak az illúzió is valami.
                  Az udvar baloldalán raktárak és pincék húzódtak végig s előttük mindíg vesztegelt
                  legalább négy-öt óriási társzekér, búsan lehajtott fejű, mélyen gondolkozó
                  muraközi lovakkal. Hátsó lábuk szakállas patája csak nagynéha dobbantott egyet a
                  kövezeten: ejnye, most szinte megtaláltam a megoldást!... De aztán csüggedten
                  elmélkedtek tovább végtelen problémáikon.</p>
               <p>Jobbfelől, a szomszéd ház magas tűzfalához támaszkodva, apró boltok és műhelyek
                  sorakoztak egy épületragasztékban. Müllerék minden talpalatnyi területet
                  kihasználva zsúfolták ide össze bérlőiket.</p>
               <p>Itt volt a fehérnemű-varroda, egy meredek aggszűz vezérlete alatt, aki vörösszőke,
                  dús parókát viselt s az ablaknál öltögetve, egész nap azt énekelte, hogy:</p>
               <p>Szétfoszlott sokak reménye</p>
               <p> A bál után...</p>
               <p>Belül azonban, a félhomályban ugyancsak reményteljes varrólánykák vicogtak és
                  trécseltek a gépek berregése közt.</p>
               <p>Mindjárt a varroda mellett székelt a gyorsfényképészet. Tulajdonosa, a lobogó
                  sörényű és nyakkendőjű művész, mézédes dorombolással kérlelte a szolgálókat és
                  bakáikat, hogy szíveskedjenek most mosolyogni! Maszatos inasát ellenben ádáz
                  rikkantásokkal pofozgatta, úgyhogy állandóan csurgott orra meg szeme a képek
                  fürdőjébe, amit a nyitott ablaknál locsogtatott, s talán az ebből következő
                  különös vegyhatás tette olyan rendkívül népszerűvé a mester képeit városunk egész
                  vasárnapi közönsége előtt.</p>
               <p>Következett a „ruggyantabélyegző készítő és vésnök” műhelye, melyet eleinte kissé
                  elkerültem, a titokzatos cím miatt. De csakhamar rájöttem, hogy a púpos,
                  bagolyszemüveges kis zsidó sohasem rúg, hanem egész nap mélyen elmerülve kuporog
                  asztala mellett, munkáján piszmog s a légynek sem árt. Ellenben az órás, aki a
                  szomszédos helyiséget bérelte, részegeskedett s káromkodott. Néha kiszórta az
                  ablakon, a javításra vitt pléhhagymákat és ébresztőket, aztán előrohanva,
                  felszedegette őket s aggódva tartotta füléhez: használt-e nekik a műtét? Fejét
                  rázva s cifrákat mondogatva dobigálta vissza a műhely sötétjébe, legyintett s
                  elrohant a közeli csapszékbe. Szegény köhögős kicsi felesége s egy hórihorgas
                  segédje naphosszat alkatrészeket válogattak össze a romok közül.</p>
               <p>Volt még cipész, puskaműves, kosárkészítő s végül egy szobafestő is, valamennyien
                  a megfelelő segédi és inasi körzettel. Közülük csak a szobafestő emelkedik ki a
                  mult homályából, mint látni fogjuk.</p>
               <p>A kereskedelem és ipar e számomra új és izgalmasan lüktető világát drótból font
                  kerítés határolta, helyesebben két, drótkerítéssel körülvett kertecske, melyek
                  közül az egyik, a baloldali sokkal szélesebb volt, míg a másik csak keskeny
                  csíknak mondható. Homokkal fedett terecskén vitt át közöttük az út, egy újabb
                  kapubolt alatt lejtve az alsó udvarba, amit Mülleréknél „major”-nak neveztek.</p>
               <p>Ez a kapubolt egy földszintes keresztépület fedélzete alatt sötétlett. A
                  keresztépületnek a szélesebb, kertre nyíló része alkotta a mi új lakásunkat, a
                  keskenyebbikben pedig fáskamra s egy üres istálló ásítozott.</p>
               <p>Az alsó udvar felől lakásunk emeletessé magasztosodott, mert az épület pontosan
                  egy levágott domb legszélén állott. Fent, egész hosszában dobogó deszkatornác
                  húzódott végig lakásunk hátsó részén, alatta pedig a függőlegesen levágott földfal
                  nagy kockakövekkel volt fedve és megerősítve.</p>
               <p>Tornácunk büszke magasságából úgy nézhettem alá a majorra, mint középkori várúr
                  bástyájáról a mélyben lapuló jobbágyviskókra. Azzal a különbséggel, hogy a major
                  lakói nem az én jobbágyaim voltak, hanem a Müllerékéi. A hepehupás, sáros, piszkos
                  udvar három oldalát alacsony, apróablakú, vedlettfalú oduk alkották,
                  egyszoba-konyhásnak hirdetett barlangok, zsúfolva szegénységgel, rossz szagokkal,
                  piszkos gyermekekkel, verekedő részeg férjekkel és csattogószájú, lompos
                  asszonyokkal. Muzsikus-cigányok, napszámosok, kocsisok, korcsmai kiszolgáló
                  leányok, munkanélküli csavargók és koldusok tanyája volt a major. Lakói sűrűn
                  változtak, mert Müllerék kirepítették azt, aki a bért nem fizette meg. Szerencsére
                  a kapu állandóan csukva volt, a majorbeliek nem közlekedhettek felénk, az ő
                  bejárójuk elgazosodott lépcsőzeten a patak partjáról vezetett befelé. Tornácunkról
                  jól látszottak a parti fűzfák s alattuk a sekélyen csillámló víz, melybe a
                  majoriak minden szemetüket belezúdították, úgyhogy gátat emeltek már a szennyből.
                  A felvilág kapuja csak olyankor nyílt meg, mikor Müllerék embere lebocsátkozott a
                  pokolba, hogy ordítson és fenyegetőzzék az elmaradt bérekért. Ilyenkor bikacsököt
                  lóbált a szitkozódók orra előtt s a derekára szíjazott revolvertáskát mindenki
                  láthatta, aki nem volt vak.</p>
               <p>Két világ határára kerültem tehát új otthonunkban. A kis kertek előtt, melyeket
                  édesanyám azonnal elkért Mülleréktől, s máris tele volt tervekkel, hogy a
                  következő tavaszon miféle csodát művel belőlük a magunkkal hozott tövek és magvak
                  segítségével, - ott zajgott, forrott, keringett a munka izgalmas világa, a nagy
                  kereskedőház s a kicsi műhelyek életében, mögöttünk pedig, a mélyben, az
                  ismeretlen alvilág visszataszító és félelmes, de mégis vonzó és ingerlő mocsara
                  gőzölgött. Akárki megértheti, hogy nem volt többé időm és vágyam visszanézni első
                  gyermekségem letűnt meseországába, amit különben is most már kötelességemmé vált
                  elfeledni, mivel a tudomány meseölő világosságába léptem Gombási bácsi vezénylése
                  alatt és Diódi Laci magyarázatai nyomán.</p>
               <p>Nemsokára azt is megértettem, hogy új környezetünk, melynek két fele közt mi
                  alkotjuk az értelmiség fénylő magaslatát, még egy harmadik világot is magában
                  foglal, noha csak messziről és felülről. A csillogó ablaksorú, csipkefüggönyös,
                  hallgatag emeletet ott elől, az üzlet felett. Cifrán kovácsolt, zárt vasrácsos
                  feljáró vezetett hozzá az udvarról, villanycsengővel. A rács között pirosra
                  festett falépcsőt lehetett látni, vastag szőnyeggel borítva, s ha nagyritkán
                  megnyomta valaki a csengőt, aranygombos inas lépegetett le kérdezősködni és ajtót
                  nyitni. Ott fenn laknak Müllerék, az övék itt minden, s mi is bért fizetünk nekik
                  a lakásért.</p>
               <p>Városunk egy kis szigetére szorítva így cseppentem bele a tanári ház elzárt
                  légköréből a társadalom egészének, valamennyi rétegeződésének eleven valóságába.
                  Mielőtt még megismerkedhettem volna vele, már rám lehelt s megrezegtette lelkemet
                  ellentétes indulatainak titkon áradó párázatával. Tudom, hogy nincs véletlen e
                  világon. Csendes, álmos városunknak valóban ez az egyetlen foltocskája volt akkor,
                  ahol az élet nem állott s nem álmodozott a multban, hanem akármilyen kisszerűen
                  is, de élte kiáltó ellentéteit, osztályharcát, vajúdásait, nyomorát. Ha nem ide
                  kerülök, még évekig növögethettem volna abban a balgatag tudatban, hogy csak a
                  magunk úriembersége és lelkisége s legfennebb még a házicselédek alázatos
                  szolgálata létezik a világon. Mert amit nagyapámnál vagy Gerléden láttam,
                  lényegében véve az sem különbözött családi életünk formáitól.</p>
               <p>Édesanyám természetesen kötelességének érezte, hogy az új környezetben való
                  magatartásomra nézve mindjárt megtanítson. Mi tanult és úriemberek vagyunk, semmi
                  közünk az első udvar iparosaihoz és még kevésbé szabad észrevennünk a hátulsó
                  udvar söpredékét. Mint úriembereknek, akiknek a műveltség adja meg a rangját,
                  senkihez nem szabad sértőnek, durvának lennünk. Az iparosok köszöntését nyájasan
                  kell fogadnunk s velük, szükség esetén, a ház körüli dolgokra nézve közvetlen, de
                  nem bizalmaskodó hangon tárgyalhatunk. Ami engem illet, az inasokat teljességgel
                  el kell kerülnöm, az iparos gyermekekkel pedig csak addig szabad szóbaállnom, vagy
                  játszanom, amíg illetlenségeket nem beszélnek, amiről rendszerint nem tehetnek,
                  mivel modorukat képzetlen szülőiktől tanulják el. Inkább hatni kell reájuk, hogy
                  igyekezzenek kiemelkedni eddigi köreikből. A teherkocsisok társalgása elől
                  fülbedugva siessek otthonomba. A hátulsó udvartól pedig borzalommal forduljak el
                  és sohase engedjem meg magamnak még azt se, hogy odanézegessek a tornácról. A
                  romlottságnak még a gőze is fertőz. Ami mostmár Müllerékre vonatkozik, velük
                  ezidőszerint üzleti kapcsolatban állunk, szerződéses viszonyban. Megfizetjük nekik
                  a lakást és ezzel kész. Ők gazdag emberek és az asszony iskolázott nő. De mégis
                  csak polgárok, akármilyen régi család is a városban. Pénzzel sok mindent meg lehet
                  szerezni, szép lakást, ruhát, kényelmet, élvezeteket, sőt tudást is, de a
                  nemességet, ízlést, született úriságot csak örökölni lehet, noha ezzel sohasem
                  szabad kérkedni s éppen előttük a legkevésbé. Elmegyünk majd hozzájuk vizitbe,
                  mert ezt saját úri mivoltunk kívánja meg, de egyúttal a bér első negyedét is
                  lefizetjük, mert ez mégsem olyan látogatás, mint a velünk egyenrangú barátoknál.
                  Két kislányuk van, iskolások, és igazi úriasszonyok lehetnek belőlük, ha igazi
                  úriemberhez mennek feleségül, mert ilyen esetben a férj állása határoz. Ezért a
                  kislányokkal úgy kell beszélnem, mint velem egyforma úri gyermekekkel, bár
                  közelebbi barátságot nem szükséges kötni velük. És egyet jól jegyezzek meg: a
                  gazdagság, amellyel esetleg kérkednek, nem fogható ahhoz a lelki kincshez, mely
                  apámról és nagyapámról maradt reám, tehát eszembe se jusson szégyenkezni
                  előttük.</p>
               <p>Áldott édesanyám tanítását nem bíráltam, csak egyszerűen leírtam, mert egyrészt
                  irántam való szeretetből fakadt, másrészt nem az ő bölcsesége volt, hanem az egész
                  akkori értelmiségé, melynek közösségében született, élt s boldog volt.</p>
               <p>De leírtam azért is, mert nemsokára éreznem kellett, hogy áruló lakik bennem, aki
                  hatalmas szózatával engedetlenségre csábít s gonoszul el akar szakítani tőle az
                  egész vonalon, felfelé és lefelé. Szerencsétlenségemre most már annyira
                  megvetettem a régi kísérteteket és gonosz szellemeket, hogy gőgömben és
                  ostobaságomban egyáltalán nem vettem észre: most ébrednek az igaziak, belül. Eszem
                  ágába sem jutott azonosítani őket Diódi Laci „rossz gondolataival”; szerintem
                  egyáltalában nem voltak rossz gondolatok, sőt természetesen fakadók és jók.</p>
               <p>Így feledve anyám oktatását, azonnal belső barátságba léptem Gabival és Zoltival,
                  a szobafestő fiaival. A mester helyisége a keskenyebbik kertünk szomszédja volt.
                  Mögötte egy kis lakószoba és konyhácska. Itt élt feleségével és két fiával. A
                  nagyobbik fiú, Gabi, egy évvel idősebb volt nálam, Zolti pedig egy évvel kisebb.
                  Gabi az egyik városi iskolába járt. Nem úri iskolába, mint a Gombási bácsié.
                  Látszott is rajta, semmit sem tudott s nem is akart tudni, minthogy apja örökébe
                  óhajtott egykor kerülni s véleménye szerint a szobafestésen kívül minden egyéb
                  tudomány hiábavalóság. Tudott ellenben mindent, amit iskolatársaitól
                  sajátíthatott el s amiben mi, Gombási-csemeték tökfilkók voltunk. Így pontosan
                  tudta, hogy miket kell a kerítésekre és falakra firkálni, hogyan kell a kutya
                  hátulsó ballábát kődobással megnyomorítani, mik a macskakínzás legfínomabb
                  módszerei, mivel kell megtölteni azokat a gondosan formált csomagokat, melyeket a
                  gyalogjáróra helyezünk, a legközelebbi sarokról lesve, hogy ki veszi fel s mit
                  szól hozzá, mikor felnyitja, és tudott sok ehhez hasonló kitűnő dolgot. Volt egy
                  inasuk is, tetőtől talpig festékfoltokkal borított fickó, akitől Gabi számomra
                  teljességgel érthetetlen tanokat sajátított el, melyek a gólyahit megdöntését
                  szolgálták. Ezenkívül cigarettázott is néha és öklendezés közben azt nyögte:
                  felséges!... Zolti mindezeket hülye vigyorral hallgatta és szemlélte, de buta
                  szemében a bátyja iránti rajongás tükröződött s kétségtelennek látszott, hogy
                  mindenben követni fogja.</p>
               <p>Legvarázslatosabban azonban az hatott reám, hogy Gabi szerint barátságunkat
                  titkolnunk kell apja előtt, mert az megveti családomat és elverné őket, ha
                  rájönne, hogy szóbaállnak egy úrifiúval. Az úrifiút Gabi olyan dölyfös
                  ajkbiggyesztéssel ejtette ki, hogy süllyedezni kezdtem szégyenemben. Szó sem
                  lehetett itt arról, hogy én igyekezzem őket kegyesen kiemelni eddigi köreikből,
                  ellenkezőleg, alig remélhetett kitüntetés volt számomra, hogy Gabi kegyeskedett
                  engem felemelni a saját körükbe. Mert az ő apja „szócilista”, azaz olyan felsőbb
                  lény, aki nemsokára a világ ura lesz és minden semmirekellő úriembert meg az
                  efféle piszkos Müllereket sorba fogja felakasztatni a Magyar utca gesztenyefáira.
                  Ő esetleg majd hajlandó közbenjárni értem, ha az úrisággal és családommal
                  szakítani fogok.</p>
               <p>Így az istállóban barátkoztunk, vagyis ott tanított engem a bölcseség útjára.
                  Mégpedig a padláson, ahová egy rozzant létrán kapaszkodtunk fel s izgatottan
                  élveztük összeesküvésünket az úri rend ellen. Ide csaltuk fel a varroda-szűz
                  kedvenc macskáját is, azzal a céllal, hogy Gabi egy fanyelű bicskával feltárja
                  belsejének titkait. A szerencsétlen állat mit sem sejtve nyalogatta a lopott tejet
                  egy csorba tányérról s hagyta magát megfogatni. Úgy dobogott a szívem, hogy majd
                  kiverte bordáimat. Féltem, irtóztam s ugyanakkor lázban égve, vad gyönyörködéssel
                  lestem, mi lesz. Hála Istennek nem lett semmi, mert ügyetlen hóhérok voltunk.
                  Zoltinak a macska két első lábát kellett lefognia, nekem a hátulsókat, Gabinak
                  pedig, fejét lenyomva, a szúrás művelete jutott volna. De a macska észbekapott,
                  belemart Gabi ujjaiba, végigkarmolta Zolti kezefejét s kirántotta magát az én
                  fogásomból, miközben elárasztotta tenyeremet különleges illatszerével. Prüszkölve,
                  nyávogva megrázta magát s hirtelen ugrással kilendült a padlásablakon. Ott
                  maradtunk, egymást marházva s ők keservesen szopogatták sebeiket, míg én
                  tenyeremet a nadrágomhoz dörzsöltem.</p>
               <p>Egyszer-kétszer elszöktem velük kutyalesre, miegymásra, de nem ez volt a baj,
                  hanem az, hogy vonzódtam hozzájuk, csodáltam őket s apjukat félve tiszteltem. Zord
                  férfiú volt a mester, az bizonyos. Nem hiszem, hogy tulajdon kezével dolgozott is
                  volna valamit. Csak ült a festékes köcsögök és a falminták között s újságot
                  olvasott, meg vöröshátú füzeteket. Helybevárta a festetőket s legényei és inasa
                  vonultak ki a tetthelyre. Néha, ha jöttömre-mentemre felneszelt, az ablakon
                  keresztül szúrósan és megvetőn meredt reám. Én, ismét áruló módon, köszöntöttem
                  őt, de nem fogadta.</p>
               <p>Ez azonban csak növelte iránta érzett csodálatomat és tiszteletemet.</p>
               <p>Fájdalom, azt sem mondhatom el, hogy a hátulsó udvarnak borzalommal fordítottam
                  hátat s nem engedtem meg szememnek, hogy a tornácról odanézegessen, az anyai intés
                  szerint. Azt ugyan nem mertem megtenni, amire Gabi biztatott, hogy a patak felől
                  kerülve, elmenjek velük oda s megismerkedjem a major ifjú nemzedékével, melynek
                  tagjai állítólag remek játékokat tudnak. Tulajdon szememmel nem is láttam, hogy
                  Gabiék ott lettek volna, bár ettől még lehettek, mert más volt náluk az iskolai
                  beosztás. A major azonban rettenetesen vonzott, be kell vallanom. Nyiltan nem
                  tehetvén, bizonyos helyiség szellőzőnyílásán át hódoltam bűnös vágyamnak. Igen,
                  egyszerűen csak azért, mert más világ volt, mint amit eddig ismertem és tilos
                  volt. Izgatóbb, mint az állatsereglet a rácsok mögött. Ki tudná megmondani, miért
                  képzeltem azt, hogy ott jobb, érdekesebb, szabadabb, kívánatosabb, mint nálunk? A
                  cigányok vidáman cincogtak hegedűikön, mintegy kísérve a rikácsoló veszekedéseket
                  és pofozódásokat. A dülöngézve érkező részegek boldogan gajdoltak. Piszkos,
                  kócos, rongyos gyermekek mennyei gyönyörűséggel rágtak valamit s egymás haját
                  tépdesték érte. Egy csavargó lihegve üldözte a bomlott hajú és ruhájú leányt a kút
                  körül, de az villogó fehér fogait mutogatva, ujjongva kacagott s csúfolkodó
                  játékosságával siklott ki a karjai elől. Közben mindenütt átkozódtak,
                  fenyegetődztek és káromkodtak, de nekem mégis úgy tetszett, hogy alapjában véve
                  könnyű és boldog életük van, nem ölik magukat munkával s nem törődnek
                  senkivel.</p>
               <p>Állhatatlan természetem folytán azonban felfelé is megbuktam, Mülleréknél.
                  Vasárnap délelőtt mentünk fel hozzájuk négyen: anyám, Ottilia, Beáta és én.
                  Ezüsttel, üveggel, tükrökkel, képekkel, szőnyegekkel, csipkékkel és selyem
                  bútorokkal rakott gyönyörű lakásuk úgy elvarázsolt, mintha tündérkastélyba léptem
                  volna. Müller úr kicsi, köpcös ember volt, kopasz fején fekete házisapkát viselt s
                  kék szemei torzultan dülledtek elő vastag szemüvege alól. Folytonosan a kezét
                  dörzsölgette, hajlongott s minden megszólalását azzal vezette be: kérem alásan...
                  Felesége magas, barna asszony, a haja tornyosan koronázta szép fejét, nagy sötét
                  szemei kedvesen csillogtak s kicsi piros szája mosolygott, mikor halkan beszélt.
                  Fekete selyemruhát viselt, derekán erősen összefűzve, vállain buggyos ujjakkal a
                  kezében fehér csontlegyezőt tartott. Két kislány jött elénk s egyszerre bókoltak
                  anyámnak és kezet csókoltak neki is, Ottiliának is. Beátával csak kezetfogtak,
                  aztán kicsit zavartan álltak meg előttem s azt mondták: szerbusz!...</p>
               <p>Hülyén vigyorogtam. Az egyik szőke volt s gömbölyded, mint az apja, a másik
                  nyúlánk és barna, mint az anyja. Kiderült, hogy a szőkét Jucinak hívják, a barnát
                  Marikának s Kövér János bácsi iskolájába járnak. Marika a második, Juci az első
                  osztályba.</p>
               <p>Remek befőttet és tésztát is kaptunk, a nagyok likőrt ittak hozzá, mi hárman
                  vizet. Míg a nagyok beszélgettek, a leánykák megmutatták a babaházukat, babáikat
                  és a kanárijukat. Képeskönyveik is voltak, Marika mindjárt olvasott is belőle
                  ügyesen. Az irkáját is elővette és láthattam, hogy szépen ír, tudósabb nálam.
                  Szerencsére Juci megvallotta, hogy a betűket még alig ismeri, olvasni sem tud s
                  írni utál. Ez helyrehozott.</p>
               <p>Persze csak kismacskák ezek a leányok, nem törődtem velük, de a jólétüket alávaló
                  módon kívántam és irigyeltem.</p>
               <p>Mert mindent kívántam és irigyeltem, ami új és a másé, akár az emeleten, akár az
                  udvaron, akár a majorban bukkant is elém. Mindent szerettem volna a magaménak
                  tudni s csodálkoztam és bosszankodtam rajta, hogy az egész mindenség ezé a
                  feketesapkás kicsi boltosé.</p>
               <p>Mikor már otthon voltunk, anyám kivett fekete táskájából egy borítékot s az
                  asztala fiókjába tette.</p>
               <p>- Tudod, - fordult Ottiliához - mégsem adtam oda. Nem úgy fogadtak, mint bérlőt...
                  Valahogy resteltem... Majd felküldöm holnap.</p>
               <p>- Úriember módjára viselkedtek! - ismerte el Ottilia komoran.</p>
               <p>- S be gyönyörűen laknak! - sikongott Beáta. - S milyen gyönyörű ez a Vilma
                  néni!... Éppen olyan, mint Erzsébet királyné!...</p>
               <p>- Csakugyan! - mosolygott anyánk. - Eltaláltad!... Lehet, hogy tényleg barátságban
                  lehetünk vele... A férje persze, egyszerű ember, de udvarias... és jó kereskedő,
                  roppant gazdag... A pénz nem minden, de...</p>
               <p>- Ó, ha sok pénzem lenne! - sóhajtott Beáta, magamagát átölelve. - De lesz is,
                  meglátják!... Nem nyugszom meg, amíg gazdag nem leszek!...</p>
               <p>- Egyelőre csak segíts asztalt teríteni! - intette Ottilia szigorúan.</p>
               <p>- Útálom az asztalterítést! - vonogatta vállát Beáta, kényeskedve. - Sohase fogok
                  asztalt teríteni, ha gazdag leszek!...</p>
               <p>- Jó-jó! Csak lódulj a kötényedért! - mutatott az ajtóra Ottilia.</p>
               <p>Én megsemmisülve töprengtem lakásunk szomorú szegénységén. Nem csoda. Most láttam
                  először gazdag, fényűző berendezést. Mi a régihez képest is szörnyen
                  elsivárodtunk, pedig mi volt az is a Müllerék palotájához képest?...</p>
               <p>Konyhán és mellékhelyiségeken kívül tulajdonképpen csak két nagyocska szobából
                  állott most az otthonunk. De édesanyám és Ottilia négyet csináltak belőle, mert
                  középen mind a kettőt széthúzható függönnyel osztották kétfelé. Az elülső
                  részekből ebédlő és nappali, a függöny mögöttiekből háló lett, egyik édesanyámnak
                  és nekem, a másik Ottiliának és Beátának. Maradék bútorainkból ügyesen és
                  kényelmesen rendezték be, s ha nem látom a Müllerékét, a világ legszebb és
                  legkedvesebb otthonának tartottam volna. Négyünknek elég hely volt benne, Ákos a
                  Kollégiumban lakván, hetenkint csak kétszer jött ki vacsorára s vasárnap
                  ebédre.</p>
               <p>Ezen a vasárnapon is megjelent. Ragyogó szemmel dicsérte a lakást, szerinte szebb
                  a réginél. Nem adná a világért, ha hazajöhetne. A kollégiumi internátust nehezen
                  bírta. Sok panasza volt a nagydiákok durvasága, a ridegség és a katonás rend
                  ellen. Csípték a poloskák is. Emiatt édesanyám mindíg megvizsgálta a ruháit, ha
                  hazajött, nehogy behurcolja a vérszívókat. Szegény alig akart visszamenni, s ha
                  nem szégyelli, biztosan sír is, de hát negyedik gimnazista lévén, azt mégsem
                  tehette, csak nagyokat nyelt s a végén hirtelen elrohant. A sírást édesanyám
                  végezte el helyette, azután. Sokszor még az ágyból is hallottam, hogy a párnájába
                  zokog.</p>
               <p>Miután régi cselédségünktől megváltunk, édesanyám főzött s Ottilia takarított,
                  segítségükre csak egy tízévesforma leánykát fogadtak fel, de nem sok köszönet volt
                  benne, mert folytonosan tört-zúzott s mire a boltig ért az udvaron át,
                  rendszerint elfelejtette, miért küldték.</p>
               <p>Mi Beátával iskolába jártunk s keveset ültünk otthon. Viszonyunk inkább feszült
                  volt, mert ő természetesen lenézett engem és ha tehette, kigúnyolt. Néha össze is
                  karmolódtunk. Egy-két polgári iskolás barátnője meg-meglátogatta s ilyenkor
                  sugdosódtak, vihogtak s kergettek maguk elől.</p>
               <p>Így éldegéltünk s az iskolai és udvarbeli események között gyorsan repült az idő
                  karácsonyig. Akkor nagy esemény történt: Melinda esküvője Bihari Péterrel.</p>
               <p>Melinda költözködésünk óta Erzsébetvároson tartózkodott, Magdolnáéknál. Az esküvő
                  előtt mintegy két héttel érkezett haza. Ettőlfogva nekem az ebédlő dívánára
                  vetettek ágyat s Melinda került be édesanyámhoz, a függöny mögé. A ház csupa
                  izgalom és készülődés volt ezalatt. Éjjelente pedig sokáig hallottam, hogy
                  édesanyám és Melinda egymással beszélgetnek, duruzsolva. Gondolom, akkor látta el
                  az anya leányát mindenféle jótanáccsal a házaséletre. Szerintem Melinda mintha
                  megbánta volna, hogy Bihari Péterhez ígérkezett, sovány és sápadt lett s a szeme
                  mindíg messze révedezett.</p>
               <p>Véltem is, hogy jó lenne a dolgot meggondolnia, amíg nem késő. Beáta nem osztotta
                  nézetemet, ő valahonnan úgy tudta, hogy a menyasszonyok mind lesoványodnak és
                  elsárgulnak. Melinda „őrültül” szereti Bihari Pétert, amin Beáta is csodálkozott s
                  kijelentette, hogy ő akkor se menne hozzá, ha egyedüli férfi volna a világon,
                  különben is falura kerülni annyi, mint elsüllyedni és meghalni.</p>
               <p>Egy éjszaka meghallottam, hogy Melinda sír s tördelve beszél anyámhoz. Azt hittem,
                  mégis igazam volt s csakugyan nem bírja megtenni. De aztán, minthogy kicsit
                  elfeledkeztek rólam s hangosabban beszéltek, kivettem, hogy Magdolnát siratja.
                  Olyanfélét mondott, hogy reszket tőle: szerencsétlenség lesz a dologból, ha
                  édesanyám nem tud Ádámmal komolyan beszélni.</p>
               <p>- Roland nem is sejti, szegény! - sóhajtott anyánk. - Pedig Ádám megnyugtatott
                  volt, mikor Vásárhelyre mentünk... Borzasztó volna, ha a két testvér emiatt...</p>
               <p>- Magdolna azt mondta nekem, inkább apáca lesz - suttogta Melinda. - Hiába, nem
                  tudja Rolandot úgy szeretni.</p>
               <p>Én aztán mégis elaludtam s nem tudom, mire mentek.</p>
               <p>Bihari Péter három nappal az esküvő előtt jelent meg. A „Két hattyú”-ba szállt, de
                  persze egész nap, késő éjszakáig nálunk lógott s a családot kiszorította az
                  ebédlőbe, őmaga pedig a nappaliba vonult be Melindával s ha egy-egy percre ki is
                  engedte, le nem maradt a sarkából.</p>
               <p>Ottilia ki is fakadt egyszer:</p>
               <p>- Csak már túllennénk rajta!...</p>
               <p>Végre túl is estünk, nagynehezen. Tekintettel gyászévünkre, az esketés a
                  nappaliban történt meg s engem is elengedett Gombási bácsi az iskolából, hogy
                  jelen legyek rajta. A lelkészen kívül csak magunk voltunk, a tanúk tisztét is Ádám
                  és Roland töltötték be, akik előtte való nap érkeztek s szintén a „Két hattyú”-ba
                  szálltak.</p>
               <p>Mivel senki idegen nem láthatta, édesanyánk kívánságára Melinda felvette fehér
                  menyasszonyi köntösét és fátyolát, míg mi többiek mind fekete ruhában voltunk,
                  Bihari Péter pedig palástban. Furcsa esküvő volt, mind könnyeztünk. Édesanyám
                  kezdte, mikor a lelkész apánkat említette, akinek lelke áldólag lebeg itt az ifjú
                  pár felett. Melinda sápadt arcán végigfolytak a könnyek. Erre aztán nagy és kicsi
                  szipákolt s szemeit törülgette. Bihari Pétert kivéve, mert ő megelégedett azzal
                  hogy a szemhéjait lehető legkeskenyebbre húzta s köhentett: hm, hm...</p>
               <p>Melinda gyönyörű volt, tündéri fehér álomkép s én úgy sajnáltam, mintha a hétfejű
                  sárkány elé vezetnők, áldozatul.</p>
               <p>De az ebéd alatt kicsit felengedett az általános szomorúság s ő sem volt már
                  annyira megható, mert átöltözött az utazáshoz. Miután a lelkész magunkra hagyott,
                  Ádám, szokása szerint tréfálkozott s mosolygásra fakasztotta édesanyámat is.</p>
               <p>Aztán elérkezett a búcsú pillanata s az új pár kocsira szállt. A kocsi bejött az
                  udvarra, egészen a kert elé. Nagy sírás-rívás közt szakadtunk el Melindától.
                  Különösen Ottilia és Melinda zokogtak erősen, egymás karjaiban. Melinda valami
                  olyant rebegett: bocsáss meg! Ottilia pedig sírva: légy boldog!...</p>
               <p>Integettünk, amíg a kocsi, az udvar népének sorfala előtt kidöcögött az utcára.
                  Senki sem törődött a hideggel, úgy ahogy voltak, kitódultak a műhelyekből,
                  mesterektől inasokig. Csak a szobafestőt nem láttam, az uraktól undorodva,
                  barlangjában maradt. Ellenben a fehérnemű-varroda népe egymás hegyén-hátán
                  gomolygott, a lányok éljeneztek s vezérük, ártatlanságának lángoló dicsfényében,
                  az égővörös parókával koronázva, kendőt lobogtatott utánuk.</p>
               <p>Rajtam még csak akkor vett igazán erőt az elérzékenyedés, mikor a hidegről
                  visszakerültünk meleg szobánkba, az esküvői ebéd párái közé. Míg a nagyok átmentek
                  a nappaliba s ott beszélgettek, bánatomban körüljártam az asztalt s a maradék bort
                  az összes poharakból felhajtogattam. Semmi egyébről nem tudok, csak késő este
                  kaptak meg a díván alatt, ahová behengeredtem.</p>
               <p>Napok mulva, szóközben értesültem arról, hogy Roland mérnöki állást kapott
                  Kolozsvárt, szép fizetéssel, melyből száz forintot erőltetett rá édesanyámra s
                  nagyszerű tervekkel utazott el most tőlünk, segítse meg a jóságos Isten,
                  szegényt!</p>
               <p>Még az a változás történt ezután nálunk, hogy Ottilia egyszer csak nagy halom
                  vásznat halmozott fel a nappaliban s reggeltől estig varrásba merült. Emiatt a
                  szerencsétlen kezű kis szolgáló elpárolgott s ismét Csuka néni jelent meg, nagy
                  örömömre, a konyhában, hogy édesanyámnak segítsen. Tavaszig nálunk is maradt,
                  elismételve gyönyörű meséit és énekeit. Akkorra sikerült szakácsnét fogadni.
                  Szabály szerint őt is Marinak hívták, mint a régit s ha lehetséges, még jobban
                  csörömpölt és csattogott elődjénél. Elég fejlett fekete bajuszt is viselt s velem
                  kisebb fegyverszünetekkel megszakított háborús viszonyban állott.</p>
               <p>A multból még Marci bácsi is felbukkant, hűségesen bejővén fát vágni, mert ő
                  becsületes ember s amér az áldott tekintetes úr nem létezik többé, a háládatosság
                  tovább él. Pénzt a világért se fogadott volna el most se, hiszen megverné az
                  Úristen, ha kivenné a falatot a szegény özvegy s az árvák szájából. Láthatta
                  ugyan, hogy nem halunk éppen éhen, de szilárd elvei voltak s nem engedett belőlük.
                  Egyébként az erdő most is gyönyörű, s reméli, hogy tavasszal kivihet majd a
                  szekerén. Hát biza ne is kérdezzem, szegény Szotyó csak kimult bánatában, akárhogy
                  igyekezett is kedvébe járni. Eleinte úgy volt, hogy megvigasztalódik az ő
                  Burkus-kutyájával, de rövid nász után visszaesett búskomorságába s csak anyai
                  kötelessége tartotta még a földön, amíg hat szép kis kölykét szoptatnia kellett.
                  Aztán elkóborolt s Burkus fedezte fel a hulláját az erdőben, ahol Marci bácsi
                  kegyeletesen el is temette. A kölykök azonban melyekben derék életét folytatja,
                  szépen nőnek...</p>
               <p>Egy napon, az iskolából jövet, meglepetésemre ott találtam nálunk a
                  fehérnemű-varroda vezérnőjét, aki „pubi”-nak szólított s lelkesen dicsérte az
                  ingeket, amiket Ottilia kiteregetett eléje az asztalra.</p>
               <p>- Hiába, kérem, az úrinő, az más! - rajongott. - Az úrinő mindent hamarább
                  megtanul!... Azok a leányok, ott nálam, kérem... De mit lehessen várni tőlük...
                  Csizmadiák leányai, meg pékeké, kérem... Csak vicognak, fiúkon jár az eszük s
                  mindent elrontanak... A papa hivatalnok volt kérem s a mama jó családból való...
                  Ó, rég meghaltak szegények... Hiszen ezért kellett nekem abbahagyni a magasabb
                  iskolát, a polgárit, kérem... Férjhez is mehettem volna éppen, több kérőm is
                  akadt, hogyne... De egy fínomlelkű úrinőt ki ért meg?... Ritka az, kérem... De
                  micsoda tündérujjai vannak kegyednek, Ottilia kisasszony!... Gyönyörűk ezek a
                  darabok... gyönyörűek!...</p>
               <p>Ottilia csak hallgatta a zuhatagot, bólintott, összeszorította a szájat.</p>
               <p>- Ezt, itt, egy picit, egy ici-picit... na semmi, kérem... Holnap átjövök s
                  megmutatom... És hozok új rendelést, kérem... Mind szebb lesz, biztosan,
                  biztosan...</p>
               <p>- De amiben megállapodtunk, azt... - suttogta Ottilia rekedten.</p>
               <p>- Ó, kérem, ké-rem!... Mit tetszik gondolni?... Úrinők között... ez szent dolog,
                  kérem, szent-do-log!... Senkinek a vi-lá-gon, kérem!... A lányok se, nem, nem,
                  legyen egész nyugodt, e-gé-szen!... Csak ha hazamentek, este, viszem el magam...
                  én magam.... A gyöngéd nő tisztább lelkülete, kérem, ahogy a Jókai mondja, megérti
                  ezt... A barátnéi persze, nem... Bízhatik bennem, Ottilia kisasszony!...</p>
               <p>- Pá, pubika! - intett felém tündöklő parókájával, mikor kibillegett az ajtón.
                  Láttam, hogy míg Ottilia félrenézett, egy borítékot csúsztatott az ingek közé, de
                  úgy, hogy a csücske kiállott.</p>
               <p>Később Ottilia, kezében a felszakított borítékkal, ott állott a nappaliban s én az
                  ebédlőből láttam és hallottam, mikor izzó szemmel méltatlankodott anyámnak:</p>
               <p>- Öt krajcárral kevesebbet adott darabjáért, mint ahogy ígérte... ha tökéletesek
                  lesznek... Persze, hibát keresett és kapott... s útálatosan hízelgett
                  közben...</p>
               <p>- Ne búsulj, lelkem... legközelebb már nem kaphat hibát! - vigasztalta édesanyám.
                  - S aztán, az a fő, hogy hallgat... Az megéri ezt a kis levonást... A munka igazán
                  nem szégyen, ugye, de az emberek olyan ostobák!...</p>
               <p>Tavasszal kaptuk a hírt Erzsébetvárosról, hogy Mária, a szívbajos leány meghalt.
                  Részvétlevelünkre Janka néni aztán megírta, hogy mennyit szenvedett szegény, de
                  milyen türelmesen, alázatosan és mennybevágyó hittel viselte el keresztjét. Az
                  utolsó kenetet Gergely, vagyis Páter Jácint adta fel neki s az ő imádságának
                  szárnyain repült fel a lelke az angyalok közé. Magdolna ápolta az utolsó hetekben
                  igazi testvéri önfeláldozással s annyira ragaszkodott ehhez, hogy a temetésen már
                  a lábán is alig bírt állani. Annál jobban esett nekik, hogy Ádám odautazott,
                  résztvett a gyászukban s mint gyöngéd bátya, a karján vitte, támogatta és
                  vigasztalta Magdolnát. Janka néni mindíg is nagyon szerette Ádámot s a szíve
                  mélyén, tudta, hogy derék jó fiú, aki csak szégyelli az érzéseit s palástolja őket
                  a látszólagos könnyelműségével. Szegény Máriánk most már megpihent s boldog az
                  idvezültek között. De Magdolnáért kell aggódniok: olyan ez a drága szép gyermek,
                  mintha titkos baj emésztené, nem a testét, hanem a lelkét. Sokszor mondogatja,
                  hogy szeretne apáca lenni. De ők már odaadták Gergelyt az úrnak s talán nem bűn,
                  ha Magdolnának más sorsot könyörögnek, boldog asszonyi és anyai életet... Az a
                  baj, hogy Magdolna, noha akárhány derék kérője akadna, semmi hajlandóságot erre
                  nem mutat. Ők nem erőltetik, csak imádkoznak érte s igyekeznek szeretni, kedvében
                  járni.</p>
               <p>- Istenem! - sóhajtott fel édesanyám, Ottiliára pillantva - milyen vak tud lenni
                  ez a minden egyébben olyan okos, élesszemű Janka!... De hát szólhatok-e én...
                  Hiszen Ádámnak is hiába beszélek... Csak kacag, letagadja, kisiklik a komoly szó
                  elől... Pedig Melinda elmondta, hogy a Magdolna részéről halálosan komoly
                  ez...</p>
               <p>Ottilia, tűjével idegesen öltögetve, megvillámló szemmel, komor arccal suttogta
                  maga elé:</p>
               <p>- Ádám is csak férfi, mint a legtöbbje... Fogalma sincs róla, mit csinál... Janka
                  néni pedig, amilyen nagy kegyes, igazán legjobban tenné, ha maga vinné be
                  Magdolnát a kolostorba...</p>
               
            </div>
            <div type="chapter">
               <head>11.</head>
               <p>Már a második osztálynak is vége felé jártam s többé nem okozott meglepetést
                  Gombási bácsinak sem a dícsérete, sem a pálcája. Teljesen beleszoktam az iskolai
                  életbe, mint a paraszt a természeti világrend napfényébe, és viharaiba. Az Isten
                  néha áld, néha ver, ez a rendje s ki tudná az okát? Így van ez Gombási bácsival
                  is.</p>
               <p>A tanulásban egyébként elsővé nőttem ki magam osztályomban, sőt élénk fülelés
                  következtében a harmadik-negyedikesek tudományából is csipegettem, némi
                  tekintélyt szerezve előttük is. Gabi sem tagadhatta le már az ész felsőbbségét s
                  szinte észrevétlenül alámrendelte magát játékainkban, nem is szólva Zoltiról, akit
                  az Isten is rabszolgának teremtett. Kezdtem kissé vénülni s unatkozni a
                  mindentudás fanyar rezignációjában. Diódi Laci gimnazista lett s nem volt, aki
                  csodálatba ejtsen bölcseségével. Házunkban is csend uralkodott, akár a sírban.
                  Édesanyám mind előbb haladt az özvegyi hallgatásban. Ottilia makacs, néma dühvel
                  varrt s csak olyankor tört ki, ha a varrodásné émelygős dícséretekkel akarta
                  ellensúlyozni a díjazás fukarságát. Beáta a barátnőivel csavargott s mind
                  rejtélyesebben viselte magát, ahogy nőtt. Este aztán lóhalálában igyekezett
                  megtanulni a leckéit. Ákos már nem könyörgött, hogy hazajöhessen, sőt minél
                  gyorsabban evett, csakhogy szabadulhasson tőlünk s kitérő válaszokat mormogott, ha
                  édesanyám kérdezte valami felől. Néha jött egy-egy levelezőlap Ádámtól, Rolandtól,
                  hogy jól vannak. Melinda gyakran és hosszasan írt, de nem hiszem, hogy nagyon
                  vidám dolgokról, mert anyám és Ottilia búsan suttogtak egymás közt, miután
                  átolvasták. Velem csak annyit közöltek, hogy Melinda engem is csókoltat s nincs
                  semmi baja.</p>
               <p>A városban továbbra is csak két nagy dolog volt: a kálvinista torony és a
                  Kollégium. Minden ezek körül forgott.</p>
               <p>Nem csoda tehát, ha a cirkusz megjelenése alapjában rázta meg az életemet. Már
                  maga a bevonulás örökre felejthetetlen marad. Pirosruhás lovasok vezették be a
                  menetet trombitálva. Mögöttük egy valódi elefánt lépkedett, a hátán sátorka volt
                  és benne két majom, amelyek folyton grimászkodtak. Hát még a cirkusz felépítése!
                  Éppen a Müller-ház előtti téren állították fel, olyan gyorsan és csodálatosan,
                  hogy szinte hihetetlen. Hatalmas alkotmány volt, én legalább sohase láttam
                  különbet, a köröndje fölött legkevesebb nyolc sor padot vertek s a fedőponyvát
                  akkora árbocra húzták föl, hogy szédültem, ha a tetejére néztem. A cirkuszt egy
                  átjáró kötötte össze a deszkából vert istállóval. Hát az az istálló!... Én azt
                  hiszem, húsz gyönyörű ló is volt benne, a legszebbet Gidránnak hívták, fehér volt
                  és a farka a földig ért. Ahogy beszélek róla, ma is érzem a paripák pompás
                  illatát.</p>
               <p>Azok a hetek, amiket a cirkusz nálunk töltött, életem első nagy válságát hozták
                  magukkal. Először is súlyos összeütközést teremtettek édesanyám és közöttem, mert
                  a napnak minden lehetséges percét a cirkusz körüli csavargás foglalta le s a
                  házirend fölborult. Másodszor, mert szó sem lehetett semmiféle tanulásról. Ami
                  volt a fejemben, az mind elpárolgott, aminek bele kellett volna költöznie, az mind
                  kívül rekedt, mert az egész területet az utolsó zugocskáig varázslatos hatalma alá
                  hajtotta Jenő úr, a műlovar, Johanna kisasszony, a műlovarnő, Maxi, a bohóc,
                  főképpen és mindenekfelett pedig Pepita kisasszony, a nálam alig idősebb
                  csodalény, úgy is mint trapézművész, úgy is mint a kutyák és majmok megfoghatatlan
                  hatalmú idomítója. Emiatt az iskolában, mint egy hullócsillag, zuhantam alá
                  szemkápráztató gyorsasággal az első tanuló zenitjéről, az utolsó padban kuksoló
                  Miku Juon-János nadirjáig.</p>
               <p>A zuhanás még hagyján! De Gombási bácsi rettenetes haragra gerjedt, lilaszínű
                  bibircsókok gyúltak ki az arcán, ordított, mint a veszett bika, istenesen
                  elpálcázott és eltiltott a vasárnapi ebédtől. Még ez is hagyján, mert mit tudhatta
                  ő, hogy bömbölése és pálcájának suhogása közben Pepita kisasszony angyalarca
                  lebegett előttem és a mártírok gyönyörével tettem le lába elé életemet, lovagi
                  áldozatul. Gombási bácsi ezenfelül, teljes mértékben indiszkrét módon, nem érzett
                  semmiféle kötelezettséget arra, hogy az iskolai dolgok az iskola falai között
                  maradjanak s a patika előtti padon, a „Tigris”-ben és mindenütt, ahol bort mértek,
                  közhírré tette, hogy nagynevű néhai apám ugyancsak forog a sírjában, mert ilyen
                  gaz kölyke van, aki egyszerre csak megbolondul, nem figyel a leckékre, nem tanul
                  és nem tud semmit, gyalázatot hoz családjára és az ősi Kollégiumra s méghozzá
                  makacsul összeharapja a száját és nem vall semmit, hogy mi ütött belé?</p>
               <p>Már nem is tudtam, hová bújjak, mert Tövisi Pista bácsi csóválgatta a fejét, ha
                  meglátott az utcán, keresztapám pedig a szemüvege mögül pislogva, úgy ment el
                  mellettem, mintha nem látott volna. Pedig máskor mindíg megállított, megcirógatta
                  az arcomat, megdícsért, mert jóhíremet hallotta és hebegve-pirulva tíz krajcárt
                  adott.</p>
               <p>Mindezek tetejébe a felbőszült mester édesanyámat is tájékoztatta züllésemről,
                  hörögve és szemét vadul forgatva. A többi közt azt is kijelentette, hogy a
                  számtanórán, minden bevezetés nélkül fölnyerítettem, mint egy ló s aztán konokul
                  letagadtam. Lehetséges, hogy megtörtént, mert Gidránon merengtem, amint Jenő úr és
                  Johanna kisasszony fölváltva pattannak a hátára; miközben ő körberohan és minden
                  felváltásnál vidáman nyerít egyet. De mentségemre ki kell jelentenem, hogy én
                  magam nem hallottam a nyerítésemet s így teljes jóhiszeműséggel tagadtam le.
                  Egyébként is két pofot kaptam érte, a másodikat nyilván azért, hogy eszemben
                  föltartson és így szerintem az úgy szabályszerű befejezést nyert, melyet tovább is
                  hánytorgatni s még hozzá anyámat keseríteni vele, a legnagyobb hitványság.</p>
               <p>Mindezek a dolgok az elemi katasztrófa erejével zuhantak reám, de úgy fogadtam
                  őket, mint a bölcs: a kikerülhetetlenben való megnyugvással. Sőt, ami szomorú jele
                  hihetetlen leromlásomnak, egyre fokozódó, csendesfényű meleg öröm ömlött el
                  bennem, hogy Pepita kisasszonyért szenvedek, akit napról-napra lavinaszerűen
                  növekedő szenvedéllyel, a reménytelenség édes kínjával imádtam.</p>
               <p>A reménytelenség, pénzem nem lévén, természetes volt. Különben is iskolás
                  gyermekeknek csak szülőik társaságában szabadott a cirkuszba menniök, vagy tanítói
                  kísérettel, külön gyermekelőadásra. Így hát Pepita kisasszonyt én csak a ponyván,
                  ezer veszély közt bicskával hasított lyukon át imádhattam és a lyuk körül is
                  hárman leskelődtünk, Gabival és Zoltival, ami szakadatlan lökdösődést,
                  fojtotthangú, de rettentő tartalmú fenyegetéseket és nem egyszer pofozkodást
                  jelentett, minek következtében igen értékes részletek vesztek el számunkra az
                  előadások próbáiból. Mert természetesen csak a nappali próbák idején
                  leskelődhettünk, a késő esti előadások óráiban rég otthon kellett lennünk.</p>
               <p>Ellenben, mint egyelőre elérhetetlen, de izzó vágyat tápláltam magamban azt a
                  tervet, hogy egyszer, törik-szakad, odabenn, a nyolc padsor legfelsőbbike mögötti
                  állóhelyről fogok végignézni egy teljes nagy esti műsort. Ehhez tíz krajcár
                  kellett volna és szülői engedély, anyámat ismerve, megbízható felnőtt kísérő is,
                  talán a szakácsné, ami újabb tíz krajcárt jelentett. Ezekről a tízkrajcárokról
                  azonban szó sem lehetett. Anyám haszontalannak bélyegzett dolgokra nem volt
                  hajlandó szűk nyugdíjacskájából pénzt dobálni, keresztapám tízkrajcárjainak pedig
                  Gombási bácsi már befütyült minősíthetetlen hírharangozásával.</p>
               <p>Volt olyan kísérlet, - fennemlített barátaimmal beszéltük meg - hogy a cirkusz
                  istállójában felajánlott szolgálatokért kérjünk bebocsáttatást az előadásra.
                  Úgyszólva már ismertek is, hiszen örökösen ott ólálkodtunk az istálló körül a
                  gyönyörű állatokat szimatolva és csodálva. De a lovászok nagyon zord és káromkodós
                  emberek voltak. Napok teltek el, míg egyet meg mertünk szólítani s
                  reszketve-makogva fölajánlottuk szolgálatainkat. De csak végigmért, köpött egyet
                  és fölmordult: menjetek a fenébe, taknyosok.</p>
               <p>Ez hát nem sikerült.</p>
               <p>Következett rettentő megküzdésem a vigyorgó kísértettel. Ez nem afféle régi,
                  kertbéli kísértet volt, hanem egy csillogó tízkrajcáros, melyet édesanyám az
                  asztal sarkára tett valamiért, vagy talán, ahogy a kísértet igyekezett velem
                  elhitetni, ott felejtette és így nem is tud róla.</p>
               <p>Nincs mivel mentegetni magamat. A kísértetnek erős, édes lószaga volt és Pepita
                  kisasszony arcával mosolygott reám. A tízkrajcárost óvatosan zsebre
                  süllyesztettem. Elérkeztem a züllés mélypontjára. De a lelkiismeret is megtette a
                  magáét. A pénz majd elégette a tenyeremet, a zsebemben is perzselésszagot éreztem.
                  Csakhamar tapasztalnom kellett a lelkiismeretnek azt a ravasz tulajdonságát is,
                  hogy a gonosz szándék kivihetetlenségét csak azután fedi fel a bűnösnek, mikor az
                  már bekerült a szószba.</p>
               <p>- Te szamár, - szólott hozzám a lelkiismeret - mit érsz avval a pénzzel? Az
                  előadás este van, vacsora után, és hogy az ördögbe szökhetsz ki a házból
                  olyankor?</p>
               <p>Nagyon kínos jelenet volt továbbá, mikor édesanyám tűvétette a házat a
                  tízkrajcárosért, s a szakácsnét félreérthetetlen gyanúsításokkal illette, az meg
                  visítva felmondott. Szorult helyzetemben újabb gonoszsággal tetéztem bűnömet és
                  álbuzgalommal elegyedtem bele a pénz keresésébe, míglen nagy verejtékezés között
                  sikerült az átkozott piculát a varrógép fedele alá csúsztatnom, ahol csak másnap
                  kapta meg Ottilia és így a szakácsné is csak huszonnégy óra mulva jutott abba a
                  helyzetbe, hogy beszüntesse a fazekak és tepsik csapkodását, visszavonva a
                  felmondást.</p>
               <p>Ez sem sikerült.</p>
               <p>Maradt volna az egyszerűségében dermesztő gondolat, hogy egyenesen anyámtól kérjek
                  pénzt és engedélyt a mennyországba való belépésre. De egyrészt, azt hiszem, a
                  világ valamennyi hasonlókorú és helyzetű gyermekével való nemzetközi
                  egyetértésben, ezt előre is reménytelennek véltem és nem hittem az egyenes út
                  célravezető voltában, másrészt éppen a tusa csúcspontján robbant bele Gombási
                  bácsi az eseményekbe, anyámnál tett látogatásával, melynek célja és lényege a
                  felőlem mondott lesujtó bírálat volt.</p>
               <p>Míg eddig minden bajt elviseltem a cirkuszért és Pepita kisasszonyért, sőt
                  gyönyörködtem is az érte viselt szenvedésekben, ez a megpróbáltatás több volt,
                  mint ami elbírható. A férfi teljes ambíciójával törekedtem arra, hogy édesanyám
                  büszke legyen reám. Az ő dícsérete volt számomra a legmagasabb kitüntetés. Szelíd
                  kék szemének már szomorú pillantása is lesujtott, a könnyeit pedig nem bírtam el,
                  úgy hullottak a szívemre, mint az eleven szén. Ezúttal pedig hullottak bőven és
                  én, aki a tanítók legoroszlánabbikának dühét úgy állottam ki, mint a vihar után
                  nyugodtan kiegyenesedő fűszál, összetörtem ezek alatt a könnyek alatt.
                  Fogadkozások következtek őszinte zokogás közben, de az őszinteségnek csak addig a
                  mértékéig, hogy a cirkuszról bölcsen hallgattam. Egy hétig fogcsikorgatva kerültem
                  őrületem édes poklát. Rettentő erőlködéssel figyeltem és tanultam. Sikerült.
                  Gombási bácsi még morgott, mint a távolodó égiháború, de néha már rámkiáltott: na
                  látod! És becsületére legyen mondva, a megtérésemet is hűségesen kiharangozta.
                  Anyám csupa mosolygás volt és szívfájdítóan jóságos. Keresztapám észrevett és
                  egyszerre húsz krajcárt adott. Csak ez kellett! Egyszerre megrohant a kiéhezett
                  tigris: megvan a pénz, mehetek a cirkuszba!</p>
               <p>Nagy elszántsággal tálaltam ki anyámnak a dolgot, sok előzetes kedveskedés,
                  törleszkedés után. Ő csak rámnézett, kikerekedett szemmel összecsapta a kezét s
                  felkiáltott:</p>
               <p>- Hát ez volt a bajod?</p>
               <p>- Ez - rebegtem lesütött szemmel.</p>
               <p>Fejemet simogatva gondolkozott egy darabig, azután így szólt:</p>
               <p>- Együtt fogunk elmenni, ma este, ketten. Ottilia tele van munkával, Beátát pedig
                  egy barátnője hívta meg társasjátékra.</p>
               <p>Estig nem is tudom mi történt. Történhetett akármi. Nem voltam ezen a világon.</p>
               <p>Anyám a második sorba váltott jegyeket. Ez negyven krajcárba került, kettőnknek.
                  Szinte hihetetlen, hogy ilyen jó lehet valaki.</p>
               <p>Az előadás gyönyörű volt, elragadó, isteni. Az elefánt lefordított söröspalackok
                  során sétált végig. A bohóc nagyszerű vicceket mondott és szélvészként hányta a
                  cigánykerekeket. Gidrán, mint a mesebeli táltos, szinte lángot fújt és nem is
                  érintette a földet. Jenő úr és Johanna kisasszony kápráztató dolgokat műveltek a
                  hátán, hol külön, hol együtt. Jenő úr egyenesen állott a vágtató lovon és Johanna
                  kisasszony rohanás közben szökött fel melléje, aztán felkúszott a vállára és ő is
                  felállott, kiterjesztett karokkal. Ezt csak én láttam, mert anyám eltakarta a
                  szemét. A körönd közepén feketeruhás úr állott, fehérhajú, kurtaszakállú, elegáns
                  ember, hosszú ostorral pattogtatva. Ez volt az igazgató. A mutatvány végén fínoman
                  hajlongott mindenfelé és megköszönte a nagyérdemű közönség lelkesedését. Volt is
                  mit. Mindenki tapsolt, a csiszlikek az állóhelyen őrjöngtek.</p>
               <p>De mindez elenyészett Pepita kisasszony teljesítménye mögött. Most láttam őt
                  először közelről, háborítatlanul, egészen. Hajlékony, vékony kis testén fehér
                  trikó feszült, vörösarany haja kék szalaggal leszorítva. Szeme, mint a búzavirág.
                  Nagy piros szája kacagott és a fogai is nagyok voltak, fehéren villogtak az ajkai
                  között. Pepita kisasszonynál szebbet még álmodni sem lehetett. Csókokat dobált a
                  közönség felé, az egyiknél éppen rámnézett. Szinte elsüllyedtem boldog
                  szégyenemben. Aztán, mint a macska, felkúszott egy kötélen a trapézre, amely fenn
                  a magasban lebegett. Két majma a csiszlikek harsogó röhögése között egy pillanat
                  alatt mellette termett s a vállaira ültek. Ronda dögök - gondoltam féltékeny
                  gyűlölettel. Aztán villámszerű jelenések következtek, szédítő forgások, fejjel
                  lefelé hintázás, nyaktörő játékok a majmokkal, iszonyú és gyönyörű
                  vakmerőségek.</p>
               <p>- Szegény gyermek! Szegény gyermek! - suttogta édesanyám. - Látod, milyen
                  szerencsétlen sorsa van?</p>
               <p>Értetlenül, rosszalón pillantottam feléje. De aztán megint elmerültem bálványom
                  csodálatában. Amikor levetette magát a hálóba, még bukfencezve is egyet a
                  levegőben, rémülten fölkiáltottam. De már ott billegett, hajlongott a porondon,
                  csókokat dobálva mindenfelé a harsogó tapsviharban.</p>
               <p>Nem tudom, hogy mentünk haza, eksztázisban, részegen szédültem ágyamba. Nem tudom,
                  hogy történt, mi történt velem, de valamikor, később, egyszerre csak felültem
                  ágyamban, belemeredtem a sötétségbe, teljesen éberen, tiszta fejjel és hangosan
                  megszólaltam:</p>
               <p>- Elmegyek...</p>
               <p>Aztán csodálatos nyugodtsággal álomba merültem.</p>
               <p>Másnap valami ürüggyel korábban indultam az iskolába. Érthetetlenül bátran,
                  egyenesen a cirkusz bejárójához léptem. A pénztár előtt álmos asszonyság
                  ásítozott, boglyasan.</p>
               <p>- Mit akar, kisfiú? - kérdezte, elállva az utamat.</p>
               <p>- Édesanyám küldött az igazgató úrhoz - hazudtam szívdobogva. - Jó helyeket akar
                  lefoglalni a mai előadásra. Kérem, engedjen be.</p>
               <p>Az asszony csodálkozva nézett rám. Egy kicsit gyanakodva is, de szerencsére nem
                  okoskodott tovább.</p>
               <p>- Próba van - mondta újra, ásítva. - De azért, menjen csak be.</p>
               <p>Félrehúzta a függönyt és bemutatott a köröndre.</p>
               <p>Beszédelegtem. A nagy ponyva alatt félhomály volt. A leeresztett trapézon az
                  igazgató úr próbáltatott valami új mutatványt Pepita kisasszonnyal. Ahogy oda
                  imbolyogtam, a leányka lefordult a rúdról, elterpeszkedett a földön, mint a béka,
                  a rudat fogva két kezével s bámészan nézett reám.</p>
               <p>Az igazgató megfordult s csodálkozva vonta föl szemöldökeit.</p>
               <p>- Mivel szolgálhatok, fiatal úr? - kérdezte mély basszus-hangon.</p>
               <p>Most nem volt feketében, csak ingujjban. A haja, szakálla borzas. De komolyan
                  nézett reám s nem ellenségesen.</p>
               <p>- Én... kérem... én... - hebegtem zavartan. Aztán felvágtam a fejem s elszántan
                  kilöktem magamból:</p>
               <p>- Én művész akarok lenni, kérem... cirkuszos!...</p>
               <p>Pepita kisasszony elkaccantotta magát. Most láttam, hogy az orrocskája körül
                  szeplős és hogy túlnagy fogai vannak. De boglyas, vörösszőke haja csillogott, mint
                  az arany s a szeme kéken kacagott reám. Így még gyönyörűbbnek találtam.</p>
               <p>Az igazgató megfenyegette az ujjával, hogy csendben legyen s nagykomolyan fordult
                  megint hozzám:</p>
               <p>- Művész akar lenni? Nagyon szép... Itt nálunk, ugyebár?</p>
               <p>Bólintottam.</p>
               <p>- Tetszik magának a cirkusz, mi?</p>
               <p>- Nagyon - suttogtam elszorult torokkal, félszemmel a kislányra sandítva, akinek a
                  füléig húzódott a szája s rám kacsintott a haszontalan.</p>
               <p>Az igazgató úr tovább kérdezett:</p>
               <p>- Aztán mi szeretne lenni? Lovar, bohóc vagy tornász?</p>
               <p>- Trapézos, - leheltem fülig pirulva.</p>
               <p>Pepita kisasszonyból kirobbant a kacagás. Vonaglott, mint a kígyó.</p>
               <p>Az igazgató rászólt:</p>
               <p>- Mindjárt kikergetlek, ha egyet mukkansz.</p>
               <p>A leányka visszagyűrte magába a hahotát, szinte hallatszott, amint lefelé
                  bugyborékol a gégéjén. De a szája meg a szeme tovább kacagott, hangtalanul is
                  megzúgatva a szívemet. Nem volt gúnyos az arca, de azt láttam, hogy kinevet.</p>
               <p>Már-már megfutamodtam.</p>
               <p>Most az igazgató úr kikérdezett szüleimről, házunkról, sorsunkról, az iskoláról, a
                  barátainkról, mindenről, gyorsan, ügyesen, komolyan.</p>
               <p>Vallottam nyiltan. El se mosolyodott. Nagyon komoly maradt. Úgy beszélt velem,
                  mint férfival. Ez megnyugtatott. Fölbátorított.</p>
               <p>- És mit szól hozzá a kedves mamája! - kérdezte egyszerre, élesen a szemembe
                  nézve.</p>
               <p>Vártam ezt és mégis megrázkódtam. Lesütöttem a fejemet.</p>
               <p>- Nem tudja... - lihegtem könnyeimmel küszködve. - De ha nem sikerül, úgyis
                  meghalok... és az még rosszabb lenne neki, nem?...</p>
               <p>Reménykedve pillantottam az arcába.</p>
               <p>Az igazgató úr rámmeredt még egy kicsit. Aztán hirtelen megtappintotta a karomat.
                  Majd a térdemet fogta át. A nyakamat ide-oda forgatta. Egy kicsit fájt is. Tűrtem.
                  Vártam.</p>
               <p>- Ezt el kell törni - mondta merengve.</p>
               <p>- A... karomat?... - hebegtem rémülten.</p>
               <p>- A karját. Mind a kettőt... A csuklóját is. Meg a térdét. Na meg a nyakát. Hogy
                  jól tudja aztán forgatni.</p>
               <p>Hitetlenkedő borzalommal néztem a szemébe. Halálosan komoly volt.</p>
               <p>- Fáj? - kérdeztem dideregve.</p>
               <p>- Fáj - mondta, konduló szóval.</p>
               <p>- És... és... és... sokáig tart?</p>
               <p>- Elég sokáig... Egy évig is kell feküdnie vele. Aztán majd meglátjuk.</p>
               <p>Ekkor találkozott a szemem Pepita kisasszonyéval. Csak éppen a legmélyén láttam
                  valami kis szikrát ugrálni. De most megesküdtem volna reá, hogy ő is komolyan néz
                  a szemembe.</p>
               <p>- Neki is?... - makogtam, reszkető ujjal rámutatva.</p>
               <p>- Bizony! - intett az igazgató úr, tisztes ősz fejével. - Egy csontja sincs a
                  helyén. Azért tud úgy hajlani, forogni, mint a kígyó.</p>
               <p>Még az állam is leesett, úgy bámultam bálványomra.</p>
               <p>Ő pedig újra nagyot kacagott, hirtelen ráfeküdt a trapéz rúdjára háttal s az egész
                  testéből karikát csinált. Egy csont sincs benne! - villámlott át rajtam az
                  iszonyat. Pepita kisasszony aztán talpraszökkent, oda ugrott elém, a szemembe
                  kacagott és megcsípte az államat:</p>
               <p>- Úgy ám, kisfiú! - nevetett az arcomba.</p>
               <p>Azt hittem, mindjárt leszédülök. De az igazgató úr átkarolta a vállamat.</p>
               <p>- Hát jól van, fiam, fölveszem a truppba. Most már tudja, hogy megy. Gondolkozzék
                  két napig, aztán ha vállalja, jelentkezzék ismét. A csonttöréseket azonnal
                  megkezdhetjük.</p>
               <p>Utoljára, ahogy kiszédelegtem, Pepita kisasszony nagy kacagó száját s huncut
                  szemét láttam. Még csókot is dobott utánam. De az igazgató úrban nem volt okom
                  kételkedni. Ő nem tréfált velem, az bizonyos.</p>
               <p>...Hogy mehettem volna az iskolába?... Haza támolyogtam.</p>
               <p>- Beteg vagyok - nyöszörögtem, amikor édesanyám ijedten elém futott.</p>
               <p>Elhihette. A fogaim vacogtak s reszketett az egész testem. Hamar ágybadugott és
                  orvosért futtatott. Árbocz doktor úr erősen csóválgatta a fejét. Sok hókusz-pókusz
                  után így nyilatkozott:</p>
               <p>- Idegláz. Nem kavarta fel valami rendkívüli dolog ezt a fiút?</p>
               <p>Most anyám hirtelen a fejéhez kapott, elsápadt s fölkiáltott:</p>
               <p>- Hát persze, hogy a cirkusz! Azok a rettentő mutatványok! Ó, bár ne vittem volna
                  el!</p>
               <p>Aztán néhány napig az ágyban vacogtam. Lázas álmok között viaskodtam magammal.
                  Nehéz küzdelem volt, amely megnyugtató vereséggel végződött.</p>
               <p>Drága Pepita! Bocsáss meg, hogy gyáván cserben hagytalak. Sok mindent elszenvedtem
                  érted, szidást, pálcát, megvetést, le is aljasodtam érted, mert kész voltam az
                  anyám szívét összetörni. De hogy kitörjék a kezemet, lábamat, hogy össze-vissza
                  facsarják a nyakamat, kiszedjék a csontjaimat?... Nem, ezt nem tudom vállalni,
                  nem, még érted sem, drága Pepita!... Szégyellem, a víz folyik végig a hátamon
                  miatta, de mégsem, ezt az egyet nem... Hiába! Kánya tanár úr is kiprédikálta a
                  Bibliából, hogy a lélek kész, de a test erőtelen...</p>
               <p>Az elviharzott küzdelem után anyám karján botorkáltam végig az udvaron a kapuig.
                  Remegve pillantottam ki a térre... Minden elsötétült előttem... A szívem
                  megrándult, mintha kitépték volna... Ha anyám nem ölel magához, összeesem. Mert a
                  cirkusz nem volt sehol. Csak egy rakás hulladék és szemét tetején táncolt a szél,
                  föl-fölkapva s megforgatva a magasban egy-egy papír- vagy rongyfoszlányt. Sőt már
                  a szemetet is éppen lapátolták s élesen csikorgó talicskákon hordták tova az
                  utcaseprők.</p>
               <p>A cirkusz köddé vált, de a ködből lassan kibontakozott az álomképe. A lélek
                  megkezdte a szép hazugságok gyógyító játékát. Nem lehettem hőssé, a tett elszántan
                  cselekvő emberévé. A valóságban gyáva, kicsi koldusa voltam az életnek, akit azzal
                  vert, vagy áldott meg a Titokzatos, hogy a tehetetlen testbe a nagyotakarás
                  szenvedélyét oltotta. Mivel is tudnám magamat eláltatni, megbékíteni, ha nem
                  azzal, hogy a valóság látszatában utánozzam soha meg nem közelíthető hőseimet? A
                  valóság, az élet nem lehetett az enyém, jött a képzelet és teremtett egy
                  látszatot, amelyről azt hazudta, hogy szebb, mint a valóság. S én ágáltam,
                  hősködtem, tomboltam ebben a délibábvilágban, hogy el ne epedjek a tett után való
                  szomjúhozásban.</p>
               <p>Egyszóval megcsináltam a cirkuszt.</p>
               <p>A kertek közötti terecskén körbefektetett deszkák képezték a köröndöt, melyet
                  fűrészporral hintettem be. A fáskamra egyik zuga lett az istálló. A
                  konyhakerttábla néhány szép, egyenes karója rendkívüli átlényegülésen ment
                  keresztül: büszke paripákká lettek. Egyiküket gondosan meghántottam, hogy fehér
                  legyen. Noha csak szürkészöld lett, mégis ő volt a Gidrán. Következett a társulat
                  megszervezése. Természetesen én lettem az igazgató, minélfogva a gégémből
                  beszéltem, hogy mély hangom legyen, ami nem volt kellemes. Továbbá néha
                  megsimogattam az államat, az igazgató szakállát jelezve. A valóság legvalódibb
                  képviselője egy ostor volt, mellyel szünet nélkül csattintgattam. Gabi és Zolti
                  vállalta Jenő úr és Maxi szerepét. Sikerült a Müller-leánykákat is odacsábítani.
                  Marika lett Johanna kisasszony, Juci pedig Pepita kisasszony. Igaz, hogy a valódi
                  Johannának fekete haja volt, Marikának pedig csak barna, Pepita kisasszony vörös
                  volt, Juci pedig kenderszőke. De hiszen a lovak is csak karók voltak és a ragyogó
                  eleganciájú Jenő úrnak a mi változatunkban rongyos volt a nadrágja feneke. Nem
                  akadtam fenn ilyen csekélységeken.</p>
               <p>Azaz hogy nem én, hanem a képzeletem. Gyalázatosan hazudna az, aki azt mondaná,
                  hogy ez voltaképpen mind csak jelképezte az igazi cirkuszt. Dehogy jelképezte!
                  Szakasztott őmaga volt, sőt szebb: az igazi, az egyedüli cirkusz volt. Mert,
                  teszem fel, azt csak senki sem tagadhatja, hogy az égbolt ragyogó kék selyme
                  tökéletesebben borította a köröndünket, mint az a ponyva, s az árboc, amelyet én
                  legalább tisztán láttam, magasabbra nyúlt föl annál a durva gerendánál.</p>
               <p>A körönd két oldalán, a fonott drótkerítéssel védve pompáztak édesanyám
                  virágoskertecskéi. Természetesen ez volt a nézőtér és a merev, gőgös mályvák,
                  tetszéssel bólogató rózsák, szegfűk meg a többiek, a nagyérdemű közönség. A kert
                  egyik sarkában magas nyírfa állott: magátólértetődően az állóhely, fenn a padsorok
                  felett. Ez volt a közönség leglelkesebb része, a csiszlikek. A fehérhátú kis
                  levélkék, mint sok száz tapsoló tenyér, verődtek össze a szélben. Nyilvánvaló,
                  hogy egyetlen cirkusz sem versenyezhetett sem számban, sem szépségben, sem
                  lelkesedésben ezzel a közönséggel.</p>
               <p>Megkezdtük a próbákat. Jenő úr és Johanna kisasszony fáradhatatlanul vágtattak
                  körbe a köröndön. Én magam szent komolysággal álltam a kör közepén és
                  csattintottam. Miután szó szerint emlékeztem a Maxi vicceire, azokat nagy
                  fáradsággal bemagoltattam és kínos pontossággal ismételtettem a bohóccal,
                  bármilyen buta is volt szegény. Pepita kisasszony szerepéhez már külön
                  előfeltételeket kellett vállalnunk, nekünk is, neki is. Nem lévén a magasban lógó
                  trapézünk, azt mind neki, mind nekünk élénken el kellett képzelnünk és a kislány
                  hajlongásait, forgásait, melyeket csak a földön végzett, át kellett
                  transzponálnunk a magasba.</p>
               <p>Kegyelettel kell megörökítenem, hogy Marika és Juci hivatásuk magaslatán állottak.
                  Lelkesek és engedelmesek voltak szegénykék.</p>
               <p>A fiúkkal azonban csakhamar baj lett. Jenő úr egyszerre csak nem akart
                  engedelmeskedni parancsaimnak és kijelentette, hogy nem nyargal többet, mert
                  fáradt. A bohóc mindegyre belesült a viccekbe és nem akarta megérteni, hogy azokon
                  csak a közönségnek szabad nevetni, neki nem. Folytonosan röhögött.</p>
               <p>Engem elfutott a szent hév s mert halálosan komolyan vettem az ügyet,
                  elragadtattam magamat. Rájuk ordítottam, szenvedélyesen leckéztettem őket, s
                  mikor Jenő úr már túlkomisz lett, lábikrájába csippentettem az ostorral.</p>
               <p>Ami erre következett, rettenetes volt. Nem azért, mert a megdöbbent és szájtátva
                  bámuló leánykák előtt elkeseredett közelharcba keveredtünk mind a hárman, sűrűn
                  csattanó pofonok, karmolások, harapások és rúgások között. Nem ezért, mert a
                  harcban én győztem. A bohóc ugyanis orron találva, bugyogó vérét markával tartva
                  vissza, bőgve leült a körönd szélére, s az egyedül maradt műlovart egy valamikor
                  éppen tőle tanult sikerült gáncsvetéssel elbuktattam, úgyhogy fekve maradt. Mindez
                  tulajdonképpen növelte nimbuszomat a leánykák előtt, akik úgy tágultak rám rajongó
                  szemükkel, mint egy mesehősre.</p>
               <p>A rettenetes az volt, hogy a műlovar feltápászkodva a földről, szemtelenül
                  elvigyorodott, paripáját, mármint a fehér karót, derékon ketté törte s elhajítva,
                  a szemem közé köpte dühét:</p>
               <p>- Ez ló? Ezt a marhaságot csináld tovább mással! Majd bolond leszek, hogy egy
                  hitvány karón ugrándozzak.</p>
               <p>- Nem igaz! - üvöltöttem tajtékozva és a szívembe nyilallt ennek az álomrombolónak
                  aljassága.</p>
               <p>De már a bohóc is észbekapott, mintha butaságának éjjeléből az orronverés
                  ébresztette volna fel. Vérmaszatos képével a középre ugrott s hajlongásaimat
                  utánozva, a virágok felé kiáltotta: - Nagyérdemű közönség! Tisztelt
                  keserűlapik!</p>
               <p>Sajnos, engem sokkal jobban tudott utánozni, mint a bohócot.</p>
               <p>Elöntött a düh. Hang már nem jött ki a torkomon, de bizonyosan úgy eltorzult az
                  arcom, hogy megrémültek tőle. Így kellett lennie, mert egyszerre megfutamodtak.
                  Egész a kapuig vagdostam utánuk a karóparipákat.</p>
               <p>Persze, ma már tudom, hogy nem voltak rossz fiúk, szegények, csak hiányzott a
                  fantáziájuk s így prédájául estek a rideg valóságnak.</p>
               <p>De még ezek után sem akartam lemondani a cirkuszról. A két kislány hűségesen
                  kitartott mellettem, bár fogyó lelkesedéssel, amit titkolni igyekeztek. Átvettem
                  az összes férfiszerepet és kitűnő alakításokkal örvendeztettem meg a „nagyérdemű
                  közönség”-et. Tekintélyes igazgató, tüneményes műlovar és utolérhetetlen bohóc
                  voltam.</p>
               <p>Folytattam még akkor is, mikor a kislányok lassanként elmaradoztak.</p>
               <p>Folytattam volna ki tudja meddig, ha az élet és az emberi természet
                  állhatatlansága végre is közbe nem lépnek.</p>
               <p>De egy nap katonák jelentek meg a városban, megnézték a házakat, a kapukra
                  krétával neveket írtak. Nálunk is jártak. Ajtónkon izgató felirat jelent meg:
                  „Ernyei Ádám hadnagy”.</p>
               <p>Környékünkön zúgott végig a nagy hadgyakorlat.</p>
               <p>Forró poros nyári délután, csattogó zenével bevonult a sereg a városba.</p>
               <p>A cirkusz egyszerre fellebbent a levegőbe és mindenestől eltűnt a végtelenben. A
                  virágok és a fák uniformisba öltöztek és csapatokba álltak.</p>
               <p>Belebolondultam a katonásdiba.</p>
               
            </div>
            <div type="chapter">
               <head>12.</head>
               <p>Ádám feketén, soványon, holtfáradtan esett be az ajtón. Csupa por és piszok
                  borította, tetőtől-talpig. Verejtéke sárlé-módjára omlott végig az arcán, nyakán,
                  a csákója alól, amit tüstént földhöz vágott. Megoldta kardját is s hagyta, hogy
                  azon helyben csörömpölve zuhanjon a padlóra.</p>
               <p>Ahogy feléje rohantunk, torz vigyorral lökte maga elé a karjait:</p>
               <p>- Senki se érjen hozzám!... Vizet, édesanyám!... Egy kád vizet!... S jöjjön
                  velem!...</p>
               <p>Édesanyánk a konyhába vezette és sokáig ott volt vele.</p>
               <p>Közben megjött a tisztiszolga is Ádám ládájával s kipakolta a szép fényes ruháit,
                  amiket Ottilia beadogatott a konyhaajtón.</p>
               <p>Mikor végre előkerültek, Ádám megint gyönyörű tiszt volt, de az arca beesett és
                  szemei lázasan csillogtak bágyadt pillái alatt. Édesanyám a vállait átfogva s a
                  nyakát csókolgatva vezette asztalhoz, mit közben a lányok megterítettek s
                  megraktak minden jóval, ami csak kikerült a háztól. Most aztán mind csókolództunk
                  vele, mielőtt a székbe ereszkedett. Mohón evett s szólt ide-oda, erőltetve szokott
                  tréfáit, de nekem feltűnt, hogy a bal karját mereven az oldalához szorítja s néha
                  felszisszen, eltorzuló arccal.</p>
               <p>- Semmi, semmi! - kacagott ránk, kérdező rémült tekintetünkre.</p>
               <p>- Feldörzsölte magát szegény a nagygyakorlaton - nyugtatott édesanyánk is. - De
                  esténként itt fog aludni s kigyógyítom!...</p>
               <p>Vagy tíz napig tényleg minden estére hazakerült. A nappaliban aludt. De eleinte
                  egyre rosszabbul volt, alig támolygott. Talán a harmadik lefekvés után hallottam
                  anyám suttogó válaszát Ottiliához, az ebédlőből.</p>
               <p>- Azt mondja, nem vallhatja be... Elveszítené a rangját... Ki is zárhatják...</p>
               <p>- De legalább Árbocz doktort híjjuk el! - sürgette Ottilia. - Az orvost kötelezi a
                  titoktartás.</p>
               <p>Úgy látszik, Ádám kénytelen volt belemenni ebbe, mert egy-két nap mulva már ágyban
                  maradt s Árbocz doktor tényleg megjelent fekete táskájával, mely karbolbűzt
                  terjesztett.</p>
               <p>Anyám és Ottilia mentek be vele a nappaliba, mi pedig Beátával és Ákossal, aki a
                  nyáron természetesen szintén itthon lakott, az ebédlőben szorongtunk, borzadva a
                  kihallatszó nyögéseken.</p>
               <p>Ekkor mondta meg Beáta Ákosnak a titkot, nem törődve jelenlétemmel:</p>
               <p>- Párbajozott... Kihallgattam, amikor erről beszélt édesanyánkkal... S meg is
                  lestem, mikor Ottiliával kötözték... A bal hóna alatt van a szúrás... Ő maga
                  mondta, hogy ha egy centivel bennebb megy a kard, vége... Ha nem fogod meg a szád,
                  Tamás...</p>
               <p>- Jó, jó! - legyintettem. - Tudok hallgatni. Gombási bácsinál megtanultam, ne
                  félj!...</p>
               <p>- S miért történt? - kérdezte Ákos, csillogó szemekkel.</p>
               <p>Beáta rámpillantott, aztán kezeiből tölcsért csinálva, Ákos füléhez hajolt.</p>
               <p>De Ákost annyira elragadta a titok, hogy felkiáltott:</p>
               <p>- Asszonyért?... Nagyszerű!...</p>
               <p>Úgy látszik, nem volt nagyobb veszély mégsem, mert Árbocz doktor esténként eljött
                  kötözni s reggel Ádám mehetett gyakorlatra. Mikor a sereg továbbvonult, már sokkal
                  jobb színben vett búcsut tőlünk.</p>
               <p>De édesanyánk viszont még egy fokkal töprengőbb és sóhajtozóbb lett utána.
                  Számomra ezek a napok feledhetetlenek maradnak! A város nyüzsgött a katonáktól,
                  visszhangzott a tisztek kardjainak csörömpölésétől, a bakancs-csattogástól,
                  lódobajtól, az ágyúk és szekerek robogásától. Térzene idején mindenki a keskeny
                  gránitjárdákon lökdösődött s halott városunk megtelt leánykacagással. Beátától
                  tudom, hogy a „Két Hattyú”-ban hajnalig tartó muzsika, tánc, vigadozás folyt s ő
                  csak azért nem kapott éjjelizenét, mert két évvel még fiatalabb a kelleténél.</p>
               <p>A rendkívüli eseményekre való tekintettel kibékültem Gabival és Zoltival, miután
                  megbánták bűnüket s felkértek, hogy álljak a hadsereg élére, tábornoki rangban.
                  Gabi megelégedett a századossággal, Zoltit pedig káplárnak neveztem ki. A
                  legénységet természetesen a növényzet alkotta. Szalutálva köszöntünk,
                  fakardjainkkal tisztelegtünk, meneteltünk az udvaron, jelentéseket tettünk s
                  mindent leutánoztunk, amit ellestünk a katonáktól.</p>
               <p>Ákost is elragadta a láz, ő barátaival követte reggelenként a kivonuló haderőt
                  egészen az Akasztófadombig, látta a kukoricásban hason feküdni a honvédeket s
                  hallotta a sortüzet is, amit az ellenségre leadtak. Okulásomra megismertetett a
                  tiszti rangfokozatokkal és ellesett vezényszavakkal. Ezeket napi parancsban adtam
                  tovább Gabiéknak. Ezzel telt el a nyár.</p>
               <p>Mikor már a katonák eltűntek, akkor következett be az igazi és maradandó hatásuk:
                  megérleltek arra, hogy nekiessem a Szabadságharc történetének. A „Gracza” akkor
                  már mind az öt kötetében ott pompázott a nappali asztalán, mint jogos tulajdonom.
                  De csak most kaptam kedvet hozzá, hogy megismerkedjem vele.</p>
               <p>Természetesen nem a szöveg érdekelt, amit még nem is tudtam volna összefüggően
                  megérteni, hanem a képek. A képek rengetege, amelybe valósággal belevesztem.
                  Egész világ tárult fel előttem s pillanatig sem éreztem elmultnak, hanem élőnek,
                  kavargónak, elsodrónak.</p>
               <p>Eleinte, mialatt kétszer-háromszor mohó lázzal végigrohantam az öt köteten,
                  zűrzavaros volt az egész, a halántékaim lüktettek s a szemeim sajogtak tőle,
                  elvesztettem étvágyamat s éjjel össze-vissza gabalyodott álomképek rohantak
                  keresztül rajtam.</p>
               <p>Csak lassan tisztult a tömkeleg s váltak ki belőle a lelkemet különösen megragadó
                  dolgok. A hangulat egységét, az élmény összefüggő hátterét, elég furcsán, a
                  nyomdafesték sajátságos szaga adta meg, melyet izgatottan szívtam be s amely máig
                  is elválaszthatatlanul kíséri emlékezetemben a szabadságharcot. Kissé szúrós és
                  keserű szag, a mélyén a hervadó avar illatával. Harciasság, haragos fájdalom és
                  tehetetlen bánat olvadtak össze benne. A magyar igazságnak nem is alaptalan
                  megérzése.</p>
               <p>A lehiggadó figyelem egészen egyéni válogatással szemelte ki s nyomta az emlékezet
                  viaszába az arcok és események képeit. Olvasni úgyszólva csak a képek alá írt
                  neveket és magyarázatokat olvastam el s ebből következett, hogy magam alkottam meg
                  magamnak az egész történetet, mielőtt azt adatszerűen és összefüggően
                  megismerhettem volna. Igaz, hogy a képanyag nagyon beszédes volt, de önmagában
                  távolról sem biztosíthatta a tárgyias megértést. Mindenekelőtt maga a katonaság
                  érdekelt, a toborzás, felszerelés, gyakorlatozás, táborozás képei, köztük egy
                  honvédtábor pompás, színes képe, melyen a ruházatok színei, díszítései,
                  rangjelzései s az eszközök és fegyverek világosan, élesen voltak szemlélhetők. De
                  ebből a szempontból minden egyoldalúságtól távol állottam. Az ellenséget is
                  élveztem, sőt, ha a kép tisztább volt, még jobban. Ezenfelül a horvát, szerb,
                  oláh, osztrák, orosz, kozák harcosok mindenütt vadabbnak, zordabbnak tűntek fel s
                  ez borzongatóan érdekessé tette őket. Különösen az orosz gyalogságot ábrázoló
                  egyik képen ragadott meg a főalak: merész tartású, kemény tekintetű katona, remek
                  csúcsos sisakjával, pompásan szabott hosszú köpenyével, átvetett, széles szíjaktól
                  tartott hátitáskájával s lábhoztett óriási puskájával. A villámló kardokkal
                  rohamozó délceg magyar huszároknak méltó ellenfelei voltak a szembe száguldó
                  kozákok, előretolt pikáikkal s míg a huszárok lobogó mentéi megkapóan éreztették
                  az önfeledt hősi lendületet, a kozákok összecsavart, vállon átvetett köpönyegei a
                  szenvtelen, hideg elszántságot sejttették meg. Az osztrák katonákról is
                  kiirthatatlan benyomásaim keletkeztek. Tisztjeik fehérkabátos, lötyögő bőnadrágos,
                  mélyen lógatott kardú alakjai meggyőződés nélkül s kissé unottan háborúzó,
                  császári szolgákká tették őket az én szememben, közkatonáik pedig nem a csatázó,
                  hanem a cirkáló, elnyomó és kivégző zsandártípust örökítették meg számomra, a
                  fecskefarkú fekete kabát, a hosszú, fehér nadrág, a hátukra szíjazott köpeny,
                  táska és tölténytár, a tollas cilinderkalap, a bajonett és hosszú puska viselőjét.
                  A vasasnémeteket komolyabban vettem, de mind a huszárokkal, mind a betyár
                  guerillákkal szemben esetlen és nehézkes fegyvernemnek ítéltem.</p>
               <p>Tulajdonképpen csak most váltak személyes ismerőseimmé a nagy idők hősei és az
                  ellenfél főszemélyiségei is. Széchenyiről, Kossuthról, Petőfiről, Jókairól már
                  hallottam és tanultam is, de Batthyány Lajost, Wesselényi Miklóst, Vasvári Pált,
                  Szemere Bertalant, Mészáros Lázárt, Csányi Lászlót, aztán a nagy katonákat:
                  Görgeyt, Perczeit, Klapkát, Guyont, Bemet, Kmettyt, Bayert, Dembinskit, a
                  Földváriakat, Gábor Áront s a tizenhárom aradi vértanút csak most láttam
                  szemtől-szembe. Miután nem ismertem jellemüket és cselekedeteik részleteit,
                  egyformán nagyrabecsültem s csodáltam őket, mint hős honvédvezéreket s
                  különösebben azokat zártam szívembe, akiknek az arca, vagy az egyenruhája
                  megtetszett.</p>
               <p>Damjanich remek szakálla megigézett, Nagy Sándort strucctollas kalpagjáért
                  csodáltam, melyet a debreceni csata képén olyan nagy lelkinyugalommal visel, öt
                  lépésre a kozákok rohamától, Kiss Ernőnek a nevében éreztem meg a hőst, herceg
                  Woronieczky Micislaw Vencel vértanút pedig szintén csodálatos nevéért tiszteltem
                  annyira, hogy tábornoki minőségemben magamat is ezzel a névvel írtam alá a
                  Gabiéknak kiadott napi parancsokon.</p>
               <p>Az viszont nem tetszett, hogy Lebstück Mária nőhonvéd huszárhadnagyi rangban
                  verekedik a vasasokkal. A nőkérdésben akkor is konzervatív voltam.</p>
               <p>Igaz, hogy Görgeyre vonatkozó érzéseimet már Diódi Laci kedvezően befolyásolta, de
                  azt hiszem, parancsoló homloka, átható szeme, elszánt szája, szikár egyenessége
                  enélkül is meghódított volna. Különösen két képen ragadott meg. Az egyiken az
                  orosz tábori követeket fogadja, a másikon utoljára találkozik Kossuthtal. Az elsőn
                  láthatjuk, hogy a muszkák mint dermednek meg, ellenfelük fensőbbséges nyugalmának
                  láttán, a másodikon pedig, ahol a feje még be van kötve a sebesülés után, akárki
                  azonnal megítélheti igazát a riadtan védekező Kossuthtal szemben. Most már magam
                  is szilárdul meggyőződtem felőle, hogy Görgey nem volt áruló, hanem valamennyi hős
                  között a legkülönb vitéz.</p>
               <p>Az ellenséges szereplőket vegyes érzelmekkel szemléltem. V. Ferdinándot hülyének
                  ítéltem, Zsófiát gőgös, gonosz boszorkánynak. I. Ferenc Józsefet tájékozatlan,
                  rokonszenves fiatalembernek, István nádort gyáva nyúlnak, Lamberget ajtónálló
                  hajdúnak, Puchnert ravasz rókának, Hentzit makacs kutyának, Haynaut kegyetlen
                  vérebnek. Schlick ellenben, a fekete kötéssel félszemén, határozottan tetszett
                  nekem s vitéz ellenfélnek tartottam. Suplikác szerb vajdára pedig nem tudtam
                  haragudni, mert rendkívül hasonlított Tövisi Pista bácsira.</p>
               <p>Az oroszok, I. Miklós cárt kivéve, akit tudatlan és felfuvalkodott hólyagnak
                  éreztem a képe után - általában megnyerték tetszésemet és rokonszenvemet. Arcuk,
                  díszes ruhájuk és érdemrendjeik, nevük hangzása, pompás címeik és a képanyagból
                  nyilván kivilágló hadvezéri tudásuk, valamint a magyar vitézség iránti lovagias
                  tiszteletük mind megokolták ezt. Lüders, Rüdiger, Bebenhoff, Skariatin: pompás
                  katonanevek s még hozzá gróf, herceg valamennyi és tábornok! De lehet-e hatásosabb
                  és lenyűgözőbb valamit elképzelni, mint mikor valaki így írhatja alá a magyar
                  néphez intézett kiáltványát: „Varsói Herceg, Eriváni Gróf Paskievicz Iván
                  Tábornagy és Őfelsége, minden Oroszok Császárja Hadseregének Főparancsnoka”? Nem
                  csoda, hogy azon gondolkoztam: átmenetileg felvehetném ezt a címet s békeajánlatot
                  tehetnék Gabinak, mint Görgeynek. Azonban Gabi sokkal jelentéktelenebb alak volt,
                  semhogy Görgey szerepét egy pillanatra is bitorolhassa. Csak később jöttem arra a
                  megoldásra, hogy Gabira nincs is szükség, önmagamban lehetek én mind a kettő s
                  akárhány kiáltványt adhatok ki hol az egyik, hol a másik fél nevében. De ekkor még
                  az „állam” mélyértelmű játéka csak alvó csirában lappangott bennem.</p>
               <p>De már ott lappangott! s ez az oka, hogy maguk a csataképek összezavarodtak és
                  szétfolytak előttem, nem számítva egy-két részletet, apró jelenetet.</p>
               <p>Az eseményekből csak a rémtettek és kivégzések borzalmas, megrendítő képei
                  perzselődtek bele felejthetetlenül agyamba. A zentai halottfej-koszorú az
                  angyalokkal díszített szobor talpazatán, a vértnyaló kutyákkal és a vadképű
                  gyilkosokkal, a zalatnai vérfürdő, a fehérvári órás megsütése, a földbetemetett
                  dombói csonka ember, a naszódi gyilkosok, amint a cölöpökhöz kötött asszonyok,
                  leányok mellét levágják, az asszony, aki férje levágott fejét karón viszi az
                  ordítozó hóhérok előtt, az ekébe fogott Péterfi tanár, akinek lándzsát döfködtek a
                  hátába, ösztökéül, ébren és álomban beteggé tettek s lángoló gyűlöletet
                  fakasztottak lelkemben az istentelen vadállatok ellen.</p>
               <p>A kivégzésekkel egészen másképp állott a dolog. A vértanúk sorsa is megható és
                  fájdalmas ugyan, de egyben dicsőséges és irigylésreméltó. A vértanúk vonzottak,
                  lelkesítettek. Még Massenhauser és Blum Róbert bécsi forradalmárok is, bár semmi
                  közöm hozzájuk, olyan fenséges nyugalommal állottak a zsandárok előtt, sőt az
                  utóbbi olyan kedélyes közönnyel, hogy képük mindíg megmaradt emlékezetemben. Az
                  aradi tizenhárom és Batthyány Lajos pedig emberfelettivé dicsőült. Annyira
                  összeforrtam velük, hogy érzelmeimet már csak tevékenyen vezethettem le: a
                  kivégzéseket gyakorlatban megismételtem, olyképpen, hogy építőköveim hasábjait
                  bitókul állítottam sorba s fejük alatt cérnára hurkolt gyufaszálakat
                  felfüggesztettem rájuk, a hurok szálait kis kockakövekkel nyomtatva le
                  felülről. Eközben magamban eljátszottam mindazt, amit a képek mutattak. Ezt a
                  játékomat, teljesen félreértve az érzelmi forrást, édesanyám betiltotta. Ottilia
                  is undorodott tőle, Beáta pedig hóhérnak csúfolt. Titokban azonban annál
                  szenvedélyesebben űztem, az istállóban, ahol egyszer Gabiék is megszemlélték, de
                  elkergettem őket, mert képtelenek voltak a jelentőségét felfogni s röhögtek.</p>
               <p>Az bizonyos, hogy a kivégzésekhez nem egyoldalú érzelmek fűztek. Természetesen a
                  vértanúkkal voltam egy párton, azonban nem tagadhatom, hogy a hadbírák, a
                  vezénylő tisztek, a végrehajtó katonák, sőt a hóhér és segédei szerepét is
                  bizonyos fokig átéltem. Ez volt a „Gracza” első részlete, amit lassanként el is
                  olvastam s minden betűjét élményemmé tettem, mint újra, szemeim előtt lepergő
                  izgalmas drámát. Különösen az foglalkoztatott, hogy az utolsó éjszakát s a végső
                  perceket hogyan töltötték, mit érezhettek a halál előtt? Milyen érzés meghalni,
                  golyótól, kötéltől? S álmomban gyakran sikerült is átérezni a nyakamra szoruló
                  hurok fojtogatását s megnyilallott a szívem a beléfúródó golyótól...</p>
               <p>De mégsem ezek maradtak a legtöbbet foglalkoztató hatások. Nem. Egészen más
                  természetű dolgok indították munkára képzeletemet, mégpedig hosszú évek sorára,
                  miközben egyre bővülve épült ki gondolatvilágomban az állam, mégpedig a
                  köztársaság bizonyos formája, elnökkel, kormánnyal, pártokkal, újságokkal,
                  hadsereggel, belső küzdelmeikkel és szabadságharcokkal, vezető személyiségekkel
                  és tömegekkel, ünnepekkel, kitüntetésekkel és temetésekkel. Ennek az államnak
                  sorsfordulatait az iskolai és családi élet változásai irányították, azonnal
                  átképzelve politikai és katonai síkba. Az, amiből az egész kiindult, itt
                  gyökerezett a „Graczá”-ban, ebben az időben. A szöveg között látható
                  hadijelentések, kiáltványok, rendeletek, térképek, újsághasonmások, pénzek és
                  érdemrendek alkották a hatóanyagot. Különösen az olyan kitételek, mint: „Kelt a
                  váci főhadiszálláson”, vagy „a honvédelmi bizottmány nevében”, továbbá az
                  aláírások után következő címek: belügyminiszter, elnök, kormánybiztos, parancsnok,
                  tábornok, stb. késztettek arra, hogy megszervezzem államom legkezdetlegesebb
                  formáját.</p>
               <p>És ez tett íróvá is. Első „könyvem”, melyet kilencéves koromban írtam és adtam át
                  a családi nyilvánosságnak, többnyire hirdetményeket, rendeleteket és
                  újságcímlapokat tartalmazott, melyeken a döntő szavak kövéren rajzolva, hatalmasan
                  váltak ki a szöveg alázatos soraiból. Egy „Vezériroda” több katonai rendeletet és
                  harctéri tudósítást tett közzé benne. Voltak azért megemlékezések is hőseimről, de
                  mivel keveset tudtam róluk, tudásomat kitalálásokkal bővítettem. A „Gracza”
                  mintájára igyekeztem illusztrálni is. Egy rettenetes, nyakatlan, asszonyi-mellű
                  figura alá ez volt írva: „Damjanics, fiatal korában”. A könyv egy felhívással
                  végződött, melyben országom ifjúságát hivogattam „a tengeri kereskedőlegényi”
                  pályára. Óriási hatást értem el, művem a rokonság egész körében kézről-kézre járt,
                  mindenki dícsért, biztatott s keresztapámék nyomdát ajándékoztak karácsonyra,
                  amelynek szedőlapjára tíz sor gumibetűt lehetett egyszerre beilleszteni s bélyegző
                  módjára a festékpárnára, aztán a papirosra nyomni. Ettől kezdve a hirdetmények és
                  rendeletek ezen a módon jelentek meg, amíg a nyomda vigyázatlanság következtében
                  el nem olvadt a kemence közelében.</p>
               <p>A nagy-gyakorlat utáni ősszel, mikor már ismét Gombási bácsi édenkertjében
                  lakoztam, történt, hogy levél jött Melindától. Csak annyit tudtam meg belőle
                  édesanyámtól, hogy néném beteg s hívja őt, legyen segítségére. Beáta azonban
                  Ákossal közelebbi tényállást közölt s szokása szerint megint csak későn vette
                  észre, hogy én is jelen vagyok. De most már ravaszabb voltam, mint régebben:
                  könyvembe merülve színleltem, hogy nem érdekel, nem is hallottam, mit suttognak.
                  Így tudtam meg, hogy Melinda kisbabát vár. Rögtön felelevenedtek agyamban Gabi
                  zavaros értesülései a gólyaügy körül, melyek ugyan szintén nem feleltek meg a
                  valóságnak, de arra alkalmasak voltak, hogy az édes, szép Melindáért nagy
                  aggodalmak töltsenek el, Gabi szerint ugyanis a szegény asszonyok ilyenkor úgy
                  hasadnak szét, mint a vadgesztenye zöld burka, mikor a gumó kihull belőle s aztán
                  úgy varrják össze őket, akár a zsákot.</p>
               <p>Édesanyánk néhány nap mulva elutazott Melindához, előreláthatólag három-négy
                  hétre, s lelkünkre kötötte, hogy minden este buzgón imádkozzunk szegény testvérünk
                  életéért.</p>
               <p>A ház feje erre az időre Ottilia lett. Nagyon aggódtam, hogy kemény zsarnoksággal
                  fog gyötörni, mivel megígérte édesanyánknak, hogy erősen ügyel ránk, márpedig
                  Ottilia betartja szavát, ha a világ feneke kiesik is.</p>
               <p>Be is tartotta, a maga módján. Azaz szigorúan vigyázott, hogy idejében keljünk,
                  feküdjünk, az asztalnál tisztességesen viseljük magunkat, az iskolába pontosan
                  induljunk s csavargás nélkül érkezzünk haza. Ügyelt, hogy alaposan mosakodjunk s
                  én a füleimet és nyakamat se kerüljem el ilyenkor, továbbá, hogy vacsora előtt a
                  leckéinkkel foglalkozzunk.</p>
               <p>Mindez azonban nem volt több külsőleges, hivatalos kivizsgálatnál s könnyen
                  elviselhettük, egy kis ravaszsággal, nagyképűsködéssel. Ottilia érdekében eleget
                  is tettünk a szabályoknak, részben azért, hogy a lelkiismerete ne bánthassa,
                  részben pedig hogy lehetőleg háborítatlanul tanulhasson.</p>
               <p>Igen, hogy tanulhasson. Mert Ottilia tanulásra adta a fejét. Megúnta a varrodásnét
                  és a rosszul fizetett, titkolt fehérneművarrást. Fellázadt kilátástalan sorsa
                  ellen és egyszer, mikor a parókás párka már túlságosan az idegeire mászott
                  arcátlan dicshimnuszával és még arcátlanabb kiuzsorázásával, sikoltva vágta hozzá
                  az ingeket és kikergette a házból, anyánknak pedig kijelentette, hogy maga veszi
                  kezébe sorsának intézését, kiverekedi magát a vénülő varróleányok
                  rabszolgaságából. Ekkor az egyszer történt, hogy komor önfegyelme lehullott róla,
                  nem törődött azzal, hogy mi „kölykök” is halljuk; lángoló szemmel kiabált,
                  villájával csapkodva az asztalt:</p>
               <p>- Megmutatom Péternek, hogy azért sem leszek kócos, senki-varróleány!... És
                  megmutatom, igenis, hogy nem fogok többé ostobán emésztődni, amiért... És engem ne
                  gőgöljön le senki! Eleget tépődhettem, azokra az undok rongyokra görnyedve!...</p>
               <p>- Hiszen igazad van, lelkem! - csitította édesanyánk, karjára téve kezét s
                  figyelmeztetőn intve felénk, mert szájtátva bámultuk a kitörést.</p>
               <p>Ottilia nyelt egyet, aztán megrázta a fejét s csattogott tovább:</p>
               <p>- Nem bánom! Elég volt!... Nem fér többet belém! Miért kellene egy leánynak csak a
                  férfira lesni, tétlenül, örökösen tetszelegve s hazudozva? S mi jogon hordják fenn
                  a fejüket azok, akiknek él az apjuk, s nincs más dolguk, csak szoárézni, egymást
                  rágni, cicomázkodni s elhódítani a másik gavallérját?... Tisztába jöttem
                  magammal, volt rá időm, itt egyedül, kiverve. Különb vagyok náluk s több akarok
                  lenni, magamért, magamnak!...</p>
               <p>- Jó, lelkem, én megértelek! - helyeselt anyánk. - Sze’ csak azért hagytam, mert
                  te akartad... Keresni akartál magadnak. Csak azért...</p>
               <p>- Ne értsen félre, édesanyám! Nem maga ellen szólok, az Isten szerelmére!... -
                  higgadt le Ottilia. - De már nem bírom... Hallgassa meg, mit akarok!</p>
               <p>- Mondjad csak lelkem, mondjad!</p>
               <p>- Voltam ott a képezdében, Szentkirályi bácsinál... Csak azért nem szóltam róla,
                  mert gondoltam: ha szamárság, minek előre szájalni? De ő megértett és segített...
                  Írt a dolgomban Kolozsvárra, a tanítónőképezde igazgatónőjének mindent megírt és
                  tájékoztatást kért... Tegnapelőtt közölte a választ... Elvégezhetem a képezdét,
                  magánúton. Összevont vizsgát tehetek, egyszerre két évről a tavasszal. S ha ez
                  jól sikerül, behívnak gyakorló tanításra, aztán megint összevonhatom a két
                  következő évet s képesítőzhetem... Énekből, zenéből itt is vizsgázhatom, a
                  képzőben. És aztán mehetek Pestre, az Erzsébetbe, polgári iskolai
                  tanárjelöltnek... Tanulni fogok, édesanyám!... Tanulni!... Ez az egyetlen jó... És
                  senki többet nem nézhet le, soha!...</p>
               <p>- Nagyszerű lesz, Ottilia! Szívből örvendek, lelkem! - csillant meg anyánk szeme,
                  könnyeiben. - Szép és nagy dolog!... Az Isten segítsen meg, hogy bírjad
                  kitartással s erővel!... Inkább nélkülözünk, csakhogy véghezvihesd! Tudod, hogy
                  ilyenre mindíg kész vagyok értetek, ez a szívem vágya! Hát akarok én egyebet, mint
                  azt, hogy ti, gyermekeim, feltörjetek a magasba s tisztelt, úri, tanult valakik
                  legyetek?... Dehát nem akartalak erőltetni, gondoltam, te magad úgy véled, már
                  késő az effélére s azután vártam, hogy túl leszel valamin, tudod... és ismét
                  társaságba kívánkozol... Mert ott is várhatott volna rád szerencse, arról bizonyos
                  vagyok!</p>
               <p>- Azzal végeztem, édesanyám... Ne is beszéljünk róla... Köszönöm, lelkem, hogy
                  ilyen jó és megértő!... A könyveket megvehetem, annyit már sikerült gyűjteni a
                  robotolásból... a vizsgadíjért majd másként dolgozom. Már van tervem reá... Nem,
                  ne aggódjék, nem fogok újabb gondokat okozni, s majd, ha segíthetek...</p>
               <p>- Most már ne gondolj semmi másra, lelkem, csak hogy szabadon repülhess!...</p>
               <p>Így kezdett Ottilia, visszatérve a régen elhagyott tanuláshoz, szárnyakat bontani
                  az önállóság szabad égboltja felé. Igen, ő is beállt a szárnyalók közé, nagyapa,
                  apám és Roland nyomán. Neki is megjelent már a Szép Kísértet, hogy maga után
                  vonzza az ingek közül... Vajjon látja-e s ha igen, milyennek látja Ottilia?...</p>
               <p>Tudtam, hogy erről a titokról úgysem szólhat, de az bizonyos, hogy varázslat alá
                  került. Elképesztő volt az az őrjöngő szenvedély, ahogy fejest ugrott a
                  tudományba. Holdkóros arccal járt-kelt a házban s az ajka akkor is mormogta a
                  magáraszabott napi leckét, ha a keze gépiesen végezte megszokott dolgát. A nappali
                  asztala fölé hajolva írt, rajzolt, olvasott vagy ismételt lehúnyt szemmel,
                  félhangú döngéssel egész nap, késő éjszakáig.</p>
               <p>Most, hogy édesanyánk elutazott, kitette Beátát is a mi hálónkba, engem pedig
                  illendőségből az ebédlő díványán altatott s őmaga kizárólagos birtokába vette a
                  nappalit, hogy éjszaka is zavartalan-magányosan tobzódhasson tanulmányaiban.</p>
               <p>Így keletkezett hát az a helyzet, hogy Ottilia lelkiismeretes, de időpontokhoz
                  kötött felügyelete közben anyánk távolléte alatt egyszerre valami ismeretlen
                  feloldódás, bomlás légkörébe kerültünk. Eddig sem volt előttünk más korlát, mint
                  amit az ő szelíden sugárzó szeretete vont körénk, de most érzett meg, hogy erősebb
                  ez a szigor és erőszak minden láncánál. Tudtuk, hogy lefekvésünk után Ottilia már
                  nem gyanakszik senkire és semmire, fölszabadult lelkiismerettel veti magát
                  könyveire, nem lát betűnél s nem hall saját zümmögésénél többé egyebet.</p>
               <p>Beáta tehát hajnalig égette a kislámpát, a függöny mögött, anyám ágyában
                  félkönyökre dőlve s csaknem belefulladt valami könyvbe, úgyhogy a haja előreomolva
                  szinte elfedte előle a betűket, de ő még annyi időre se szakította félbe az
                  olvasást, hogy hátralökje a gubancot homlokáról. Egyszer-egyszer azonban tüzelő
                  arccal, kinyílt szájjal, csillogó szemekkel vetette magát hanyatt a párnán s
                  melléből az elragadtatás fojtott sikolya tört ki. Ilyenkor a karja lecsüngött az
                  ágy szélén, könyvettartó kezének ujjával a lapok között, ahol abbahagyta, másik
                  kezét pedig keblére szorította s tekintete valahol a mennyezeten függött,
                  megigézve. Meglestem ezt, eleinte csak azért, mert a függönyön átszűrődő fény nem
                  hagyott aludni s ezért a fal mellett egy vonalnyira félrehúzva bekukkintottam,
                  hogy mi az ördögöt csinál, mért nem alszik? De a látvány olyan érdekes és izgató
                  volt, hogy ezután estéről-estére végigszemléltem. Véletlenül tudtam meg, hogy Ákos
                  hozza neki a könyveket, mert rájuk nyitottam a konyha és az ebédlő közti kis
                  folyosón, éppen amikor újakkal cserélték ki az elolvasottakat s Beáta kuncogva
                  suttogta:</p>
               <p>- Elég szerelmesek?... Ezek nagyon izgalmasak voltak!... Ilyeneket hozz!...</p>
               <p>Meglátva engem, összerázkódott, mint akit bűn terhel, s elfordulva próbálta a
                  könyveket takargatni köténye alatt.</p>
               <p>De Ákos odaintett:</p>
               <p>- Légy okos, Tamás. Beáta már nagy leány és regényeket is kell olvasnia. De erről
                  nem kell beszélni Ottilia előtt. Ő régimódi, nem érti meg. Mi pedig modernek
                  vagyunk s te is az leszel!...</p>
               <p>- Tőlem olvashat - bólintottam. - De a lámpát le kéne takarja valamivel, mert nem
                  tudok aludni tőle.</p>
               <p>A dolog tehát továbbfolyt, csak Mari dohogott Ottiliának, hogy a fotogén
                  hihetetlenül fogy a kamarai kannából. De Ottilia magára vette s élesen kioktatta
                  Marit, hogy ne üsse bele az orrát olyanba, amihez nem ért, neki tanulnia kell s
                  punktum. Pedig Beáta dézsmálta a kannát, de hogy mikor és hogyan, azt nem
                  tudom.</p>
               <p>Egy este Ákos nálunk vacsorált s miután Ottilia átvonult a nappaliba, mondván,
                  hogy most már menjen a Kollégiumba, mi pedig feküdjünk le, bátyám az őszikabátja
                  zsebéből, óvatosan fülelve a nappali felé, egy nagy és vaskos könyvet húzott elő s
                  gyorsan odaadta Beátának:</p>
               <p>- Nesze. Ez az... A nagy könyvtárból csempésztük ki... De csak ma éjszakára,
                  érted?... Reggel tedd a táskádba s a Kollégium sarkán várlak, hogy visszaadd... És
                  vigyázz!...</p>
               <p>Láttam, hogy Beáta elsápad s reszkető kézzel nyúl a könyvért, mintha kívánná, de
                  mégis félne tőle... Vissza is kapta a kezét, mintha megégette volna.</p>
               <p>- Kö... köszönöm... Gondolod, hogy helyes?... Sze’ rém kíváncsi vagyok, de...</p>
               <p>- Liba akarsz maradni, mint a többi? - gúnyolódott Ákos. - Azt hittem, méltó tudsz
                  lenni az én gondolkozásomhoz... A jövő asszonya nyitott szemmel kell járjon,
                  mondtam! De persze, ha még kölyöknek érzed magad...</p>
               <p>- Add ide - lihegte Beáta szikrázó szemmel. Elkapta s berohant vele a függöny
                  mögé.</p>
               <p>Mindezt én, leckémet hangosan darálva, könyökömre dűlve könyvem felett, félfüllel
                  s közönyös képpel hallgattam.</p>
               <p>Beáta mégis biztos akart lenni felőlem. Mikor már ágyban feküdtem, még egyszer
                  kisurrant a függöny mögül s egy marék mandulát hullatott a párnámra. Nyilvánvaló,
                  hogy akármikor be tud hatolni a kamarába, mert csak onnan lophatta. Nem szóltam
                  semmit, lehunytam a szemem, mintha máris aludnék.</p>
               <p>Természetesen leskelődtem, mandulaevés közben. A lámpát már azóta eltakarta, hogy
                  szólottam volt erről. Ez még előnyösebbé tette a helyzetet, mert őmaga teljes
                  megvilágításban maradt. A nehéz könyvet a párnára helyezte s hasonfeküdve,
                  könyökével álla alatt, olvasott. Néha a félkarjára nehezedve, kinyúlt s az éjjeli
                  szekrényről egy-egy szem mandulát kapott fel, anélkül, hogy odanézne s óvatosan
                  ropogtatta a fogai közt. A paplan derekára csúszott le, haja ziláltan borította
                  vállát s háta meg-megremegett, mintha fáznék.</p>
               <p>Azt hiszem, semmit sem aludt, mert reggel halálsápadt volt s szemei alatt fekete
                  karikák sötétlettek, úgyhogy még Ottilia is felriadt bódulatából:</p>
               <p>- Mi van veled?... Fáj valamid?...</p>
               <p>- Nem, nem... Nincs semmi bajom... Csak rosszakat álmodtam s mindegyre
                  felriadtam...</p>
               <p>Ezután legalább öt napig Beáta eloltotta a lámpát, ahogy az ágyba bújt. De sokáig
                  forgolódott és sóhajtozott. Én úgy láttam, hogy szomorú és csalódottá tette a
                  könyv. S egyszer Ákos ingerülten suttogott neki, mintha szidná. Majd újabb
                  könyvekkel békítette ki, amiket Beáta megint kedvtelve olvasott s lassanként
                  visszanyerte egészséges arcszínét és nyelvének hegyességét.</p>
               <p>Ákos ellenben nyilván megbolondult, mert a következő vasárnap este összeveszett
                  Ottiliával. Valami történelmi dolgon különböztek meg, amit Ottilia szóbahozott,
                  hogy Ákos tanulta-e már, mert előtte nem világos. Ákos, mint hetedik osztályos
                  nagydiák, tisztában volt a világtörténelemmel s különben is az egész Kollégium
                  első diákja lévén, mindent tudott. Kiigazította Ottiliát, de mindjárt
                  megjegyezte, hogy a tankönyv az oka, ami Ottiliát félrevezeti és hazugságokra
                  tanítja.</p>
               <p>- Látszik, hogy a grófok és bankárok bérence írta!... Minden hibát a parasztokra s
                  a munkásokra ken a disznó!... A gyáva középosztálybeliek pedig beveszik!...</p>
               <p>Ottilia felpattant s védte az úriembereket:</p>
               <p>- A paraszt csak a hasának él s a munkás, iparos mind szocialista! Hát mi nem úri
                  emberek vagyunk-e s nem akarunk azok maradni?...</p>
               <p>- Kár, hogy te csak most kezdtél tanulni - legyintett Ákos. - Elmaradtál a
                  világtól... Vajjon azért lövették agyon csendőrrel, katonával az alföldi
                  parasztokat, mert tele volt a hasuk s nem azért, mert éhségükben, nyomorúságukban
                  lázadoztak szegények?... S a munkások, iparosok vajjon mért szocialisták?... Mert
                  a gyárosok, tőkések éhbérért dolgoztatják őket, mint a marhákat s a verejtékükből,
                  vérükből híznak pöfeteggé!...</p>
               <p>- Jézusom! - sikoltott Ottilia. - Sze’ te is szocialista vagy!... Szegény apánk
                  megfordul a sírjában!... S anyánk ezért küzködik!?...</p>
               <p>- Nyisd ki a szemed, Ottilia! Nézz már le egyszer a tornácról abba a majorba, ott
                  lenn!... Hát nem látod, itt, néhány lépésre magadtól az igazságot? Hogy Müller ott
                  az emeleten aranyhegyen ül, ezek pedig megdöglenek a piszokban és
                  betegségben?...</p>
               <p>- Jegyezd meg magadnak, hogy sohase szoktam lenézni a tornácról!... Semmi közöm a
                  züllöttekhez! Beáta, Tamás, takarodjatok a nappaliba!...</p>
               <p>De Beátába is belebújt az ördög, Ákos biztató integetésére:</p>
               <p>- Ottilia, én már értem ezeket! Én már nagyleány vagyok, ha nem tudnád!... És
                  Ákosnak tiszta igaza van! Rettenetes, aljas elnyomás van mindenütt, s gyalázat,
                  hogy mi helyeseljük! Én...</p>
               <p>De nem folytathatta, mert Ottilia felszökkent s tenyere csattanva vágta be a
                  száját.</p>
               <p>- Te taknyos! Még te tanítasz?...</p>
               <p>A nappali ajtójáig hátráltam, de mivel többé nem törődtek velem, ott maradtam a
                  küszöbön. Beáta zokogva vetette magát Ákos mellére. Ottilia már megbánta, amit
                  tett, s reszketve, könnyeivel küszködve lihegte:</p>
               <p>- Nem... nem akartam... De felelős vagyok érted édesanyámnak... Hazug voltál,
                  titkolództál!... Nem is sejti, hogy miket tudsz, kiket védelmezel!... Legjobb
                  lesz... ha megölöm magamat!...</p>
               <p>Berohant mellettem a nappaliba s magáracsapta az ajtót.</p>
               <p>Beáta elfelejtette sérelmét, utána akart futni, hogy megakadályozza az
                  öngyilkosságban.</p>
               <p>De Ákos lefogta, a hátát simogatta s fölényesen szólt:</p>
               <p>- Ugyan, mit gondolsz? Hagyd magára! Kifújja a mérgét s megcsendesül... Miért is
                  szóltál közbe? Tudod, hogy ő még mindíg a nagy, az egyedül okos, a parancsoló...
                  De nekem meg kellett mondanom... Majd gondolkozik rajta, mert eszes és
                  becsületes... Ha meghallgatott volna, most tudhatná, hogy nem én találtam ki... A
                  tanárunk, Istvánfi világosított fel néhányunkat, akiket úgyszólván barátainak
                  tart... Ő nyitotta fel a szememet... Nagyszerű, modern ember!... Ne kérődzzünk
                  tovább a mult dicsőségén! Ne bízzuk el magunkat!... Mindenki halálos
                  ellenségünk!... Emberi jogokat kell adni minden elnyomottnak!... Az oláhoknak sem
                  börtönt kellett volna adni, amiért telekiabálták a világot a barbárságunkkal,
                  hanem megértést, orvoslást... Politikus leszek, Beáta, ő biztat erre... Politikus,
                  államférfi!... Majd meglátod, mit csinálok ebből az országból!...</p>
               <p>Beáta kitágult szemmel, rajongva csodálkozott rá. S önfeledten, boldogan
                  mosolygott...</p>
               <p>Másnap kihirdettem Gabiéknak, hogy az emberi jogokért fogok harcolni és politikus
                  leszek. Különös gondom lesz arra is, hogy a nők mindazt megtudják, ami a jövő
                  asszonyához méltó. Közelebbi magyarázatokba, tartalom híján, nem bocsátkoztam, s
                  így félelemmel és tisztelettel néztek reám. Körülbelül egy hétig várták a
                  kinyilatkoztatás következményeit játékainkra nézve, de aztán megnyugodtak abban,
                  hogy az ilyen magasztos dolgok nem válthatók aprópénzre, meg kell maradniok
                  távoli és titokzatos biztatásoknak. Hatásuk éppen abban áll, hogy a mindennapi,
                  közönséges és változhatatlan jelenségeket megaranyozzák. Egyébként az iskolában is
                  szót ejtettem az emberi jogokról néhány megbízhatóbb barátomnak, de Gombási bácsi
                  országában sokkal keményebb realitások uralkodtak, semhogy az ilyen fínomságok
                  visszhangot verhessenek benne.</p>
               <p>Egy napon megjött édesanyánk levele. Tudatta, hogy Melindának kislánya született s
                  mindketten jól vannak. A leányka előbb kicsit gyenge volt, ezért az apja mindjárt
                  a születése utáni napokban megkeresztelte. Családunk tehát megszaporodott Bihari
                  Gabriella kisasszonnyal.</p>
               <p>De még két hét telt el, amíg édesanyánk megérkezett.</p>
               <p>Bihari Péter kísérte haza. Kicsit kuncogtunk rajta Beátával, hogy szakadatlanul a
                  leánykáját magasztalja s hasad ki az apai büszkeségtől, mert ez a kótyagos
                  áradozás sehogysem illett hozzá.</p>
               <p>Ottilia epésen meg is jegyezte anyánknak egy este, mikor a felmagasztosult apa
                  eltávozott a Két hattyúba:</p>
               <p>- Meglátja, édesanyám, hogy Gabriella a nyakára hág majd az apjának s megtanítja
                  tisztességre... Sokért nem adnám, ha így lenne!...</p>
               <p>Bihari Péter azonban mégsem csak azért tisztelt meg nagybecsű látogatásával, hogy
                  kikacagtassa magát. Csakhamar kiderült, hogy anyánkat ottléte alatt merész
                  dologra beszélte reá s azért szegődött a sarkába, hogy meg is valósítsa, amint
                  következik.</p>
               
            </div>
            <div type="chapter">
               <head>13.</head>
               <p>Édesanyánk Bihari Péterrel talán egy hétnél is több időn át rejtélyes sétákra
                  távozott. Volt úgy, hogy nekem már vissza kellett mennem a délutáni órákra az
                  iskolába és ő még mindíg nem jött haza ebédelni, este pedig mindíg későn jöttek
                  meg, vacsorázás után a nappaliba vonultak s mindenféle rajzok és írások fölé
                  hajolva, késő éjszakáig tárgyaltak. Ezekben néha Ottilia is résztvett, máskor
                  pedig kihúzódott hozzánk az ebédlőbe s tanulásába merült, rossz szokása szerint
                  félhangon zümmögve leckéit. Legtöbb baja a történelemmel volt, s máig is hallom,
                  ahogy elkeseredve, makacsul ismétli tízszer is, hogy valamelyik király valahol
                  „véres vereséget szenvedett”.</p>
               <p>Bármennyire fúrta oldalamat a kíváncsiság, nem sikerült megtudnom, mi folyik
                  körülöttünk, s hiába füleltem Ákos és Beáta suttogásait is, nyilván ők sem tudtak
                  semmit, de bele is voltak veszve saját politikai és szerelmi problémáikba. Egy
                  szombat délután végre kiderült minden. Édesanyánk az ebédnél meglepetést készítő
                  mosollyal tudatott, hogy ebéd után együtt megyünk el valahová, ahol valami érdekes
                  és örvendetes látnivalót mutat majd nekünk. Bihari Péter fontoskodva köhintgetett,
                  bajuszát pödörgette, hogy megértsük szerepének döntő jelentőségét ebben a
                  dologban.</p>
               <p>Természetesen nagy izgalom lett úrrá felettem, s Beátán is, de ő titkolta, mert
                  beavatatlanságát súlyos sérelemnek érezte.</p>
               <p>Miközben készülődtünk, megjelent Ilona néni is; hideg szemével s száraz
                  nyugalmával még fokozta a titokzatosságot. Mi lehet az, aminek megszemlélésére
                  édesanyánk őt is szükségesnek tartotta elhívni?... Ritkán láttuk, mert édesanyám
                  és ő szoktak ugyan együtt kávézni, nálunk vagy nála, de rendszerint olyankor,
                  mikor mi még iskolában voltunk. Özvegyi életük egyik szilárd törvénye volt, hogy
                  kávézni pont négy órakor kell délután, öt perc késés ájulást, tíz perc késés pedig
                  halált jelentene egy szegény özvegyre. Éppen ezért édesanyánk most is táskájába
                  készítette a kávéjukat, egy literes üvegben s két poharat hozzá. Nekünk tésztát és
                  almát pakolt, mint valami kirándulásra.</p>
               <p>Pedig nem mentünk messzire, csak a patak gyaloghídján át a Szentkirály utcába, s
                  balkéz felé fordulva, a kis házak sorának mindjárt az első bekanyarodása előtt, az
                  ötödik kapunál meg is állapodtunk.</p>
               <p>Három barnazsalús ablak nézett az utcára az alacsony homlokzatból, magas,
                  háromszögbe csúcsosodó zsindelytető alól, melynek oldalából félgömbformájú
                  sapkával fedett, vaskos kémény meredt fel. A homlokzat folytatásaként falba
                  épített, barna kis kapu állott balfelől, egy kőlépcsővel.</p>
               <p>- Keveset mutat, hm, hm... mert erről a legkeskenyebb - magyarázta Bihari Péter
                  Ilona néninek, aki bíráló tekintettel nézegette a házat. - Mindjárt meg tetszik
                  látni belül, milyen hosszúra nyúlik, a patak felé!...</p>
               <p>Ilona néni bólintott, de nem szólt semmit.</p>
               <p>Bihari Péter nagy kulcsot emelvén ki kabátzsebéből, kinyitotta a kaput s
                  betessékelte a társaságot. Még engem is maga előtt engedett, s ismét becsukta,
                  ahogy bent voltunk.</p>
               <p>Először is nagy, lapos kövekkel borított előtérre jutottunk. Magasan az udvar fölé
                  emelkedett, minden korlát nélkül. Rozoga lépcsők vezettek le róla a lejtős
                  telekre, mely folyton szélesedve lapult el jókora udvarrá, egészen a nagy
                  kapuval ellátott deszkakerítésig. Azon túl látszott a patak széles, homok- és
                  kavicstorlaszokkal rakott medre, túlfelől öreg nyárfák és füzek sorával. Az udvar
                  baloldalát a szomszéd tűzfala és magas deszkakerítése határolta. Maga a ház a
                  másik oldalon épült, az utca felé egy kicsi és egy nagyobbacska szobával, az
                  udvarra ismét két szoba nyílt, egy közepes és egy nagy, utána a konyha és a
                  kamara. Faoszlopos deszkatornác övezte az egész épületet, mely sorjában
                  hosszabbodó kőlábakon állott, úgyhogy a végén már emeletnyi magosból lehetett
                  lelátni az udvarra s a kerítés felett a patakmeder jókora kanyarodójára. Itt
                  meredek falépcső következett gömbölyű karfával. A kőlábak között remek zugocskák
                  sötétlettek; innen lehetett bejutni a pincébe is. Fáskamra, ól, ketrec az udvar
                  jobb sarkában húzódott meg.</p>
               <p>Teljesen üres volt a ház és szennyes, elhanyagolt is, rakva porral, pókhálóval.
                  Korhadt padlók, vedlő falak, törött ablaküvegek mindenütt. Áporodott levegőjébe
                  szúrós koromszag vegyült. Az udvar kátyús, hepehupás, gazos. Egyetlen ecetfája
                  kedvetlenül sápadozott a balsarokban. Több kerítésdeszka hiányzott, a
                  zsindelytetőt kikezdte a szél és az eső. Beáta borzongva jelentette ki: undok
                  hely! Magam is csúfnak, riasztónak találtam.</p>
               <p>De Bihari Péter kipirulva dícsérte Ilona néninek:</p>
               <p>- Ritka szerencse, hm, hm... A bank már évek óta nem tud mit csinálni vele...
                  Adósság fejében szakadt rá valakitől... Persze, senki sem veszi ki, hm, hm...
                  ilyen állapotban, az igazgatóság pedig sajnálta rá a költséget... Hiába, hm, hm...
                  minden tagjának saját háza van, nem törődtek ilyesmivel... Ezért is tudtam, hm,
                  hm... lealkudni az árát... El sem tetszik hinni, kétszáz forintért ideadták!
                  Valószínűleg egyikük sem látta soha... Tessék nézni: kitűnő falak, hm, hm... a
                  faanyag is elsőrendű, minden... s a telek maga...</p>
               <p>Vártam, hogy Ilona néni megsemmisíti a lelkesedést fagyasztó tekintetével s
                  lesujtóan közönyös szavával. Nézegetett is alaposan, tapogatta az ajtókat,
                  ablakokat, mindent bejárt, még a pincét, padlást is. Anyám szorongva lépegetett
                  mellette, aggódva leste az ítéletet. Ilona néni aztán, amikor az udvart járták,
                  hirtelen megszédült s leült a tornáclépcsőre:</p>
               <p>- Hamar a kávét, Eszter!... Négy óra... El is kellett múljon két perccel...</p>
               <p>Bihari Péter elővette óráját:</p>
               <p>- Csodálatos! - kiáltott fel. - Négy óra két és fél perc!...</p>
               <p>Ilona néni csak nyúlt a pohár után, amit anyám gyorsan megtöltött az üvegből, s
                  kortyolás közben intett szemöldökével, hogy természetesen nem tévedhetett. Anyám
                  is melléje telepedett, kávéztak, Ottilia pedig kiosztotta a tésztát és almát, úgy,
                  álltunkban.</p>
               <p>Miután erőre kapott Ilona néni, így szólt Bihari Péterhez:</p>
               <p>- Hihetetlen!...</p>
               <p>- Nem volt drága, lelkem, - mentegetődzött anyám. - Péter ért hozzá! Persze,
                  javítni kell, tatarozni... Majd meglátod, milyen csinos lesz! S az udvar tele
                  virággal!... Szinte látom már!...</p>
               <p>- Száz forintért rendbehozzuk - erősítette Bihari Péter. - Már ki is
                  alkudtam...</p>
               <p>- Nahát! - szegte meg nyakát Ilona néni, mint a pulyka, mikor hergelik. - Mondja
                  még egyszer, jól értettem?... Kétszáz forint, ugye?... És száz a
                  rendbetevés?...</p>
               <p>- Annyi!... Véleményem szerint, hm, hm...</p>
               <p>- Ne mondjon egy szót se többet! Pályát tévesztett... Én ötszáz forintot adtam a
                  rongyos vityillómért, ahol mindenem tönkremegy, mert szét sem rakhatom... Kihúztad
                  a lutrit, Eszter, a vejeddel!... Na de tisztelem a bankot is, hallja-e?...
                  Szerintem megér ez a ház ezeret is, ha a magaméhoz mérem...</p>
               <p>Édesanyánknak még a könnye is kicsordult örömében, Bihari Péter pedig úgy
                  ragyogott, mint a megsúrolt rézüst feneke.</p>
               <p>- Ez a mi házunk! - kacagott ránk anyám boldogan. - A miénk, értitek?... Ugye,
                  mekkora meglepetés?...</p>
               <p>Ottilia merengve bólintott, Beáta meggyőződés nélkül kezdett sikongatni, én pedig
                  hülyén vigyorogtam.</p>
               <p>Hitetlenek voltunk és ostobák.</p>
               <p>De meg is szégyenültünk.</p>
               <p>Tavasszal, Szent György napja táján, otthagyva a Müller-házat, csodálatosan szép
                  kis paradicsomba költöztünk be. Akár meg is esküdhettünk volna, hogy semmi köze
                  ahhoz a pusztuló barlanghoz, amit az ősszel láttunk. Szinte félelmes hódolattal
                  tekintettem anyámra. Nem lehet másképp: látomást hordott szívében s azt másolta
                  le, valósította meg ezen a tenyérnyi helyen, amelyet végre a tulajdonának
                  mondhatott. Igen, most emlékszem is, hogy egész télen olyan furcsán merengő volt,
                  sokszor összerezzent, ha szóltunk hozzá, mintha álomból ébredne; arcán, szemében
                  különös, megfeszült figyelemmel hallgatott valamit s mosolygott egy
                  láthatatlanra. A Szép Kísértet kerítette hatalmába őt is. Lehet, hogy Bihari
                  Péter józansága és üzleti tehetsége nélkül nem tudta volna megszerezni a házat, de
                  az is bizonyos, hogy kiváló sógorunk nem is sejthette: mennyire jelentéktelen az ő
                  egész mesterkedése ahhoz a teremtő művészethez képest, amellyel édesanyánk
                  átvarázsolta ezt a reménytelenül piszkos és elvadult romot. Valószínű különben,
                  hogy Bihari Péter szemében mindez csak felesleges és haszontalan túlbuzgalom
                  volt, veszedelmes szétfeszítése a százpengős keretnek, amelyben ő megállapította
                  a szükséges tatarozás méreteit.</p>
               <p>Ahhoz, hogy meghúzódhassunk a házban, elég lett volna a tetőt kifoldozni, az
                  ablakokat beüvegezni, a padlót itt-ott megújítani s mindent háromszor lemeszelni.
                  Legfennebb még három-négy szekér homokot és kavicsot hordatni be a patakmederből,
                  az udvar gödreinek elegyengetésére. Bizonyára így illett volna a szegény
                  özvegyhez, akit ilyen rendkívüli szerencse ért, hogy a pénzhez is, a házhoz is
                  csak úgy ajándékformán jutott, a veje okosságából.</p>
               <p>De nem ismerte anyánkat, aki rászabadította arra, hogy egyszer maga alkothasson
                  magának és gyermekeinek édes otthont.</p>
               <p>Már a ház homlokzata is melegsárga színt kapott, az ablakfák, a zsaluk és a
                  csillogó rézkilincses kapu ragyogó sötétzöldben pompáztak. A zsindelyt is
                  leverette s piros cserépfedelet rakatott a helyébe, gyönyörű kupás cserepekkel az
                  éleken, a kéményt karcsúra rakták át s otromba sapkája eltűnt. Síma gránitkockák
                  alkották a ház előtti gyalogjárót s a vadonatúj csatorna a kövezet alatt vezette
                  árokba az esővizet. Filodendronok és oleanderek sorakoztak csebreikben az előtér
                  szélén, a kőből rakott lépcső két oldalán, melyen az udvarba lehetett lesétálni.
                  Kerti asztal és kényelmes fonott székek tették barátságossá ezt a helyet, a
                  tűzfalon máris kapaszkodni kezdtek a vadszőlő hajtásai, hogy eltakarják meztelen
                  kopárságát. A tornác oszlopait, oldalát, az ajtókat és ablakokat ugyancsak zöldre
                  mázolták, mint a homlokzaton; a fal sárgasága úgy ragyogott ki közöttük, mintha
                  borús időben is sütné a nap. Vastartókra erősített virágkosarak díszítik a kőlábak
                  derekát a tornác alatt s közeik spárgákra futó hajnalkák számára vannak
                  előkészítve. Minden szoba padlója barnás-vörösre festett s lakkozott, teljesen új
                  hajódeszkákból készült, a falak fínom, halvány színekben mosolyogtak, fent kedves
                  virág- s gyümölcskoszorúkkal. Udvarunk két, lépcsőzetes síkból áll, a felsőn
                  virágágyak, az alsót apró kavics fedte s mindkettő táblaegyenes. Még az ecetfa is
                  megédesedett anyám lelkének simogatásától s dús lombokkal terített árnyékot az
                  udvar szögletére. Nincs már fogyatkozása a kerítésnek sem, - különben sem sokáig
                  láthatjuk majd, mert a sorban eléültetett bokrok, rózsafák s futónövények
                  hamarosan elfedik.</p>
               <p>Arra is gondja volt édesanyámnak, hogy a fák hiányát gyorsan pótolja: ricinusokat
                  ültetett a virágágyak közé. Rohamosan felnőttek, kiterjesztették szép
                  levéltányérjaikat s olyanná tették udvarunkat, mint a pálmák az oázist.</p>
               <p>Az „otthon” ma is ezt a házat, ezt az udvart jelenti lelkemben, mint valaha
                  földreszállt, de többé soha meg nem valósítható s el nem érhető mennyország.</p>
               <p>Szegény anyám! Nem száz forintba került mindez, bármilyen gyermekies pirulással
                  igyekezett is erősítgetni a fejét csóváló Bihari Péter előtt, mikor az először
                  nézte meg. Sőt, nagyobb hitel okáért még azt is állítgatta, hogy harminckét
                  forintot megtakarított a tatarozáson s végre elkészíttetheti apánk sírkövét, ami
                  örökké égette a szívét eddig, mint egy gyötrő adósság.</p>
               <p>De ha egyszer Bihari Péter megmutatta neki az utat a bankba, odatalált magától is,
                  és a jó urak, apám régi barátai, miért ne adtak volna száz forint kölcsönt a
                  megújított házra, amiről el sem akarták hinni, mikor megszemlélték, hogy kétszáz
                  forintért prédálták oda neki.</p>
               <p>Így lett Bihari Péter megindítója a görgetegnek, mely évről-évre nőtt, amíg
                  egyszer aztán rászakadt a házra s összezúzta szegény anyám szívét. De tehetett ő
                  róla, hogy nem kellett neki Bihari Péter józan terve azzal a házzal s már akkor, a
                  pókhálók és piszok között ezt látta meg, a saját kísértő, gyönyörű álmát, aminek
                  megvalósításáért semmi sem volt többé drága és elérhetetlen, akármennyire is
                  felülmulta a világbeli lehetőségeit?</p>
               <p>Az csak természetes, hogy az új házba néhány új bútor, függöny, szőnyeg és apróság
                  is kellett, s más az, ha az ember a saját kamráját rakhatja meg, mint ha egy
                  bérlakásban ideig-óráig tengődik. Végre elhívhatja néha-néha régi barátnőit is
                  délutáni kávéra, s a leányok sem kell szégyenkezzenek, hogy nincs egy szép szoba,
                  ahol társnőiket fogadhatják, szerényen megvendégelhetik, s ahová tisztességes
                  úrifiúk jöhetnek hozzájuk társalogni, szórakozni. Itt már érdemes ilyen alkalmakra
                  egy-két jobb ruhát varratni magának és Ottiliának is, de főként Beátának, aki,
                  hiába, már nem gyermek többé. Elmaradtunk az irodalomtól is, - mégsem lehet, hogy
                  sohse vegyünk egyetlen új könyvet sem, pedig az ügynökök egymásnak adják a
                  kilincset, pompás sorozatokat, díszműveket kínálgatnak csekély havi
                  részletfizetésre...</p>
               <p>Hamarosan befészkeltük magunkat a szép, kényelmes kicsi otthonba s anyámnak
                  legfőbb öröme abban telt, hogy mindent megtaláljunk benne, amit csak kívánunk.</p>
               <p>Ottilia az utcai kisszobát kapta, egyedül a saját használatára. Kedvére
                  tanulhatott benne egész nap és éjszaka is, amíg csak el nem szédült. Ez nekünk is
                  jó volt, főleg azért, mert nénénk a vizsgai anyagba bekapcsolta az éneket és zenét
                  is. A képezdéből járt ki hozzá egy negyedéves „mennyei kakas”, akit keresztapám
                  választott ki neki, hogy előkészítse a vizsgára ezekből a művészetekből. Nyurga,
                  sápadt fiú volt ez a Fekete Kálmán s szomorkás már akkor, hogy megismertük. Néhány
                  hónap alatt azonban eredeti hajlama végtelen búbánattá, sőt búskomorsággá fajult,
                  a kínszenvedés következtében, amit Ottilia okozott neki. Botfülű testvérünk olyan
                  hamisan skálázott és a hegedűn olyan kutyavonításokat remekelt, hogy mi is
                  fogfájást kaptunk tőle a harmadik szobában. Szegény Fekete Kálmánra közvetlen
                  közelből szakadt a műélvezet, nem csoda, ha óra végén céltalannak látta az életet
                  s ezt úgy fejezte ki Ottilia előtt, hogy elhegedülte neki a „Szomorúfűz hervadt
                  lombjá”-t:</p>
               <p>Temetőbe, sírba vágyom,</p>
               <p> Sírba vágyom!...</p>
               <p>Anyám megszánta Fekete Kálmánt, áthívta kávézni, amit ő megbocsátó szomorúsággal
                  fogadott el. De ez is csak rontott helyzetén, mert szerelmes lett Beátába, aki
                  rajta próbálta ki először gyakorlatilag kacérságának szívtelen fegyvereit, hazug
                  szemében hordván mosolyt és átkozott könnyüt, mialatt elhúzatta vele az összes
                  sírbavágyó nótákat, hogy aztán diadalmasan kikacaghassa.</p>
               <p>Mi hárman: édesanyám, Beáta és én a nagyszobában éltünk, a másik kettőt pedig
                  tisztán és ékesen tartottuk a vendégek számára.</p>
               <p>Szerdán délután édesanyám barátnői jöttek kávézni: Ilona néni, Szentkirályiné
                  keresztanyám, Tövisi néni s néha Müller néni is, mert most, hogy nem voltunk
                  bérleti viszonyban, már lehetett vele barátkozni. Édesanyám megszerette, s gazdag
                  asszony is volt, hiába, erre is kell azért adni valamit. Vasárnap délután Beáta
                  iskolai barátnői voltak meghívva játékra és ozsonnára, estefelé Ottiliához is
                  érkezett néhány régebbi leányismerős, mert hogy már nem varrt többé pénzért, hanem
                  tanult, nem húzódott félre tőlük. Szívesen fogadta őket s visszaadta a
                  látogatást, mert a társadalmi rang fenntartására szüksége lesz később. Csak nekem
                  nem voltak olyan barátaim, akik házunkhoz jöttek volna. Gabiék elmaradtak tőlem.
                  Anyám és a leányok sohasem is tartották őket szobatisztának. Ők viszont
                  megvetették az úriembereket. Az iskolában persze volt elég játszótársam, de
                  Gombási bácsi falanszterében a barátkozás is szabályozva folyt, nem léphette túl
                  az iskolai kereteket. Az én magányos játékaimat egy sem értette meg, s el is
                  titkoltam előlük. Különben is, a nagyok társaságát szerettem s nem hiányoztak
                  nekem a külön fiúuzsonnák.</p>
               <p>Házunk boldog szigetének varázsát csak növelte, hogy az alsó kapun túl ott terült
                  el a patakmeder izgalmas és néha félelmes világa.</p>
               <p>Különös, szorongó érzés volt már az is, hogy a patak láttára mindíg eszembe
                  jutott: valamikor ott állottam a bölcsőjénél, a mohos ősfák alatt Izukával s ezek
                  a habok onnan érkeznek, a tündérek távoli országából. A jégtündér, a hegyi ördög,
                  a Tigrisember és a csodaszép Anicza már a mesék ködébe vesztek s félig-meddig
                  Marci bácsi is velük, csak a Pilis kék orma dobbantotta meg néha a szívemet, ha a
                  felhők alól kibukkanva, egyenesen idevillant, a meder kanyarodójába,
                  emlékeztetőül.</p>
               <p>Hátulsó kapunk a magas, szakadozott partra nyílt. Lefelé, a túlsó oldalon, valami
                  kétszáz méternyire zúgott a gát, megduzzasztva és az uszoda felé terelve a sekély
                  víz egyik ágát, míg a másik lustán szivárgott tova a Maros iránt. Házunktól a
                  vasúti állomásig, ahol már magas töltés védte a kerteket s a pályaudvart, talán
                  két kilométernyi hosszúságban, néhol ötven-száz méternyire is kiszélesedve
                  terpeszkedett el a meder. Valóságos sivatag, a titokzatos csend és magányosság
                  birodalma. Nem volt nehéz egy kis képzelettel hegyekké növelni kavicstorlaszait,
                  homokpusztákká száradt iszappadjait, oázisokká ritkás bokrait s mély kráterekben
                  pihenő tavakká hordaléktól körülzárt pocsolyáit. Alkonyati ködben néha egészen
                  víziószerűen, hangyasornyi karavánok kígyózó vonalai törtek fel a végtelenbe
                  álmodott pusztán s a buckák között beduin rablóbandák surrantak. A patak peremén
                  csak lépésnyi ösvény kanyargott. Embert alig lehetett látni rajta, mindkétfelől
                  kertek és udvarok lejtettek a mederhez, kerítésekkel zárva el tőle a mindennapi
                  életet, s ha leereszkedtem a mélybe, a fűzfák még a kerítéseket is eltakarták
                  szemem elől.</p>
               <p>A mi oldalunkon volt ugyan szekérút is, közvetlenül a kapuk előtt, de többnyire
                  benőtte a gaz, vagy lemosta és beszakította az áradás, úgyhogy csak egyes
                  szakaszokon használhatták. Ilyen kiszélesedés mutatkozott a gát felé, ahol keskeny
                  sikátor torkollott a mederhez a Szentkirály utcából. Itt jöttek le vásárkor a
                  szekeresek, hogy itassanak, s itt vakartak lenn a parton a tímárok, hosszú
                  rudakból alkotott állványokra feszítve a száradó bőröket. A cserszag ma is az
                  orromban van s örökre hozzátartozik a patakkorszak hangulatához.</p>
               <p>Hetekig boldog magányosságban barangoltam sivatagi felfedező-útjaimon,
                  valahányszor szabadidőm akadt. „Ritka” köveket gyűjtöttem, szenvedélyesen, tarka
                  színük, lapos, kerek alakjuk szerint értékelve őket. A patak egy-egy megrekedt
                  eréből kézzel foghattam ki az apró halacskákat. Új mulatságom volt, hogy hosszasan
                  beszéltem önmagammal, helyesebben a „felfedező” expedíció tagjaival, akiket az
                  „állam” küldött ki, hogy ismeretlen területeket kutassanak fel, hódítás és
                  telepítés céljára. A „társaságban” tudósok és katonák voltak. A tudósok neveket
                  adtak egy-egy pocsolyának, kavicshegynek, vízerecskének, bozótnak. Gombási bácsi
                  már régen megkövetelte az iskolában, hogy a térképen gyorsan tájékozódjunk, sőt,
                  háttal állva, a pálcával odabökjünk, ahol az általa kérdezett hegy, folyó vagy
                  város van jelezve. Égő vágy fogott el egyszerre, hogy térképet rajzoljak
                  felfedezéseim országáról. Különben is nagyon szerettem a térkép színeit: a vizek
                  kékjét, az alföldek mély zöldjét, a puszták sárgáját, a hegyek barnáját s az apró
                  vonalkák sorát, mely a hegygerinc vonulását mutatja. Gyönyörködtetett a
                  partvonalak és országhatárok fínom kanyargása és csipkézete. Most, hogy ez a
                  szenvedély tettre sarkalt, néha leckéimet is elhanyagoltam miatta, sőt hazugságra
                  is vetemedtem, azt mondván anyámnak, hogy iskolai rajzot készítek, Gombási bácsi
                  parancsára. Természetesen nem a patakmeder csíkját utánoztam a kertek között,
                  hanem szép kacskaringós határvonalú, macskához hasonló országot alkottam s abba
                  helyeztem el hatalmas folyóvá előléptetett patakomat, havasokká tornyosuló
                  kőrakásaimat, a rengeteg erdőt, melyek odakünn csak giz-gaz vagy bokor voltak és a
                  lakatlan sivatagot, melyet még nem jártak be a „felfedezők”, fehéren hagytam.</p>
               <p>Eleinte színes ceruzákkal kísérleteztem, melyeket édesanyám - hazugságomra -
                  készségesen engedélyezett, utóbb pedig vízfestékkel, melyet az iskolában
                  „cseréltem” régi játékszereimmel. Kár, hogy nem volt meg minden szükséges színem,
                  csak amit éppen kaphattam valamelyik fiútól, aki maga is találomra lophatta
                  valahonnan, így a tavak zöldek lettek, a hegyek meg pirosak. Országom fővárosát
                  Kevendnek neveztem el, a nagy folyót Haragosnak, a leghosszabb és legmagasabb
                  hegyláncot Áron-hegységnek (apám emlékére), egy hatalmas erdőséget Eszter-hajának
                  (édesanyám szép hajsátorának tiszteletére), a tónak Ég-szeme lett a neve, a
                  sivatag már felfedezett részén állott az Izuka-oázis. Szép és lebilincselő játék
                  volt s komoly kockázattal is járt, mert néha reszketve mentem miatta iskolába,
                  elmulasztott tanulásom következményeitől riadozva. Gombási bácsi berobbanása
                  előtt, az utolsó pillanatokban próbáltam összekapdosni valamit a leckéből, vagy
                  leírni a számtanpéldát szomszédom irkájából. Csak az isteni gondviselés mentett
                  meg, érdemtelenül, a nagyobb bajoktól. Néhány pofont azért kifogtam, de ez Gombási
                  bácsi rendszerében akkor is esedékes lett volna, ha mindenre hűségesen
                  elkészülök.</p>
               <p>A patak sokáig, talán nyár derekáig szelíd, sekély és tiszta maradt. Illata
                  felüdített és megvidámított. Hirtelen azonban forró napok kerekedtek s akkor
                  kezdett kiszáradni, iszaposodni és bűzleni. Pocsolyáinak helyén, a keményedő
                  sárban döglött halacskák tetemei oszladoztak. A gát kedves zúgása is elnémult.</p>
               <p>Mindíg emlékezni fogok arra az alkonyatra. Izzadtan és csüggedten botorkáltam
                  hazafelé, a gát alól. Még annyi vizet sem találtam a zsilip alatt, hogy meztelen
                  lábammal beletapicskálhassak. Talpamat égette a tüzes homok s szúrták a hegyesen
                  kimeredő kavicsok.</p>
               <p>Pali bácsi, az öreg gátőr, akivel köszönőviszonyba léptem s olykor beszélgettem
                  is, szeme elé emelt tenyere alól a Pilist kémlelte. Vörösszürke párában homálylott
                  a világ szélén.</p>
               <p>- Siessen, úrfi! - mordult rám.</p>
               <p>- Miért?...</p>
               <p>- Csak... Siessen! Ne csavarogjon sokáig a mederben, érti?...</p>
               <p>Vállat rándítottam, köszöntem s hazaballagtam. El is feledkeztem róla. Vacsora
                  után mindjárt lefeküdtem s álomba szédültem.</p>
               <p>Az ablakok nyitva voltak, hogy az éjszakai hűvösség enyhíthesse kissé a bennrekedt
                  meleget. Valamikor, késő éjjel, vak sötétben egyszerre csak felébredtem s mintegy
                  parancsszóra, felültem az ágyban. Az álom teljesen kiment a szememből, sohasem
                  voltam éberebb. S a torkom összeszorult valami nyomasztó félelemtől.</p>
               <p>Anyám és Beáta nem ébredtek fel, de nyugtalanul forgolódtak álmukban. Méhek
                  dongtak a fülem körül, előbb egy-kettő, aztán tíz, száz... Ijedten kapdostam
                  fejemet, de a zümmögés csak erősödött... Társzekerek robogtak tompa morajjal,
                  valahol... Szilaj dübörgéssel rohant a gerlédi csorda a távoli hegyoldalról,
                  egyenesen felém... Valaki sóhajtott... Egy óriás, künn az éjszakában... Lehellete
                  becsap az ablakokon, borzongató hideg, bőgő szélrohammá nő és sivító újjongássá
                  élesedik... Száguldó rém közeleg, bömbölve, harsogva, s mindent betölt rettentő
                  dörgésével...</p>
               <p>Beáta sikoltva ébred s anyám riadtan emelkedik fel:</p>
               <p>- Jézusom, mi az?...</p>
               <p>De már tudtuk is.</p>
               <p>- A patak... az árvíz! - hebegtem, kiugorva ágyamból, s egy ingben tapogatództam
                  ki a tornácra. Csakhamar mindenki ott volt körülöttem, a lépcső fejénél.</p>
               <p>Az egész ház reszketett, a tornácoszlopok pattogtak s a tető fájdalmasan
                  megreccsent. Sötét volt s ez tette még szívszorítóbbá a perceket, melyeket csak
                  szívünk kalapáló dobogása mért. Lenn őrjöngött, tombolt az ár, üvöltve csapdosta a
                  partokat s csattogva rohant egymást kergető hullámokban a gát felé, ahonnan ágyúk
                  pergőtüzeként omlott alá. Undorító, vadállati dögszag áradt fel hozzánk a rohanó
                  halál torkából, mintha futtában emésztetlen hullák tömegét öklendezné ki
                  telhetetlen gyomra.</p>
               <p>Ott szédelegtünk, dideregtünk, egymásba kapaszkodva, lebűvölve, egészen a hajnal
                  derengéséig; tehetetlenül, iszonyodva vártuk, mikor lepi el az udvart s mossa el
                  alólunk a kőlábakat?</p>
               <p>De mire kivilágosodott, az áradat már lerohant s a veszedelem elmúlt.</p>
               <p>A látvány így is éppen elég ijesztő volt. Szinte kerítéstől kerítésig ért a
                  piszkossárga víz, még mindíg csaknem színültig megtöltve medrét a partok között, s
                  hullámokat verve hömpölygött tova, kitépett fákat, letört hídgerendákat s hatalmas
                  köveket forgatva. Egy döglött marha felfújt teteme is ott kalimpált el szemünk
                  előtt; hol az égnekforduló négy lábát, hol a szarvait mutatta, melyekre
                  furcsamódon egy egész fűzfabokor akaszkodott, gyökerestől.</p>
               <p>Csak késő délutánra apadt le az ár, vastag iszapterítőt hagyva maga után.</p>
               <p>Ákos rohant fel izgatottan a hátulsó lépcsőn; azt lelkendezte, hogy halott embert
                  találtak az iszapban, éppen velünk szemben, a túlsó part beszakadt gödrében. Beáta
                  visongva iramodott vissza vele azonnal, s én, hogy utólérjem őket, a lépcső
                  gömbölyű karfáján csúsztam utánuk, hason, kézzel-lábbal átölelve a síkoshátú
                  paripát. Nem törődtek velem, a sárból kiálló kövekre, facsonkokra lépkedve
                  igyekeztek átjutni a másik partra, ahol egymást lökdöső, kiabáló embercsoport
                  nyüzsgött a szakadék széle körül. A nagy iparkodásban, hogy el ne maradjak,
                  mindegyre bokáig, szárközépig sikamodtam a ronda iszapba. A vizen átmenni Ákosék
                  sem tudtak, de megközelítettük a jelenetet annyira, hogy tisztán láthattam én
                  is.</p>
               <p>Lenn, a gödörben három ember állt, derékig vízben-sárban s éppen maguk fölé
                  emelték a hullát. Hátracsuklott fejének hosszú, fekete fürtcsomóiból sárga agyaglé
                  csorgott, szeme meredten tágult az égre s száját eltátotta, mintha hang nélkül
                  ordítana. Beszennyezett, szürke arcából hegyesen állott ki fekete orra. Elázott,
                  összetépett ruharongyok tapadtak hosszú, sovány testére, s egyik lelógó kezében
                  tört hegedű nyakát szorongatta. Kiáltozó emberek húzták felülről, a derekára
                  hurkolt kötélnél fogva.</p>
               <p>A gödör fölé hajolva egy lompos cigányasszony jajveszékelt; piroskendős fejét
                  ingatta s tenyerébe csapkodott. Kötényébe néhány purdé fogódzott s bűvölten leste
                  a holttest emelkedését, öregek, fiatalok és gyermekek zsibongtak, magyarázkodtak,
                  veszekedtek körülöttük. Valamennyien piszkosak és züllöttformájúak, mintha egy
                  szemetesláda tarkaságát zúdították volna ki a partra.</p>
               <p>- Itt az egész major! - mondta Ákos Beátának.</p>
               <p>- Majorbeli volt ez is, a halott... Muzsikus. Lehet, hogy kapatosan jött haza az
                  éjjel, megcsúszott s beleesett... De lehet az is, hogy egyszerűen beszakadt a
                  part alatta...</p>
               <p>- Majorbeli? S ezek mind? - álmélkodott Beáta. - Nem is gondoltam volna...</p>
               <p>- Persze! A Müller-major bejárója nyílik ide, éppen velünk szemközt. Müllerék és
                  mi most hátat fordítottunk egymásnak s az udvaraink két vége került szembe, a két
                  parton...</p>
               <p>Csodálkoztam én is. Sohasem jutott eszembe, hogy így van. De most egyszerre
                  megértettem, hogy a túlsó part fűzfái közül a majorbeli kölykök és suhancok
                  kiabáltak utánam csúfakat és dobáltak köveket a vizen át, mikor felfedező utaimra
                  indulva, lefelé ballagtam a mederben. Különös, hogy sohasem jutott eszembe, milyen
                  könnyen átgázolhatnának, utánam eredhetnének s akár agyon is vághatnának
                  valamelyik homokgödörben. Nevetségesen tiszteltem a partok jogait s a patak
                  határvonalát. Én sohasem mentem át a túlsó partra, s meg voltam győződve róla,
                  hogy onnan sem merne senki betörni hozzám. Ez a feledhetetlenül irtózatos halott
                  bontotta meg először biztonságérzetem ártatlan szilárdságát s vette el a boldog
                  kóborlások zavartalan örömét. Ettőlfogva maga a patak sem volt többé olyan
                  biztos, édes barát, mint eddig. Mert már a szememmel láttam, milyen álnok,
                  gyilkosszívű bestiává tud változni hirtelen. Nem hittem többé benne s mindíg
                  szorongva figyeltem, nem bődül-e el a hátam megett, hogy egyszerre rámvesse magát,
                  s aztán engem is tátott szájjal, csorgó hajjal s fennakadt szemmel húzzanak majd
                  ki valami gödörből?</p>
               <p>Jó időre elrabolta nyugodt álmomat. Sokszor hallottam vágtatva közeledő
                  bömbölését, éreztem hideg halálszagát, láttam az iszapbafulladtak hulláit, köztük
                  a sajátmagamét is.</p>
               <p>Még megfogalmazhatatlan sejtelmek ébredtek bennem: a patak a mi életünk jósképe.
                  Most minden szép, csendes és boldog, de egyszer, mikor nem is álmodnók, áradat
                  szakadhat reánk, elsodorhat egymástól s ki tudja, melyikünk marad az iszap alatt,
                  mellébe fojtott sikoltással?</p>
               <p>Ekkor kezdett gyökeret verni bennem a félelem, hogy anyám meg fog halni, hirtelen
                  betegségben, vagy pedig valami rabló megöli. Álmaimban a patak felől, a gát alól
                  jött ez az árnyék, kifeszítette az udvari kaput, felsettenkedett a lépcsőn, -
                  egyet-egyet roppant is a léptei alatt - itt surrant az ágyak között, s én nem
                  tudtam kiáltani... aztán eltűnt, de anyám a könyökére támaszkodva ült párnái
                  felett, csodálkozó, fájdalmas nézéssel, s vér folyt kebléből... Mindjárt tudtam,
                  hogy Luccheni járt itt, Erzsébet királyné gyilkosa, háromélű reszelővel...
                  Csuromvizesen és zokogva ébredtem fel.</p>
               <p>Eddig is gyakran fájt a feje anyámnak, néha olyan gyötrőn, hogy majd megvakult
                  tőle s egy-két napig is feküdt tehetetlen vergődésben. De csak most kezdtem
                  tartani attól, hogy belehalhat. Ott gubbasztottam ágya szélen, nem ettem, nem
                  játszottam, nem tanultam, őriznem kellett, hogy a halál egyedül ne találja.
                  Többször is megtörtént, hogy játszva valahol (már mindíg csak a saját partunk
                  közelében, az árvíztől s a majoriaktól félve) egyszerre csak belém nyilallott
                  valami rossz érzés, lélekszakadva rohantam haza, s ott találtam szegényt fejére
                  borított kendők alatt, ágyában nyöszörögve. Kínos állapot volt ez nekem, a
                  gyomromban tompa szúrásokat és nyelési fájdalmakat éreztem. De valami babonás
                  erőlködést is, hogy a saját gyötrődéseimmel meggyógyíthatom őt. Lehet, hogy a
                  kedvemért, a szorongásaim láttára vagy megérzésére igyekezett is erőt venni a maga
                  baján szegény s ez tán segített is rajta.</p>
               <p>Féltő szeretetem azonban egészségtelen útra révedt, hiszen alapjábanvéve önző
                  volt. Követelődzéssé fajult: legyen jókedvű, kényeztető, adakozó, az én nagy
                  féltésem viszonzásául. Törődjék szeszélyeimmel, találja ki kívánságaimat, ne
                  fáradjon bele nyűgölődésembe, higgye el túlzásaimat és hazugságaimat, melyeket az
                  ő foglalkoztatására találok ki. Beáta kijelentette: a világ legundokabb anyás
                  kölyke vagyok, ki kellene tekerni a nyakamat. Belátom, hogy igaza volt. De én sem
                  tehettem róla egészen, belső kényszerre cselekedtem, fellázadtam az élet
                  bizonytalansága ellen.</p>
               <p>Ezen a nyáron, az árvíz után, különben is sokat foglalkoztatott az elmúlás
                  gondolata. Anyám megalkudott már a sírkőre, melyet apám halálának harmadik
                  évfordulójára akart felállíttatni a sírján. Ezért sűrűn járt a temetőbe, hogy a
                  sírkertet előkészítse az ünnepségre. Ilona néni ment vele, aki a Gábor bácsi
                  sírját látogatta s egyben a saját tapasztalataiból akart segítségére lenni
                  anyámnak, hogy a kő alapjának a kiásásánál és elkészítésénél hiba ne legyen, mint
                  annakidején a Gábor bácsiénál. Velük mentem mindíg, s mialatt a két özvegy
                  tett-vett s beszélgetett a tőszomszédos halmok körül, elcsatangoltam a halottak
                  országában, a kövek feliratait olvasgatva. Sok névvel és sok, versben vagy
                  prózában írt jellemzéssel ismerkedtem meg így, bánatos vagy vigasztaló mondásokkal
                  is, de műveltségemnek ez a gyarapodása mellékessé törpült a temető lassan átitató
                  hangulata mögött.</p>
               <p>Nincs a világon olyan szép temető, mint ez a miénk, magasan a város és a
                  Maros-völgy mindennapi élete felett. Mert élet van itt is, csakhogy másféle,
                  ünnepélyesebb, tisztultabb élet. A halottak beszélgetnek egymással, bölcs
                  nyugalommal és békességes szeretetben. Méhek és pillangók viszik át a kérdéseket
                  és válaszokat egyik sírtól a másikig. Mindenki figyeli és hallgatja őket, s a
                  dombocskák különböző virágainak összekeveredő illatában érezni lehet az igazságban
                  való megegyezésüket. Természetesen itt is történnek titkos izengetések és
                  vallomások: ezeket a bogarak közvetítik, buzgón szaladgálva egyik domb alól ki s a
                  másik alá be. Néha valami vidám ötlet talál általános sikerre, a kacagás szellője
                  fut át a sírokon, a füvek hajladoznak jókedvükben és a falevelek tapsolnak. Hogy
                  volt? Mi volt? - rikkantják a kíváncsian hallgatódzó madarak, de erre egyszerre
                  mély csend lesz: semmi szükség arra, hogy ezek a léha árulkodók szétvigyék a
                  városba a halottak titkait.</p>
               <p>Én sem tudnám szavakkal elmondani, amit megértettem belőle. De annyit mind
                  tisztábban érzek, hogy minél régebben lakik itt valaki s minél kevesebb köze van
                  az élőkhöz, annál boldogabb. Emlékszem egy mohos, tiszta fekete oszlopra, melyről
                  már a felírás is annyira lekopott, hogy csak a keresztnevet tudtam nagynehezen
                  kiolvasni: Vidor. Ez a név mindíg mintha mosolygott volna s azt mondaná: ó, már
                  nagyon régen átestem rajta, el is felejtettem, hogy volt... Nem fontos,
                  fiam!...</p>
               <p>Az évfordulón mindnyájan ott állottunk a szép, magas, fehér sírkő előtt, melyen
                  legfelül ez volt írva: Itt nyugosznak a boldog feltámadás reménysége alatt. Elől
                  apám neve ragyogott, ezekkel az évszámokkal: 1839-1896. Most üresen hagyott hely
                  következett, utána ez: „és gyermekeik”. Sorban jött egymás alá írva a hat testvér
                  neve, akik már megérkeztek. S megint nagy üresség, az ezután érkezők számára. Az
                  oszlop alsó, széles hasábján ez az ige volt olvasható: A szeretet soha el nem
                  fogy.</p>
               <p>Velünk jött a tiszteletes úr is, olvasott a bibliájából és imádkozott, mi pedig
                  nagyon komolyan hallgattuk s a nők csendesen könnyeztek. Én a méheket ügyeltem,
                  ahogy mámorosan hemperegtek a sír gyönyörű virágtáblájában s arra biztattak, hogy
                  ne féljek semmitől.</p>
               <p>Itt volt Ádám, Roland és Melinda is.</p>
               <p>Este a vacsoránál és utána édes békességben folyt a beszélgetés.</p>
               <p>Ádámnak már két csillag ragyogott a gallérján, főhadnagy lett s a szavaiból
                  megértettük, hogy felettesei nagy jövőt jósolnak neki, különösen, ha egy jó kis
                  háború kerekednék... Addig, amint kacagva mondta, be kell érnie a szép nők
                  meghódításával s a kártyacsatákkal, amik változó szerencsével folynak. De Roland
                  pillogva legyintett s előttem érthetetlen dolgokat kérdezgetett tőle, pedig
                  csatákra vonatkoztak, azt kivettem. Ádám egyszerre komoly lett, vitatkozott,
                  magyarázott, valamit képzelgésnek jelentett ki, amit Roland erősített s a
                  repülőgépekkel hozott összefüggésbe. Láthattuk azonban, hogy Ádám is érti a
                  dolgát, s ha erről van szó, akkor nem viccelődik.</p>
               <p>Roland most is el-elsüllyedt gondolataiba, de felrázta magát s mindenkihez kedves
                  volt. Anyánkat cirógatva azzal kecsegtette, hogy nemsokára olyan gazdag lesz, mint
                  Timár Mihály, az Aranyember, s csak azért nem vesz két feleséget, mert egyet akar
                  elvenni és anyánkat kívánja selyemben-bársonyban járatni. Egyébként mindnyájunknak
                  ígért valami szépet, Melindának kocsit, hogy akármikor bejöhessen hozzánk
                  Gabriellával, ne kelljen a Péterét kérnie, amelyik mindíg el van foglalva a
                  gazdaságban; Ottiliának egy külön polgári-iskolát, Ádámnak hátaslovat, Ákosnak
                  könyvtárt, Beátának menyasszonyi ruhát, nekem pedig, mivel a térképeimet dícsérve
                  szemlélte meg, a világ összes festékeit, minden felszereléssel együtt, ami a
                  térképcsináláshoz kell. Véletlenül tudom, hogy anyánknak megint adott száz
                  forintot, s azt is, hogy Ádám elkérte tőle. Roland most hidat épít valahol s
                  emberek százainak parancsol, de ez mellékes, az a fő, amit kolozsvári műhelyében,
                  titokban készít néhány hű munkásával s majd, nemsokára...</p>
               <p>Melinda édes, boldog mosolygással hallgatja őket. Még sokkal szótalanabb, mint
                  lánykorában. Befelé él, csak anyánknak suttog éjjel, a szomszédágyban,
                  kifogyhatatlanul. Valahogy más, mint volt. Külsőleg megnőtt, kitelt, ragyogó lett.
                  Csak a szeme lesz olykor váratlanul szomorú s az arcán árnyék fut át. De most
                  megrázza fejét, elhessegeti magától ezt az árnyat, mert boldog, hogy közöttünk
                  van, itthon. Gabriella szépen nő, gyönyörű gyermek; egy kicsit aggódik érte, hogy
                  a dajkára kellett hagynia két-három napra, de Péter úgyis őrzi, mint a
                  szemefényét, sokszor még tőle is félti, egész bolondja a leányának. Péterről még
                  megtudjuk valahogy, elejtett szóból, hogy haragszik, amiért Melindának nincs teje.
                  Hiszen Melinda is eleget búsul ezért, hiába... Aztán mintha az is kiderülne,
                  igazán csak egy félszóból, hogy Péternek nem tetszik, ha Melinda olvas,
                  kézimunkázik, levelet ír... Péter azt szeretné, ha Melinda tyúkot ültetne,
                  dagasztana, mosna, fejne, főzne és kapálna... Mert a Péter anyja még most is
                  csinálja ezeket ott, ahol lakik. Azt hiszem, ezeket Ádám húzta ki Melindából s
                  nagyobbára ő foglalta szavakba. Melinda éppen csak nem tiltakozott; bólintott vagy
                  elejtett egy szócskát. De mindent tudunk mégis. Én azt gondoltam: vinné el az
                  ördög Pétert, mért nem az anyját vette feleségül s hagyta volna Melindát békén!...
                  De néném talán kitalálta ezt, mert egyenesen rámnézett, mikor kijelentette: azért
                  én nagyon boldog vagyok vele!...</p>
               <p>Ottilia lecsukott szemmel és beharapott szájjal hallgatja ezt. Ő előre tudta, hogy
                  így lesz. Péterhez nem Melinda való, nem szelíd rabszolga, őrült imádó. Pétert nem
                  így kell szeretni... De néki mindegy, ő már két év anyagából kitüntetéssel
                  vizsgázott a kolozsvári képezdében s az ének és zene keresztapám jóvoltából
                  szintén elcsúszott valahogy, itt, a „kakasoknál”. Egy év mulva tanítónői oklevele
                  lesz s mehet Pestre, tovább, előre... Csak tanulni, tanulni, tanulni... ez az egy
                  jó van a világon!...</p>
               <p>Ákos bátyjait figyeli, mohón. Mert Roland éppen arról biztosítja Ádámot, hogy ez a
                  szélcsend Európában csak látszat, tettetés. Az angol, orosz és francia már
                  egymásra talált Németország és Ausztria-Magyarország ellen... Itthon pedig a
                  nemzetiségek mozgolódnak... Ő adni akar valamit Magyarországnak, valami döntőt,
                  arra a háborúra, ami közeleg... Ádám kardjára nagy aratás vár...</p>
               <p>Ákos titkon mosolyog, befelé... Istvánfi tanár úr is tud mindent... de szerinte
                  politikus kell az országnak, aki megoldja a belső bajokat... a szegénységet,
                  elnyomást, elmaradottságot, igazságtalanságot... S Ákos tudja, ki lesz ez a
                  politikus...</p>
               <p>Beáta nem lesz falusi pap felesége s nem is fogja agyonmagolni magát, hogy szürke
                  tanárnő, keserű vénleány legyen. Szép felnőtt kisasszony, elvégezte a polgárit,
                  megnyílt előtte a titokzatos, izgalmas élet... Maga is csak a záróvizsgán érezte
                  meg, mi lakik benne. Mikor elszavalta a Pán halálá-t, már a költő nevét is olyan
                  mély átérzéssel ejtette ki, hogy az idealista leányok mind beleremegtek. A vers
                  folyamán pedig általánossá lett a meghatottság, a végén mindenki sírt, s az
                  elnöklő polgármester - mindíg kedvelte a szép kislányokat! - szívére ölelte s
                  jobbról-balról arcon csókolta. Egy aranyat nyert jutalmul, mint kivételes
                  tehetségű szavaló. Azóta a Hatszáz magyar nemzeti dal-ból, melyet szintén jutalmul
                  kapott, tanulásbeli és magaviseleti(?) érdeméért, állandóan szaval, tükör előtt
                  próbálván arcjátékát és mozdulatait, s édesanyánk felcsillanó szemekkel
                  dícséri:</p>
               <p>- Mintha Janka nénit hallanám, mikor olyan idős volt mint te!... Egész Vásárhely
                  rajongott érte!...</p>
               <p>De Beáta több és más akar lenni, mint akár Janka néni is... Még önmaga előtt sem
                  meri szavakba foglalni, hogy mire törekszik... Még csak álmodozik róla, a párnán
                  fekve éjszakai sötétségben, mikor senki sem látja felragyogó szemét s
                  elragadtatott mosolygásra nyíló száját...</p>
               <p>És itt van maga édesanyám, a sírkő-állítás szomorúságán túl is boldogan, hogy
                  ismét szárnya alá gyüjthette csibéit, a tulajdon szép házacskájában, amit egymaga
                  álmodott meg, tervelt ki és tett édes valósággá... Ki hitte volna?... Őmaga
                  legkevésbé!... De évtizedeken keresztül - ó, megverné az Isten, ha nem gondolna
                  kegyelettel áldott házasságára! - mégiscsak hűséges és alázatos szolgálója volt a
                  családnak, véghezvivője drága ura s szeretett gyermekei vágyainak, akaratának,
                  érdekeinek... Most, most először álmodhatott szabadon, csak magának, repülhetett
                  az angyal suhogó szárnyain - s vajjon nem jó ez övéinek is, akik tudják, érzik,
                  hogy a világon mégis ez az egy hely van, az ő szíve s tűzhelye körül, ahol egészen
                  otthon lehetnek, kedvenc ételeiket kaphatják s uralkodhatnak szívén?... Ma este ne
                  gondoljunk Bihari Péter károgására s ne számolgassuk a növekedő adósságot... Ennyi
                  kiváló s jó gyermek nem lehet háládatlan, apránként leveszik majd válláról a
                  gondokat... Egyél lelkem, Melindám, még egy szeletet a dobostortából, harminckét
                  levelű, ahogy szereted... Ádám, Roland, ne vitatkozzatok már: igyatok egy pohárral
                  ebből a rizlingből, a legjobb, ami Müllernél kapható... Ma nincs tanulás, Ottilia
                  szívem, neked is kell pihenni egyszer...</p>
               <p>- Énekelj valamit, Ottilia! - forgatta szemét Beáta, szemtelenül. - Kísérd is,
                  hegedűn!... Kitűnőt kaptál ének-zenéből!...</p>
               <p>Ez tény volt. Keresztapám műve, dacára a szaktanár és a bizottság ellenkezésének.
                  Jó. De a baj az volt, hogy Ottilia el is hitte: tud énekelni és hegedülni. Az a
                  nyavalyás Fekete Kálmán sohasem merte megmondani az igazat. Mi még kevésbé.</p>
               <p>A hegedű, hálistennek, elmaradt, de énekelni hajlandó volt Ottilia, némi szabódás
                  után. Azt énekelte, mély átérzéssel és kétségbeejtő hamisan, hogy:</p>
               <p>Búmat feledni tengerre menék...</p>
               <p>Ádám megszánta, beleelegyedett s túlharsogta:</p>
               <p>Tu-hu-dom, hogy vihisz-sza hívsz majd ehen-gemet!</p>
               <p>Erre a refrént már Melinda, Roland, Ákos, Beáta, sőt én is fújtuk, anyánk zümmögve
                  integetett. Kirántottuk Ottiliát a csávából, meg is tapsoltuk.</p>
               <p>Ádám odaugrott, magához karolta, táncolni kezdett vele, míg Roland, kezével
                  ütenyezve, énekelte:</p>
               <p>A szeme kék, valamint az ég...</p>
               <p>Aztán Roland kapta el s Ádám vezényelt:</p>
               <p>Dézi, Dézi, gonosz ez a világ!...</p>
               <p>Ottilia kipirult arccal, büszkén lejtette a keringőt, Beáta pedig a dívánon
                  rángatódzott a visszafojtott kacagástól. Melinda fínoman mosolygott magában,
                  édesanyám pedig feltette a koronát erre a furcsa, édes estére:</p>
               <p>- Szegény apátok, biztosan boldog most, ha letekint reánk!...</p>
               <p>S erre egyszerre mindenki megállt és elnémult. Csak édesanyánk lelke volt igazán
                  angyali. A miénk nem. Mi mind arra riadtunk fel, hogy ma volt a síremlék-avatás, s
                  íme, táncolunk, énekelünk!... Mi volt ez? Hogy történt ez?... Miért néz mindenki,
                  én is, Ádámra s miért kap őmaga is a fejéhez?... Hiszen nem is ő kezdte... De
                  hiába, mégis ő csinálta... Ha egyszer köztünk van, a levegő megtelik a léhaság
                  bacillusaival...</p>
               <p>Kilopództam a tornácra. A fekete égen éppen csillaghullás sziporkázott el.
                  Visszafojtott lélegzettel hallgatództam. A patak alig-alig loccsanva, szelíden
                  folydogált a sötétségben s a gát is tompán, álmosan morajlott... Nincs semmi
                  baj... Ma este még nincs...</p>
               <p> Ősszel, mikor a negyedik osztályba léptem, házunkban érdekes változások állottak
                  be.</p>
               <p>Tövisi Pista bácsi felesége - akiről már egyszer-másszor emlegették, hogy román
                  származású s a férje valamikor egy havasi vadászat alkalmával ismerkedett meg
                  vele, mint kis hegyi falucska pópájának leányával - egy kávé-délutánon előhozta
                  anyámnak Cornelia Mateiu dolgát.</p>
               <p>A leány tizenhat-tizenhét éves lehetett akkor; s valahol Torockó felett laktak a
                  szülői a havasban. Apja, Sever Mateiu, nagy erdők és legelők tulajdonosa,
                  országgyűlési képviselő a kormánypártban. Vagyonát - azelőtt ügyvéd lévén -
                  erdőpereken nyerte. Cornelián kívül még két gyermeke volt: Emil, szintén ügyvéd,
                  harminc év körüli fiatalember, az apa első házasságából, és egy Corneliánál
                  kisebb leányka, akinek a nevére nem emlékszem, a mostani feleségétől.</p>
               <p>Arról volt szó, hogy a képviselő szeretne Corneliának valami kiegészítő
                  műveltséget adni egy magyar úricsalád körében, úrileányok iskolájában. Mivel ő
                  valamikor itt tanult a Kollégiumban és szerette városunkat, úgy választott, hogy
                  idehozná. Ezért fordult Tövisiékhez tanácsért.</p>
               <p>- Na, lelkem, - fejtegette Tövisi néni - én mindjárt rád gondoltam, Eszter.
                  Mégpedig azért, mert Mateiu gazdag ember, jól fizetne az ellátásért, aztán itt van
                  a te Beátád, vele együtt tanulhatna, társaloghatna, szórakozhatna Cornelia. Mert
                  Beáta is elvégzi a tanfolyamot, ugye? Na, azért! Corneliának is csak ez a
                  tanfolyam való, mondtam az apjának, s az helyeselte.</p>
               <p>A tanfolyam, amiről Tövisi néni beszélt, enyedi specialitás volt abban az időben.
                  Úrilányok, akik a polgári iskolát elvégezték, de tanítóképezdébe nem akartak menni
                  Kolozsvárra, egy-két évig jártak még a „női ipariskolá”-nak nevezett felsőbb
                  tagozatba.</p>
               <p>Hivatalos tanterv szerint itt varrást, szabást, kézimunkát tanítottak, azonban a
                  polgári iskola derék tanári kara, az úri társadalommal egyetértésben,
                  kiegészítette és átformálta a tantervet, a művelt nő akkori elképzelése szerint,
                  úgyhogy a leányok itt mindent tanulhattak, amire mint leendő feleségeknek és
                  anyáknak szükségük lesz - elsősorban háztartási és egészségtani dolgokat. De
                  gondoskodtak irodalmi műveltségükről, nyelvismeretükről is, éppen úgy, mint
                  illemtanban, társalgásban, táncban való jártasságukról. A hajlamosaknak éneklést,
                  zenét, festést, művészi kézimunkát tanítottak. Olykor kis hangversenyeket,
                  zártkörű táncestélyt adtak, nyilvánvalóan azzal a céllal, hogy a tanítás hatására
                  kiviruló szerelmeket boldog és tisztes házasság útjára irányítsák. Remek
                  találmány volt ez mindenképpen, a maga virágkorában.</p>
               <p>Ezt hívták tehát városunkban tanfolyamnak, kizárólagosan csakis ezt értvén e
                  megnevezés alatt. Aki adott valamit társadalmi rangjára, feltétlenül elvégeztette
                  leányaival.</p>
               <p>Beáta is magától értetődőn beiratkozott a tanfolyamra, s most Tövisi néni
                  Corneliából is ezen az úton akart művelt úri nőt formáltatni, a mi
                  segítségünkkel.</p>
               <p>Tekintettel az ellátási költségre, ami talán helyrebillentené erősen ingadozó
                  pénzügyi egyensúlyunkat, anyám elvileg nem vonakodott a dologtól, de másvalami
                  feszélyezte; ezt viszont Tövisi néni származása miatt restellte szóvátenni s csak
                  hebegett, pirult, kényszeredett mosolygással.</p>
               <p>Keresztanyámra nézett, tőle várt valami biztatást, de ő fínom óvatossággal kerülte
                  a nyilatkozást és általánosságban dícsérte a tanfolyam kitűnő vezetését és
                  hasznosságát. Tövisi néni sohasem volt valami gyors megérzésű lélek s kicsit
                  sértődötten nyelt egyet, hogy anyám nem siet lelkesen megköszönni gondoskodását.
                  Aztán újra folytatta:</p>
               <p>- De ez nem minden, lelkem! A képviselő egyebet is akar s tán elsősorban éppen
                  ezért gondoltam reátok. Jobban mondva Ottiliára... Mert ha ő Pestre készül,
                  továbbtanulni, ahhoz pénz kell, ugye. Na! Hát szerezhet pénzt, a tudományával...
                  Mert a képviselő azt is szeretné, hogy a kisebbik leányát valaki otthon náluk, a
                  havasi kastélyukban, - mert egész kastély az, lelkem, én voltam benne - szóval,
                  hogy ott a kislányt valaki magántanítással előkészítse a polgári iskolai
                  vizsgáira... A nagyszerű ellátáson kívül ezt is szépen megfizetné... Hát nem
                  kapóra jőne, mondd, hogy Ottilia vállalja s Cornelia jöjjön ide, az ő
                  szobájába?... Mert külön szoba kell neki, gondolhatod... Ezt mind kifőztem
                  magamban, a javatokra...</p>
               <p>- Köszönöm, köszönöm, lelkem! - rebegte édesanyám. - Nagyon előnyös, hogyne... Nem
                  is azért... De meglepett kicsit... Hadd gondolkozzam...</p>
               <p>Ilona néni azonban tisztában volt a helyzettel, józansága nem tűrte a kitérőket s
                  száraz világossággal magyarázta meg Tövisi néninek a húzódozás okát:</p>
               <p>- Értsd meg, lelkem, hogy Eszter hálás neked s tudja, hogy jót akarsz... De az a
                  képviselő, meg a leánya... nem magyar. Erről van itt szó!</p>
               <p>- Ó! - csapta össze kezeit Tövisi néni. - Persze, erre nem is gondoltam... Na,
                  lelkem, ha csak ez a baj... Mondtam vagy nem mondtam, hogy Mateiu kormánypárti
                  képviselő? Most hát mondom... Sohasem vett részt semmiféle ostobaságban. Úriember,
                  azt akarja, hogy a leányai is úri magyar asszonyok legyenek... Annak idején az
                  oláhok éppen azért haragudtak rá, mert nem helyeselte a memorandum-dolgot meg a
                  tüntetéseket... Most is szidják a véresszájúak, ott Szebenben... De ő nem törődik
                  velük... Hű magyar az, lelkem... Kormánypárti!...</p>
               <p>- Szegény uram negyvennyolcas volt, ellenzéki! - mondta anyám. - Az igazi jó
                  magyarok...</p>
               <p>- Persze, Eszter! - szólt közbe Ilona néni. - De egy oláhtól azt mégsem
                  várhatjuk... Elég, ha kormánypárti, azt hiszem. A kormány csukta be a
                  véresszájúakat...</p>
               <p>- Azt gondolod, elfogadhatom?</p>
               <p>- Ha hozzád adja a leányát nevelődni s a tanfolyamra járatja, mért ne?... S ha jól
                  megfizeti?... Senki sem szólhat semmit... Nem te akarsz oláh lenni, lelkem, hanem
                  a leány akar magyarrá lenni, nem?...</p>
               <p>- Várjatok, lelkem!... Behívom Ottiliát... Lássuk, ő mit szól hozzá?</p>
               <p>Ottilia - miután Tövisi néni elismételte neki a dolgot, a kastélyt és a fizetést
                  hangsúlyozva - odanyilatkozott, hogy őmaga egyenesen hivatást, küldetést lát
                  benne, hazafias érdemet. Vállalja szívesen, anyám is nyugodtan befogadhatja
                  Corneliát.</p>
               <p>Volt még szószaporítás a tárgy körül, de a vége az lett, hogy Sever Mateiu
                  képviselő úr személyesen hozta el egy vasárnap délelőtt Corneliát a cókmókjával
                  együtt s nálunk is ebédelt.</p>
               <p>Szikár, sötétarcú és szemű ember volt, szakállas. A szája két szélén mély, kemény
                  ránc futott alá. Már jócskán őszült. Rendkívül udvariasan viselkedett s édeskés
                  szavai erős ellentétben állottak lényének komorságával. Dicsérte házunk
                  kedvességét és úriságát; ami szép volt tőle, tekintettel kastélyára és
                  gazdagságára. Amennyire akkor megérthettem, nem arra kérte anyámat, hogy
                  Corneliából magyar nőt neveljen. Ilyesmiről nem esett szó. Inkább olyanformákat
                  mondott, hogy nekik békében és megértésben kell élniök a magyar társadalommal s ő
                  azon van, hogy az oláh családok tanulják el a magyaroktól a társadalmi dolgokat.
                  Corneliával is ez a célja. Alkalmazkodni kell, ez a helyzet. Kérte, hogy anyám
                  legyen szigorú a leányához, ne engedjen utána semmiben.</p>
               <p>Ottiliával beszélgetve, nagy elismeréssel adózott tudásának és egész
                  egyéniségének. Ahogy ő bátorkodik látni ebben az első pillanatban, nagy szerencse
                  lesz rájuk nézve, ha vállalja a kisebbik leány tanítását, szerény házuknál. Igaz,
                  messze van a világtól s talán unalmas is lesz, de ők mindent megtesznek, hogy
                  kényelmesen érezhesse magát és ha szereti a szép természetet, a havasban sok
                  gyönyörűséget fog találni. Olvasni, tanulni pedig sehol sem lehet olyan csendben,
                  mint náluk.</p>
               <p>Ákossal az ebédnél úgy beszélgetett, mintha már képviselőtársa lenne. Bátyám az
                  érettségi előtt álló diák önérzetével és biztonságával nyilatkozott az ország
                  bajairól és a szükséges reformokról. Mateiu dícsérte éles eszét és jó érzékét.
                  Nagy jövőt jósolt neki.</p>
               <p>Mindezeket azonban csak mellékesen észleltem, mert teljes érdeklődésemet Cornelia
                  kötötte le. Nagyon szépnek találtam, de egyben idegenkedtem is tőle. Vonzó és
                  eltaszító volt egyszerre. Simulékony és vad, mint egy pompás fekete macska.
                  Vékony piros szája állandóan mosolygott, de éjsötét, nagy, lázas szemében
                  bizalmatlanság, védekezésre kész figyelem lappangott. Nagyobb és izmosabb volt
                  Beátánál, feszülő mellei egyenesen ütköztek ki blúzán, keble hevesen süllyedt és
                  emelkedett, mintha izgatottan fojtaná vissza a kikívánkozó szavakat. Vastagszálú,
                  fénytelen haja középen kétfelé választva símult halántékára, s hátul nagy, kerek
                  kontyba kötve súlyosodott a nyakára. Vékony láncon függő, kis aranykeresztet
                  viselt, kék köves fülbevalókat és hasonló gyűrűt keskeny, hosszú balkezén. Egyenes
                  orrának cimpái kissé remegtek és ritmikusan tágultak. Napok kellettek hozzá, hogy
                  megszokjam és ne érezzem annyira idegesítőnek a furcsa, pézsmavirágszerű illatot,
                  amely egész testéből áradt. Ott az asztalnál, az első ebéd alatt még az ételekből
                  is ezt éreztem s elment az étvágyam. Egyébként is úgy tetszett, ellenségesen és
                  megvetően néz reám. A nagyokra sem nézett barátságosan, de igyekezett
                  alkalmazkodni.</p>
               <p>Nem beszélt olyan jól magyarul, mint az apja, s szólni csak akkor szólt, ha
                  kérdezték; a magánhangzókat idegenszerűen elnyújtva vagy elharapva ejtette ki.</p>
               <p>Valahogy megéreztem, milyen nagy hatással van Ákosra. A fiú tetszeni és imponálni
                  akart neki érettségével, tudásával. Ha csak ritkán pillantott is feléje, de neki
                  beszélt, mialatt az apjával vitatkozott. A leány azonban semmiféle érdeklődést nem
                  mutatott.</p>
               <p>Beátával másként állott a dolog. Cornelia félt tőle, védekezett a nyilt, merész
                  közeledése ellen s ijedten húzódott vissza önmagába. Úgy tetszett, titokban
                  méregeti, hasonlítgatja magához s keresi a fegyvereket, melyek megoltalmazhatnák
                  Beáta fölényével szemben. Ott a havason, elzárva mindenkitől, nem fejlődhetett
                  olyan ügyessé és bátorrá, mint Beáta, aki nagy közönség előtt nyert díjat a
                  szavalásból s nem sütötte le szemét senki előtt, hanem kihívóan mosolygott bele az
                  idegenek szemébe is.</p>
               <p>Pedig Beátáról mindenki láthatta, hogy barátkozni akar vele. Mindjárt megkedvelte
                  és örvendett, hogy végre titoktársat kapott, akivel sugdosódhatik.</p>
               <p>Ebéd után, míg anyám és Ottilia bevonultak Mateiuval a fogadószobába, bizonyára
                  azért, hogy az anyagiakat is megtárgyalják, Beáta karonragadta Corneliát és
                  magával húzta az udvarra, majd ki a patakpartra. Ákos dühösen ottmaradt a tornác
                  végén, de nyakát nyujtogatta utánuk.</p>
               <p>Másnap Ottilia elutazott Mateiuval, Cornelia pedig megkezdte új életét házunkban.
                  Apránként kiismertük őt.</p>
               <p>Csupa ellentétes tulajdonságokból állott. Lusta volt, sohasem akart reggel
                  idejében felkelni, az iskolát gyűlölte. De szenvedélyesen írta leveleit, románul,
                  mostohabátyjának, s az is sűrűn válaszolgatott neki. Könyveket is küldött, román
                  könyveket, Cornelia lángolva falta őket. Édesanyámnak sok baja volt vele, hogy
                  naponként rendesen öltözködjék, fésülködjön, vigyázzon a tisztaságára; de
                  esténként, ha szobájába vonult, - Beátától tudtuk meg - kifestette magát, frizurát
                  csinált és selyemruhába öltözött. Ha társaság volt nálunk, mindíg kicsípte magát,
                  leginkább akkor, ha fiúk is jöttek, Ákos barátai, akik hihetetlenül elszaporodtak,
                  amióta Cornelia megjelent a látóhatáron. Ebédnél, vacsoránál alig evett s
                  kínálgatni kellett, de közben szeretett besurranni a kamrába és mindent
                  megdézsmálni.</p>
               <p>Édesanyám tanácsait figyelmes szemmel hallgatta s mindíg ezt mondta rájuk:
                  „igenis”. De nem fogadott meg igazán egyet sem. Ha egymás közt beszélgettünk,
                  szeme egyikünkről a másikunkra fordult, hallgatott, nem szólt közbe. Véleményt
                  sohasem mondott senkiről. De Beátával kihallgattuk, hogy a szobájában önmagának
                  énekel és szaval, rekedtes dünnyögéssel, forró remegéssel a hangjában. Legtöbbször
                  azt énekelte: Deşteapte - te române, Din somnul cel de moarte... (Ébredj román, a
                  halálos álomból...). S egy vers ismétlődő refrénjét jegyeztük meg: De ce nu-mi
                  vii?... De ce nu-mi vii? (Miért nem jössz? Miért nem jössz?)</p>
               <p>Gyűlölt minket Cornelia?... A legtávolabbról sem. És ez volt a legfurcsább benne.
                  A bátyja bűvölete alatt élt, aki Erdély elszakításán és az összes román
                  egyesítésén fáradozott s ezt az álomképet oltotta Corneliába is. Ők nem úgy
                  gondolkoztak, mint az apjuk, nem alkalmazkodni és együttélni kívántak velünk,
                  hanem elszakadni és uralkodni. De ez csak Emilben volt öntudatos szenvedély.
                  Cornelia nem az eszmét, hanem a bátyját imádta s az eszmét csak érette szerette.
                  Ezért sem tudott igazán ellenségünk lenni. Csak bemutatta esti áldozatát az
                  irredenta oltárán, magányos énekeiben és versmondásaiban, egyébként azonban
                  szeretett volna közénk olvadni, csakhogy nem mert.</p>
               <p>Anyámra tisztelettel nézett s biztosan értette jóságát, nagyszívűségét. De félre
                  is értette, mert azt hitte, anyám sajnálja őt azért, hogy román. Így hát makacsul
                  összeharapta száját s nem engedte, hogy a szívének gyermeki érzése kiömöljék
                  rajta.</p>
               <p>Beátával különös barátságba bonyolódott. Fiúügyekben lassanként teljes
                  egyetértésre jutottak. Mert Cornelia szörnyen szerelmes természetű volt s
                  ellenállhatatlanul ingerelték a titkok, amiket Beáta tudott vagy tudni vélt. Ebben
                  a tekintetben csodálta Beátát és vakon követte. A nemzeti kérdésben azonban még
                  karácsony előtt felpofozták és összekarmolták egymást, természetesen nem anyánk
                  előtt.</p>
               <p>Ilyenformán volt Ákossal is, akit eszmei gyűlölettel hallgatott, ha vasárnapi
                  ebédeknél politikai bölcseségeit adta elő, de abból, amit egyszer véletlenül
                  megláttam, mégis arra jöttem rá, hogy nem útálhatják egymást. Ez novemberi
                  szürkületkor történt. Az iskolából érkeztem haza privátéról. Se édesanyám, se
                  Beáta nem voltak otthon. Kerestem őket, végig a szobákon. Cornelia szobájának a
                  szalonból nyíló ajtaja félig nyitva állt. Gyanútlanul kukkantottam be rajta: talán
                  ott vannak valamiért?... Ők ketten, Ákossal olyan elmerülten csókolództak, hogy
                  egyáltalában nem is vettek észre. Csendesen elsompolyogtam, meglehetős zavartan és
                  elámultan. Hogy került Ákos ilyenkor ide?... Még előttem is valószínűnek látszott,
                  hogy össze kellett beszéljenek. Csak Cornelia tudhatta, hogy egyedül lesz itthon,
                  délután. Hol, mikor közölte ezt Ákossal, - meg nem foghattam.</p>
               <p>A csókolódzás felizgatott. Most láttam először, ilyen közelről s ilyen
                  szenvedélyesnek. Most gondoltam először, hogy Ákos és Cornelia „bűnt követnek
                  el”.</p>
               <p>„Államtanácsot” tartottam a nagyszoba homályában. A kérdés az volt: kiadjam-e őket
                  a külhatalomnak, anyámnak? A „tábornok”-nak az volt a véleménye, hogy a haza
                  veszélyben van, cselekedni kell. Ezt helyeselte a „rendőrfőnök” is. De az „elnök”
                  mégis odadöntött, hogy várni kell: megismétlődik-e, vagy csak véletlen volt?</p>
               <p>Így hát nem szóltam akkor semmit, pedig háborogva szemléltem a továbbiakat. Mert
                  mikor édesanyám, hazajőve, megkérdezte Corneliát: nem volt-e itt valaki, ő jámbor
                  arccal hazudta: nem, senki. Igaz, hogy idegenre, vendégre is érthette, de mégis...
                  Viszont, mialatt anyám levetette utcai ruháját, megérkezett Beáta s nyomban
                  összebújtak Corneliával a dívány sarkában, sugdosódtak, Beáta izgatottan
                  kérdezősködött s Cornelia lángbaborult arccal, lehúnyt szemekkel bólogatott
                  neki...</p>
               <p>A „rendőrfőnöknek” lefekvés után eszébevillant, hogy talán Beáta volt a postás,
                  még ebéd után elment s találkozhatott Ákossal. „Ez becstelenség lenne”,
                  tiltakozott a „tábornok”, de abban egyeztek meg, hogy Beátát is meg kell
                  figyelni.</p>
               <p>Egyelőre azonban nem jutottam semmi terhelő adathoz s más dolgokra fordult a
                  figyelmem.</p>
               <p>Énmagam változó viszonyban éltem Corneliával. Többnyire nem méltatott figyelmére.
                  Más-más világban éltünk, természetesen. De néha felfigyelt rám, mikor térképet
                  rajzoltam, festettem, rendeleteket írtam az „állam” valami ügyében, vagy Gombási
                  bácsi újabb garázdálkodásait adtam elő vacsoránál, őszintén lelkesedve azon, hogy
                  letépte egy fiú fülét. Olyankor pedig, mikor anyám fejfájással kínlódott s én
                  elmozdíthatatlanul gubbasztottam az ágya szélén, kikerekedett szemmel bámult.
                  Valahogy megtudta születésem sötét titkát: a sok tizenhármast, pénteket és éjfélt,
                  s nem lett volna román leány, ha össze nem borzad s keresztet nem vet felém,
                  iszonyodva. Végre is az a meggyőződése alakult ki, hogy vagy nagy ember lesz
                  belőlem, vagy felakasztanak. Azt hiszem, egy kicsit félt tőlem. Én gyűlöltem, mint
                  a magyarság ellenségét s „kivégzésére” már rendelet is volt az „államtanácsban”, a
                  háború kitörése esetére, ennek ellenére azonban tetszett nekem s megszoktam a
                  szagát is. Egyszer Beáta elől menekülve, akit sikerült őrjöngésre bírnom azzal,
                  hogy a Hatszáz magyar nemzeti dal lapjait a versek alá írt osztályzatokkal
                  összefirkáltam (csupán az aláírás kedvéért, mert szerettem volna a nagy férfiak
                  aláírásához hasonlóvá tenni a magamét), Cornelia karjába vetettem magamat, ahogy
                  ábrándozva ült egy fotelben. Meglepetve s meghatva a bizalomtól, forrón a keblére
                  ölelt s ott tartott egy darabig, még meg is csókolt nedves, meleg szájával. Aztán
                  hirtelen eltartott magától erős karjával s összehúzott szemmel nézett rám, mintha
                  csak most látná meg, hogy én vagyok.</p>
               <p>- Te bolond!... - dadogta pirosra gyúlva.</p>
               <p>Karácsonyra hazautazott s helyébe Ottilia érkezett.</p>
               <p>Használt neki a havas: megpirosodott, egyenesebb, élénkebb lett. Ott fent sokat
                  hallgathatott, mert szokatlanul beszédesnek mutatkozott. Nem bánta meg, hogy
                  Mateiuékhoz került. Kastélyról szó sem lehet, azt csak Tövisi néni találta ki, de
                  jó nagy ház, elég kényelmes szobája van benne és kifogástalan ellátása. A havas
                  egyszerűen tündéri. Micsoda fenyvesek! Milyen felséges tiszta levegő!... S éjjel
                  lehet hallani a farkasok üvöltését a hegyek közül.</p>
               <p>Mateiu ritkán van otthon s olyankor is a havasi emberek lepik el bajaikkal. Nem,
                  azt nem hiszi, hogy egészen őszinte lett volna, mikor itt járt... Igen bíznak
                  benne a mócok, azért... De meg kell adni, hozzá udvarias, figyelmes, - Pestről
                  könyveket hozott s sohasem mondott semmi olyant, amivel bánthatta volna. Az
                  asszony nagyon érdekes valaki. Jóval fiatalabb a férjénél, szép, erélyes. Lóháton
                  járja az erdőket, mindenre felügyel. Vadászik is. Ottiliával szemben zárkózott, de
                  nem rideg. Néha végighallgatja a leckéket, amiket a kislánnyal tart. Egyszer
                  megjegyzett annyit, négyszemközt, hogy a történelemkönyv elfogult a magyarok
                  javára, de mindegy, a kislánynak vizsgáznia kell belőle.</p>
               <p>A leányka szereti Ottiliát s ő viszont. Engedelmes, szorgalmas, bár jobban szeret
                  az erdőkben kóborolni, mint tanulni. Így aztán együtt járják a csodaszép vidéket s
                  közben a leckét is megbeszélik. Mateiuéknak régi, kutyahűségű cselédei vannak,
                  megőrzik a házat s az erdőket tolvajtól, vadorzótól, elvégeznek minden munkát,
                  csak hihetetlenül babonásak. Ottilia jövetelét nem tartották szerencsésnek s ezt
                  mindenféle babonás módon ki is mutatták. Most már kezdik megszokni őt is.</p>
               <p>Na igen... a fiú, Emil... kétszer volt otthon azóta. Ügyvéd, Fehérvárt. Meg kell
                  adni, olyan szép, mint egy római. Mint egy római gavallér, a császárság korából.
                  Csakhogy nagy oláh!... Ottiliával össze is vitáztak, egy havasi sétán. Ott volt a
                  kisleány is, persze. Sajnos, nagy oláh... Pedig művelt ember, gazdag is, aztán, ha
                  elfelejti a rögeszméjét, egészen kedves tud lenni... Nyárig jól ki lehet húzni
                  náluk, addig a pénz is összegyűl... Most, karácsonyra, Mateiu még egy arannyal meg
                  is pótolta, a borítékban. Igen, Ottilia azt hiszi, hogy meg vannak elégedve
                  vele...</p>
               <p>Karácsony előtti héten rendezte a tanfolyam azt a műkedvelői előadást, jótékony
                  célra, melyen Beáta fényes sikert aratott egy vígjátékban, mint kérőit kicsúfoló
                  várkisasszony, aki csak az egyetlen, igazi lovag előtt hódol meg. Ezzel végképpen
                  fölémkerekedett, s úgy látszott, többé nem érhet fel hozzá semmi kölyöki
                  bosszantásom.</p>
               <p>A család még a dícsőség mámorában úszott, mikor a szent este előtti napon,
                  alkonyatkor, Ádám váratlanul megérkezett.</p>
               
            </div>
            <div type="chapter">
               <head>14.</head>
               <p>Nem számítottunk arra, hogy Ádám velünk töltheti a karácsonyt, s így az ünnep még
                  örömteljesebbnek ígérkezett. Csak azt nem értettem s a többiek is azon
                  csodálkoztak, miért nincs Ádám egyenruhában? Mert polgári öltözetben érkezett s ez
                  furcsa és visszatetsző volt. Nem is illett hozzá, szerintem. De Ádám azt mondta
                  akkor, a szabadság idejére megengedték s gondolta, megpróbálja, nem kényelmesebb-e
                  így? Úgy találja: igen. Ebbe aztán bele kellett egyezzünk. Anyám mennyezetig érő
                  karácsonyfát vásárolt, valamennyien buzgón díszítettük s gyönyörű volt, mikor száz
                  színes viaszgyertya fényében körülálltuk, bontogatva az ajándékcsomagok
                  borítékait. A távollevők, Melinda és Roland levelet küldtek, Melinda még két
                  hízott kacsát is, ünnepi lakománkra. Roland mindenikünkről külön emlékezett meg,
                  pazar bőkezűséggel. A nőknek ruhákat, illatszereket, levélpapírt küldött, Ákosnak
                  és nekem könyveket.</p>
               <p>Az enyémnek Jim, a hurokvető volt a címe. Tömött nyomása, szép betűi arra
                  lelkesítettek, hogy hasonló sűrűséggel írt oldalakat állítsak elő a Nagy emberek
                  haláláról készülő művemben. Nem történeti, hanem költői műről van szó, - mivel a
                  nagy emberek halálának körülményeit nem ismertem és így magamnak kellett
                  kitalálnom. Alapeszmém abban foglalható össze, hogy a nagy ember akkor hal meg,
                  mikor éppen legnagyobb tervének megvalósítása következnék, úgyszólva a győzelem
                  küszöbén. E végzetes felfogásban különös meghatottsággal gyönyörködtem. A nagy
                  emberek sorsát részben iskolai olvasmányokból, részben Ákostól hallott alkalmi
                  megjegyzésekből állítottam össze. Egyéni felfogásomban vagy leszúrták, vagy
                  megmérgezték őket, de volt olyan is, aki véletlenül bolondgombát evett,
                  trónralépésének előestéjén. A mű töredék maradt.</p>
               <p>Jim, a hurokvető azonban nemcsak külső formájával hatott reám, hanem tartalmával
                  is. Lelkesített az egyszerű prémvadász megpróbáltatásokkal teljes, magányos élete
                  az indiánok földjén s különösen a gondossága, hogy puskáját és csizmáit mindíg
                  bezsírozva rakta el. Igazi nevelőhatással azonban az a fehér fiú volt reám, akit
                  az indiánok neveltek fel s aki arra szoktatta magát, hogy a rézbőrű asszonyok
                  főztjét gondolkozás és habozás nélkül nyelje le. E példaadáson fellelkesülve, a
                  szárazbablevest, melyet mindeddig útáltam, - hősöm helyzetébe képzelvén magamat -
                  lehúnyt szemmel bekanalaztam s ezt addig folytattam, míg csodálatosan kedvenc
                  ételemmé lett mind a mai napig.</p>
               <p>Visszatérve a karácsony estére, természetesen más ajándékok is voltak bőven, mert
                  mindenki mindenkinek szerzett valami kis meglepetést, én például a patakmeder
                  legszebb színű és formájú köveit osztottam szét „levélnehezék”-nek.</p>
               <p>Sohasem volt még ilyen boldog, szép karácsony esténk.</p>
               <p>Nagy békesség és nagy meghatottság uralkodott rajtunk. Anyánkról sugárzott a
                  gyönyörűség gyermekei láttán s csak a két távollevő miatt ereszkedett felhő
                  homlokára. Melindának azonban a saját családjában van most a helye, Rolandot pedig
                  sürgős munkái nem engedik egy napra sem. Meg kell érteni. Ádám így is váratlan
                  kárpótlást adott.</p>
               <p>Ádám... akinek reggel hiába vitte be maga édesanyám a kávét friss kaláccsal, hogy
                  mindjárt ébredésekor kedveskedjék neki. Az ágy üres volt, a szoba dermesztőn
                  hideg, mert az ablak nem volt csukva, csak félig-meddig behúzva, kívülről.</p>
               <p>- A kezem reszketni kezdett, - mondta el nekünk szegény anyánk - alig tudtam
                  letenni a tálcát az asztalra... mindjárt éreztem, hogy valami nagy-nagy baj
                  történt... még mielőtt a levelet észrevettem volna, a párnán....</p>
               <p>- Nem vagyok többé tiszt, - olvasta Ottilia fuldokolva a levélből. - Lemondtam a
                  rangomról... El kell mennem, messze, oda, ahol a becsületemet még vissza
                  harcolhatom, vagy a halálom mindent kiegyenlít... Bocsássatok meg, drága anyám és
                  kedves testvéreim!... Nem tudtam elmondani... csak látni akartalak titeket, még
                  egyszer... Édesanyámat kérem, segítsen Magdolnán!... Isten veletek!</p>
               <p>Így fordult bánatra a mi szép karácsonyunk.</p>
               <p>Édesanyám, mihelyt a lesujtó fájdalomból annyira ocsudott, hogy képes volt
                  gondolkozni, mindenféle találgatásba merült Ottiliával s Ákossal, hogy mi
                  történhetett tulajdonképpen, mi törte össze Ádám fényesen bontakozó
                  pályafutását?... És hogy hová mehetett: a becsületét visszaszerezni vagy
                  meghalni?... Ákosnak fejében villant meg a fantasztikus gondolat, hogy Ádám a
                  búrokhoz indult, harcolni az angolok ellen. Még októberben kitört ez a háború s a
                  hírei nálunk is terjedeztek már, a kicsiny búr farkas hősiességéről s az óriási
                  angol buldog hitványságáról. Természetesen minden tisztességes magyar ember és
                  gyermek búr-párti volt, szabadságharcunk ismétlődését látván a távoli népecske
                  küzdelmében. De azért ekkor még nem lett olyan általánossá és szenvedélyessé ez az
                  érdeklődés, mint később; inkább csak akkor lobbant fel, ha az újság valami
                  különlegesen csodálatra méltó hírt közölt. Ákos feltevése is képtelenségnek
                  tetszett, akármennyire kapaszkodott ő Ádám szavaiba, hogy „messze” és „harcolni”
                  megy, oda ahol halálát is lelheti, márpedig most máshol nincs háború, csak
                  Dél-Afrikában. Anyámék azonban remélték, hogy Ádám képes értelemben használta
                  ezeket a szavakat, katonai beszédmóddal s bizonyára valahol az országban
                  maradt.</p>
               <p>Egyetlen, homályos útmutatásnak az a kérése látszott, hogy édesanyám segítsen
                  Magdolnán. Tehát, - jutottak rá - Magdolna is bajban van, vele is összefügg a
                  dolog.</p>
               <p>Talán éppen ezért vetette el anyánk azt a tervet, hogy Rolandnak sürgönyözzön s
                  vele beszéljék meg, mit lehet tenni? Ehelyett arra határozta magát, hogy elutazik
                  Erzsébetvárosra s Gergely bácsival és Janka nénivel értekezik.</p>
               <p>Így is tett. Talán egy hétig volt távol tőlünk, mialatt mi búsan találgattuk a
                  megfoghatatlan titkot. Én, magamban, búr-párti lévén, Ádámot úgy képzeltem el,
                  hogy igazi katona létére nem bírta tovább a haszontalan tétlenséget, hiábavaló
                  gyakorlatozást, s mihelyt hírét vette, hogy valahol, akár a világ végén is, de
                  verekedni lehet, hős lelke nem tudott többé nyugodni, mennie kellett, győzni, vagy
                  meghalni a szabadság ügyéért.</p>
               <p>Az igazat megvallva, elválásunk fájdalma is csak múló érzés volt s inkább a
                  többiek kedvéért vágtam szomorú arcot. Legbelül mindent túlkiáltott a büszke öröm,
                  hogy ilyen bátyám van, hogy ő is angyalt látott, a dícsőség Szép Kísértetét, s
                  elrepült utána, ahogy egy Ernyeihez illik. Levelének aggályos szavairól tudomást
                  sem vettem, meg sem értettem őket.</p>
               <p>Nagyrészt homályos maradt ezen az egy látomáson kívül minden egyéb még akkor is,
                  mikor édesanyánk hazaérkezett, összetörve, levertebben, mint ahogy elment. Fülem
                  hallatára csak annyit mondott el, hogy Gergely bácsiék sem tudnak a világon semmit
                  róla, hová lett Ádám. És hogy Magdolna szinte belehalt. És hogy nem mond semmit,
                  mintha megnémult volna. Gergely bácsiék csak azt tudják, hogy még szeptemberben
                  Magdolna sürgönyt kapott Ádámtól, Vásárhelyről s akkor azonnal odautazott,
                  nagyapáékhoz. Néhány hétig volt ott, aztán hazament. Elmondta, hogy Ádámnak valami
                  adósság-dolgát nagyapáék elintézték. Azóta nem is látták egymást többet. Magdolna
                  is csak egy levelet kapott, de mi volt benne, azt ő tudja egyedül. Az az egy
                  bizonyos, hogy az Ádám hollétéről ő sem tud semmit, hiszen éppen ez volt a
                  villámcsapás, ami szinte megölte.</p>
               <p>- Hívtam, hogy jöjjön velem - sóhajtotta édesanyám. - És Jankáék is engedték,
                  biztatták. De ő csak köszönte s azt rebegte: most nem... talán később, ha lehet...
                  de most nem... Láttam, egyedül akar maradni, tisztába akar jőni magával,
                  valamivel... Nem erőltethettem!... De Ádám, Ádám!...</p>
               <p>Nem lettünk okosabbak. Édesanyám most Lila nénit kérte levélben, hogy arról a
                  szeptemberi esetről írjon meg mindent, amit tud.</p>
               <p>Ottilia már visszament a havasba s Cornelia ismét nálunk volt, mikorra Lila néni
                  öreg szarkalábas válasza megérkezett. Én csak a borítékját láttam. De édesanyám
                  száján kiszaladt a meglepetés felkiáltása, ahogy olvasta:</p>
               <p>- Hát Gerléden jártak, ketten!... Hogy a Rozáli pénzéből?... Hihetetlen!...</p>
               <p>Amikor Ákosnak és Beátának elmagyarázta, itt-ott fel is olvasva, én is a szobában
                  voltam. De nem bánta. Miért is bánta volna? Hallottam én már éppen eleget
                  adósságról, pénzdolgokról eddig is.</p>
               <p>Kártyaadósság volt tehát, mégpedig nagy. S Magdolnát segíteni hívta Ádám, hogy
                  nagyapától, Lila nénitől együtt könyörögjék ki a pénzt, különben vége a
                  becsületnek és az életnek is. És hogy soha többet, persze. De éppen akkor nem
                  tudtak adni ők sem. Nagyapánál csak a Rozáli néni betétkönyve volt. Abból futotta
                  volna bőven, de hát ez nem az övék. Lila néni tanácsolta nekik: fogadjanak kocsit,
                  menjenek ki Gerlédre, kérjék meg Rozáli nénit, hogy ő segítsen. De nagyapa
                  kikötötte, hogy Énok bácsinak is bele kell egyeznie, merthogy voltaképpen az övé
                  a pénz, csak Rozáli néni nem tudja. Aztán ha ők ketten akarják, nagyapa kiadja a
                  betétkönyvet Lila néninek s tőle megkapják a pénzt. Ádám s Magdolna ki is mentek
                  egy bérkocsin. Lila néni még reszketett is értük, mert csattogó őszi zivatarban
                  indultak s máris olyan volt mind a kettő, akár a kísértetek. A kocsis késő este
                  azzal állított be, hogy a tiszt úr és a kisasszony őt a falu szélétől jó messzire
                  megállították, szakadó záporban, mennydörgésben kiszálltak s visszaküldték, hogy
                  jelentse: majd gerlédi szekérrel érkeznek, mihelyt lehet. Másnap délután meg is
                  jöttek, Isten csodájára hozva Énok bácsi írását, hogy adják ki Ádámnak a pénzt.
                  Rozáli néni persze nem írt, de Magdolna megesküdött, hogy beleegyezett. Neki
                  elhitték. Ádám részeg volt az örömtől, félbolond, Magdolna pedig csak szédelgett
                  halottfehéren, kitágult szemmel. Lila néni azonnal ágyba fektette, azt hitte,
                  tüdőgyulladása van. Két hétig csakugyan lázasan hánykolódott, félrebeszélt, a láz
                  szinte porrá égette, de a doktor szerint nem tüdőgyulladása volt, hanem valami
                  nagy megrázkódtatás érhette. Egyszer lázában azt sikoltotta: nem lehetek
                  öngyilkos, mert hívő vagyok!... Ádámot sokszor odaengedte Lila néni az ágyához,
                  hiszen unokatestvérek; s Ádám erősen vádolta is magát, hogy miatta lett beteg
                  Magdolna, abban a viharban. Néha magukra hagyta őket Lila néni. De hogy
                  beszélgettek-e s miről, azt nem tudja. A kártyaadósságot Ádám kifizette, írást
                  mutatott róla s kötelezvényt is adott, hogy majd megfizeti Rozáli néninek, illetve
                  Énok bácsinak. Magdolna aztán, ahogy annyira helyrejött, hazautazott. Megkérte: ne
                  írja meg Lila néni Janka néniéknek, hogy beteg volt, csak megijednének, s most már
                  nincs is semmi baja. Arra is kérte, hogy a gerlédi útjokról ne beszéljen, ne
                  írjon. Az apja haragudna rá ezért. Maradjanak abban, hogy nagyapa s Lila néni
                  segítettek Ádámon, az ő kérésére. Most azonban Lila néninek természetesen meg
                  kellett ezt írnia, hogy anyám mindent tudhasson a fiáról, amit lehet. Szegény
                  nagyapa odavan Ádámért, nem érti, miért kellett ezt tennie, amikor már adóssága
                  sem volt? Náluk karácsony előtt járt utoljára, azzal búcsúzott, hogy hazamegy
                  ünnepelni s nagyon meghatottan köszönte minden jóságukat. Ennyit tud Lila néni
                  erről a szerencsétlen és érthetetlen dologról.</p>
               <p>Anyám hát annyiban megkönnyebbült, hogy Ádám nem követett el gyalázatot, nem
                  adósság elől szökött s ha tartozik, az családi ügy és kötelezvényt adott róla. De
                  akkor miért mondott le a rangjáról s miért hagyott itt ilyen rejtélyesen? Talán
                  önmagát bünteti sok könnyelműségéért s polgári munkával akarja helyrehozni
                  tévedéseit? Ezt érti a becsülete visszaharcolásán? Szegény Ádám!... Mihez ért,
                  mihez foghat vajjon?... S miért kell rejtve maradnia?... Hogy senki se segíthessen
                  rajta, csak saját elszánása s ereje?... Lehet, lehet, férfias volna,
                  becsületes... Szegény fiam!...</p>
               <p>De aztán jött az új felriadás: ágyában forgolódva, magát emésztve, néha Ákost,
                  Beátát, sőt még engem is kérdezve, félig-meddig nem is hozzánk intézve
                  szavait:</p>
               <p>- De akkor mi van Magdolnával?... Mi történt Gerléden?... Miért volt olyan
                  szörnyű, váratlan csapás neki Ádám eltűnése?... Hiszen tudom, tudom... Rég tudom s
                  búsulok érte... De utóvégre, amiért nem tiszt többé, még lehet derék ember!...
                  Még felküzdheti magát!... S ha szeretik egymást, minden aggodalom ellenére sem
                  fogunk útjokba állani... Jankáék sem, bizonyosan... És szegény Rolandnak is be
                  kell majd látnia...</p>
               <p>Aztán, nem is tudom, mennyi idő mulva, hozta Ákos azt a pesti újságot, amit
                  Istvánfi tanár úr adott oda neki. Volt benne egy hír, hogy a hős búr nemzet
                  szabadságharca nem maradhatott hatás nélkül nálunk sem, akik annyit véreztünk a
                  zsarnokok elleni küzdelmekben. Elszánt, lelkes magyar önkéntesek egy csapata útban
                  van már Dél-Afrika felé, hogy a búrok oldalán bizonyságot tegyen az ősi magyar
                  vitézségről és szabadságszeretetről.</p>
               <p>Neveket nem említett az újság, de mi ettől a pillanattól fogva nem kételkedtünk
                  többé, hogy Ádám hová lett.</p>
               <p>Már télutóján jártunk, mikor őmaga is megerősítette végre az igazat. Viharvert
                  levél jött tőle, furcsa bélyegekkel, mindenféle idegen nyelvű firkákkal a
                  borítékján. Most, hogy már rég elhagyta az országot s közeledik célja felé,
                  megírja, hogy számára nem maradt más megoldás, csak ez az egy: a katonáé, aki
                  egyedül vérrel moshatja le becsületének szennyfoltját. De ne gondoljuk, hogy
                  idegennek, akárkinek is volna valami keresnivalója az ő becsületén... Nem, csak
                  neki magának van. Őmaga ítélt önmaga felett. Őmaga bízta Isten kezére a döntést.
                  Nem tehetett mást. Ismét kéri édesanyánkat, ne hagyja el Magdolnát. Egyedül ebben
                  bízik, hiszi, hogy anyánk szíve megérti őt és megtalálja a segítés módját.
                  Bocsássunk meg neki s ha lehet, gondoljunk rá szeretettel. Ő utolsó lehelletéig
                  mindenikünk boldogságáért imádkozik. Tudja, hogy mindíg léha és könnyelmű fráter
                  volt, most már nagyon is tisztán látja ezt, de az utolsó időkben ahhoz a hithez
                  menekült, hogy van egy jobb világ is, a síron túl, s reá is várhat bocsánat, ha
                  Isten elfogadja tőle azt, amit most felajánl neki.</p>
               <p>Édesanyám, amint később elmondta, rögtön tisztában volt vele, hogy Ádám a halált
                  keresi, hogy meghalni megy a búrokhoz. Világos lett előtte, miért írja, hogy nem
                  maradt más megoldás számára, csak ez az egy. Mert az öngyilkosság nem reá vetett
                  volna árnyékot. S a másikat meg akarta óvni az emberek sárdobálásától. Az anyai
                  szív mindjárt kitalálta, miért kell segítenie s borzongva a gyötrelmes feladattól,
                  már látta is, hogy hogyan?</p>
               <p>Ez adott neki erőt hozzá, hogy legyűrje fiáért való tehetetlen fájdalmát s miután
                  kizokogta magát, nekilátott a végrendelet teljesítésének.</p>
               <p>Énok bácsinak ír először: mit tud arról a szeptemberi zivatarról? Tudatta vele
                  Ádám levelének tartalmát s kérte, egész őszintén írjon meg mindent, hogy
                  segíthessen azon, akin talán még lehet.</p>
               <p>Ahhoz bizony idő kellett, amíg Énok bácsi összerótta a terjedelmes választ,
                  írástól elszokott ujjaival. Őt Ádám erősen megkérte, hogy ne tudassa anyámmal a
                  pénzkérést, s mivel azt gondolta, nem is kell aggasztani ha már elintéződik, hát
                  hallgatott. Ádám ígérte is, hogy soha többet nem kártyázik. Biztosan meg is
                  tartotta. Miért kellett hát a szegény fiúnak ezt cselekednie, szeretteit,
                  pályáját itt hagynia, életét halálra szánnia, - ezt meg nem foghatta, mikor anyám
                  leveléből értesült róla. Az Isten irgalmazzon szegénynek s hozza vissza, ha
                  lehet... De egyet nem értett anyám levelében, azt, hogy Ádám akkor Magdolnával
                  járt volna Gerléden. Mert erről nem tudtak. Sem ő, sem a házanépe közül senki nem
                  látta Magdolnát, nem is hallotta egyetlen embertől sem, máig. Ádám egyedül volt
                  náluk a kúrián s nem szólt Magdolnáról semmit. Csak azt mondta, hogy ő majd
                  visszamenet elintézi Rozálival is a dolgot. Tőle még szekeret sem kért. Bérkocsija
                  van, azt állította. Így hát biztosan gyalog indultak vissza másnap s tán útközben
                  fogtak valami alkalmatosságot Vásárhelyig.</p>
               <p>Így állt a dolog, mikor anyám levelét kapta s olvasta. De aztán vette a kalapját,
                  botját s nyomban lesietett Rozálihoz, gyalog, hogy a házbeliek ne
                  kérdezősködjenek, hanem gondolják, a mezőre megy. Most aztán sokat tud s még
                  többet gondol és az, amit gondol, emberi dolog, de nagyon szomorú.</p>
               <p>Rozáli az oka a bajnak, bár nem tehet róla, szegény feje. Már tavaly nyár óta
                  erősen hanyatlik s mind zavartabb lesz. Mindenkit összetéveszt a régebbiekkel,
                  akik már elmentek. Úgyszólva csak ifjúkorában él már, odaképzeli magát egészen. S
                  még hozzá azon a napon erős zivatar volt, egyre kiújulva, késő éjszakáig. Ádámot
                  sem akarták emiatt elengedni, de annak égett a föld a talpa alatt, rohant. Rozálit
                  a zivatar régebben is felizgatta, akkortájt pedig már teljesen megbolondította.
                  Mindezt tudni kell ahhoz, hogy legalább is sejteni lehessen, mi történt akkor.</p>
               <p>Rozáli tagadja, hogy Ádám és Magdolna egyáltalában jártak volna nála. Nem is igen
                  akarta megérteni, hogy kikről van szó. Akárhogy sajnáltam is szegényt, rá kellett
                  emlékeztetnem arra a zivatarra. Mindjárt reszketni kezdett. És azt dadogta, hogy
                  igen, abban a borzasztó villámlásban, csattogásban, felhőszakadásban csakugyan
                  beestek hozzá ketten, alkonyattájt. De az a kettő Dávid és Lila volt... Mókáztak,
                  hogyne, tették magukat, hogy más nevük van, de Rozáli ne ismerte volna meg az édes
                  bátyját, aki neki bevallhatja, hogy megszökött a börtönből végre s megesküdött
                  Lilával egy titoktartó, becsületes magyar pap előtt?... Hiszen azért is kértek
                  tőle pénzt, hogy azzal külföldre szökhessenek... Valami mást mondtak, lehet, de ő
                  megértette, mit akarnak. Mondta is, hogy menjenek Bandi bácsihoz, nála van a
                  pénze, vigyék el, amennyi tetszik s igyekezzenek kifelé a hóhérok karmaiból. Jó,
                  hogy Imre éppen nem volt otthon, kicsit fösvény, talán szűken mérte volna nekik.
                  Persze, Rozáli szárazba öltöztette őket, megvacsoráztatta s nem is engedhette el
                  éjszakára, mert a vihar egyre veszettebbül tombolt. Mivel, mint mondta már, Imre
                  nem volt otthon, őmaga a külső szobában maradt s nekik a közös hálószobájukban
                  vetette meg az ágyakat. Igazán, haragudott is kicsit szegény Rozáli, hogy mit
                  húzódoznak, nyafognak házastárslétükre, éppen előtte? Lila valósággal bolondozott
                  s őt dühbe is hozta. Erre aztán Dávidnak több esze lett, súgott valamit a párja
                  fülibe s betuszkolta a hálóba. Rozáli is lefeküdt, egy darabig még hallotta, hogy
                  sugdosódnak, mintha Lila szepegett is volna s Dávid kérlelné, vigasztalná. Őbiza
                  rájuk fordította a kulcsot, nehogy az a bolond új menyecske ki találja kergetni az
                  urát, csak azért, mert ő is itt van a házban. Elszunnyadt aztán, megnyugodva, hogy
                  nincs egyedül a villámló, dörgő éjszakában. Ezt tudtam meg Rozálitól, írta Énok
                  bácsi. Csak azt lehet hát hinni, hogy Rozáli összeboronálta őket. Fiatalok,
                  szerelmesek voltak, künn vihar tombolt, az ajtó zárva, tán úgy súghatta nekik a
                  vérük, hogy így volt elrendelve... Az ember, különösen ha fiatal, nem Isten
                  angyala, édes Eszter. Most aztán bűnhődnek, szegények, rettentően...</p>
               <p>Ezt a levelet én, természetesen sokkal később ismertem meg, szegény anyám
                  levelesládájából. Csoda, hogy meg nem semmisítette. Akkor azonnal írt Bihari
                  Péternek, engedje be Melindát hozzánk a kis Gabriellával, mert neki élet-halál
                  dologban el kell utaznia s nincs, aki a lányokra s reám felvigyázzon. Maga Bihari
                  Péter hozta be Melindát s a kicsikét néhány nap mulva és miután anyámmal
                  értekezett, ott is hagyta nálunk, jó három hétre, mert akkor anyánk ilyen sokáig
                  volt távol tőlünk.</p>
               <p>Egyelőre Ádám még élt, tudtuk is most már tőle magától, hogy merre jár és nekünk,
                  anyámat kivéve, különleges dicsekedésünkre szolgált hősies, regényes vállalkozása.
                  Ákosnak mindenesetre nőtt a tekintélye a Kollégiumban, s amit ő talán még többre
                  becsült, Cornelia bizonyos félelmes csodálattal mélyítette el iránta táplált
                  érzelmeit, minthogy ilyen család tagja s így róla sem lehet tudni, miféle váratlan
                  meglepetést szerezhet. Beáta úgy hordta egész lényén a büszkeséget, mint egy
                  sugárzó ékszert s a diákok közérdeklődésének gyujtópontjába került, irigységtől
                  sápadó leánytársainak méltatlankodására. Legnehezebb dolgom nekem volt, hogy
                  áttörjem Gombási bácsi birkatenyészetének közönyét, mely minden iskolánkívüli
                  tüneményt értetlenül fogadott. Az igazi Gombási-teremtmények nem is mertek
                  szembenézni azzal a lehetőséggel, hogy dicső urukon kívül még más valaki is
                  figyelmet érdemelhet. Mióta Jenőke átlépte a gimnázium határárkát s odatúl
                  jelentéktelen pontocskává zsugorodott, az iskola belső élete szomorú hanyatlásnak
                  indult. Feladók akadtak ugyan most is, bitorlók nemkülönben, akik a régi
                  kormánypárt újjáalakítását kísérelték meg, saját főnökségük alatt, de hiába,
                  fenyegetéseiknek már nem volt olyan hitele, mint mikor Jenőke élt ilyesmivel.
                  Hogy is lehetett volna, hiszen közönséges városi halandók fiai voltak, nem Gombási
                  bácsi vérszerinti leszármazói! Ellenzék sem létezett már emiatt. Háborítatlanul
                  folyt a legvadabb csere-bere s a felsőbbrendű igazságszolgáltatás örömteljes
                  tiszteletét durva ököljog váltotta fel. Maga Gombási bácsi is kedvetlenebbül
                  páholta el az osztályt, mert hiányzott ehhez a változatos, egyéni feladások
                  frissítő ingere s magának kellett, fáradságosan, indokokat keresnie hozzá. Kevésbé
                  üde napjain megpróbálta enélkül is, de nem volt igazi zamatja, a fiúk ösztönösen
                  megérezték az esztétikai hibát, vastag bőrrel, unatkozva tűrték az erőltetett
                  próbálkozásokat. Immel-ámmal ment a csúfolkodás is, nem születtek új formái, a
                  régieket pedig már gépiesen, ízetlenül forgattuk szájunkban. Lehet, hogy külső
                  szemlélő még nem vett volna észre semmi gyanúsat s azzal a meggyőződéssel távozik,
                  hogy Gombási bácsi országlása zavartalanul virágzik, de a benne élőnek, ha
                  figyelt, már felrémlettek a fínom repedések a nagy művön, a közeledő összeomlás
                  előjelei.</p>
               <p>Tudjuk, hogy a gyáva érzéketlenség légkörében minden szokatlan jelenség vagy
                  mozdulat ösztönös ellenszenvet ébreszt, mert megzavarja a lusta haldoklás
                  nyugalmát.</p>
               <p>Én csak Erdei Károlynak mondtam meg, hogy Ádám a búrok magyar hőse lett. Benne még
                  mindíg megmaradt Diódi Laci hatásának valami nyoma s legalább akart hinni a
                  rendkívüliben. De ő is csak akart s nem tudott teljes odaadással
                  belekapcsolódni.</p>
               <p>Nem merte elhinni, hogy városunk fiai között akadhasson hős, és az éppen az ő
                  egyik osztálytársának bátyja legyen. Miért és hogyan lehetne ez? Mikor
                  bizonyistennel erősítettem, nem kételkedett tovább hangosan, de megjegyezte, hogy
                  Gombási bácsi ezt úgysem engedi meg, s ezért annyi, mintha nem volna igaz. Úgy
                  látszik, mégis fúrta az oldalát a hír, s nem állhatta meg, hogy ne közölje
                  másokkal is. A hír elterjedt s a közvélemény abban egyezett meg, hogy
                  természetesen hazudom. Elkezdtek „búr”-nak csúfolni. Ez legalább egy kis
                  változatosságot hozott az iskola pállott életébe. Akadt azonban komor lélek, aki
                  sehogysem tűrhette ezt. Végre feladott. Gombási bácsi a pofon lekenése után
                  kinyilatkoztatta, hogy az iskolában nem engedélyez semmiféle búrt, mert az iskola
                  szent és sérthetetlen. Mivel féllábbal már úgyis kifelé állottam birodalmából s
                  rég megszoktam a magányos játékot, intézkedése meglehetősen hidegen hagyott. Nem
                  úgy „az állam”-ot, mert annak kormánya külön, gyönyörű hirdetményben tette közzé,
                  hogy „hadsereget küldött” a búrok segítségére, az „úgynevezett Ádám-hadtestet” s a
                  „vezérkar” ezt még külön napiparancsban is kiadta a haderőnek. „Az elnök” pedig
                  új érdemrendet alapított, arany-, ezüst- és bronz-kereszt formájában, azok
                  számára, akik a dél-afrikai harctéren kitűnnek vitézségükkel. Az érdemrend rajzát
                  „kiváló művészünk” el is készítette.</p>
               <p>Melinda anyahelyettesi uralkodása alatt házunk feledni látszott minden bánatot.
                  Gabriellával, mint eleven játékszerrel, kifogyhatatlanul mulattunk. Másféléves
                  mult akkoriban, de csodálatosan értelmesnek találtuk, ahogy saját babanyelvén
                  csacsogott s minden kívánságát tudtunkra adta. Fínom, göndör aranyhaja vidáman
                  röpködött feje körül, nagy kék szeme s pici szája mindíg kacagott. Kövér kis
                  kezével tapsolt ha közeledtünk hozzá, s megható volt, mikor elalvás előtt
                  imádságra tette össze, bár még csak azt imádkozta, hogy: ámen. Hang nélkül, mélyen
                  aludta át az egész éjszakát, sohasem lármázott fel senkit álmából. Melinda
                  felhasználta az alkalmat, hogy a városban vannak, s kifúratta Árbocz doktorral
                  Gabriella fülcimpáját, hogy függőket hordhasson majd. Azt is kacagva tűrte. Ezért
                  az „elnöki ház” orvosai hivatalos jelentést adtak ki, hogy „a műtét kitűnően
                  sikerült s a kis grófnő pompásan érzi magát”.</p>
               <p>Melinda, különösen vacsora alatt, szeretett beszélni falusi életéről a leányoknak
                  és Ákosnak, de néha az én kedvemért gyermeki dolgokat is beleszőtt, csirkét,
                  galambot, malacot, falusi kölyköket. Fogalma sem volt az édesnek az én magasfokú
                  gondolatkörömről, még mindíg úgy tekintett rám, mint mikor meg akartam védeni
                  attól, hogy Bihari Péter megfojtsa. Mástól komoly sérelem lett volna, de tőle ezt
                  sem vettem rossz néven, tisztában voltam vele, hogy Melinda angyali lény.</p>
               <p>Corneliának megvolt a bátyjától szerzett véleménye a református papokról és a
                  magyar faluról. Sötéten hallgatott. De magát Melindát ő is megszerette s Beátának
                  kifejezte azt a véleményét, hogy az ilyen asszony nem falura való, ennek mindíg
                  szép kastélyban kellene ülnie, csipkében-selyemben, s virágokat hímezve a
                  dobrámán, hallgatni a lovagok bókjait s a dalnokok szerelmes énekét.</p>
               <p>Csodálkozva rázta sötét fejét, mikor Beáta elmondta, hogy olyan ura van, aki
                  szeretné, ha kapálna. Talán nem is hitte, mert Melinda, ha Péterre fordult a
                  szava, mindíg dícsérte, hogy esperes lesz nemsokára, olyan nagy a tekintélye s nem
                  is függ senkitől, mert első gazda az egész környéken.</p>
               <p>Beáta útálta a falut. Neki már szűk volt városunk is, Kolozsvárról álmodott, sőt,
                  talán Budapestről. Elbiggyesztette száját, amikor Melinda azt állította, hogy ő
                  már megszokta s meg is szerette a falusi életet. Eleinte, igaz, nem találta
                  helyét, mert nem tudta, mi ott a hivatása a családján túl. Most már tudja, hogy
                  ugyanaz: szeretni, szolgálni... A szomszéd faluban van egy papné-barátnője, az
                  éppen budapesti leány volt s mégis boldog a falun. Miért?... Mert szeretni és
                  szolgálni akar Jézusért. Ő vezette el Melindát is Jézushoz, a Biblia olvasása
                  útján. Péter ezt eleinte nem szerette, azt mondta, rajongás. A vallás nem arra
                  való, hogy mutogassák, menj be vele a te titkos kamrádba s aztán légy becsületes,
                  ez a fő. De Melinda a barátnője segítségével továbbhaladt a bibliaolvasásban,
                  imaéletben és Jézus megengedte neki, hogy most már Péter nem ellenkezik, hagyja,
                  hogy elmenjen a betegekhez, azoknak is olvasson bibliát s imádkozzék velük s hogy
                  az asszonyokat minden kedden este összegyüjtse, szent énekekre tanítsa s
                  gyermekeik szeretetére, Jézusnak adására buzdítsa. Látja már Péter, hogy neki is
                  jó ez, a faluban már többen megtértek rossz életükből s a templomban sűrűbben
                  járnak...</p>
               <p>Ákos és Beáta tátott szájjal meredtek Melindára. Én sem hallottam még efféléket s
                  nem is értettem tisztán.</p>
               <p>Ákos azt mondta:</p>
               <p>- Az öreg Kánya a legunalmasabb medve a világon. A vallásórák?... Mi,
                  maturandusok, természetesen hitetlenek vagyunk. De ha ez neked jó...</p>
               <p>- Én nem vagyok hitetlen - jelentette ki Beáta. - Minden este imádkozom. De nekem
                  a te életed borzasztó lenne, Melinda... Szerinted minden bűn, amire én vágyom...
                  Igen, biztosan tudom ezt...</p>
               <p>Most Cornelia is megszólalt, szokása ellenére:</p>
               <p>- Papné, az más. Én hiszem Maica Domnului-ban, Szűz Máriában és szentekben. Van
                  nekik imádság, amit mondok... És gyertya, oltárra, ha meghallgatnak... És
                  keresztvetés, ördög ellen... Többit pópa tudja, nem én...</p>
               <p>Melinda nem vitatkozott egyikkel sem:</p>
               <p>- Fiatalok vagytok, még nem szenvedtetek - mondta csendesen.</p>
               <p>- Hiszen azt mondtad: boldog vagy Péterrel! - ellenkezett Beáta.</p>
               <p>- Az vagyok... De igazán csak azóta, hogy megszenvedtem érte s elfogadtam Jézustól
                  őt... olyannak, amilyen... Voltam boldogtalan is közben, amíg azt akartam, hogy a
                  kedvemért másféle legyen... Jézustól megtanultam, hogy nem magamat kell szeressem,
                  hanem őt. Azóta már nem irtózom a dagasztástól, kapálástól sem... De lásd, ő
                  mindjárt belátta, hogy nem bírom testi erővel... S most már nem is kívánja... Így
                  munkálkodik a szeretet...</p>
               <p>- Ugyebár, én nagy dolgokkal foglalkozom, - jegyezte meg Ákos gőgösen, - az én
                  vallásom a politika. Ezek a kicsi, apró gondok...</p>
               <p>Melinda szelíden mosolygott rá:</p>
               <p>- Mi az, hogy nagy!... Ha Péter egészen megtérne, nekem az volna a legnagyobb...
                  Ez az én nagy álmom, vakmerő reményem...</p>
               <p>Cornelia kisurrant, mert meglátta az ablakon keresztül a holdat. Künn fiatal
                  tavasz volt, izgató szagok áradtak a patak felől, bogarak dongtak a lombosodó fák
                  között... S a fiúk leskelődtek az udvari kapunál.</p>
               <p>Beáta is ásított, hogy álmos, Ákos pedig készült vissza a Kollégiumba.</p>
               <p>Melinda a nagyszobában aludt Gabriellával. Én az ebédlő díványán, amíg ő itt van.
                  Beáta pedig Corneliával.</p>
               <p>A ház elcsendesedett.</p>
               <p>A drága Melinda gyanútlanul pihent Jézus ölén.</p>
               <p>Én azonban ma is felébredtem rá, hogy a leányok besurrantak a hátulsó kapun, a
                  kulcsot megfordították a zárban, sugdosódva végig lopakodtak az udvaron, feljöttek
                  az előtér lépcsőjén s halkan betették Cornelia ajtóját.</p>
               <p>Ákos barátai a gáton jöttek át esténként a lányokhoz, sétálni velük a holdsütötte
                  mederben. Egy fűzfabozótig szoktak lemenni, az alá mély, lejtős gödröt mosott az
                  áradás.</p>
               <p>Három-négy diák is jött mindíg, igazán ártatlan mulatság lehetett; bár azt persze
                  nem leshettem ki, hogy a gödörben mi történik.</p>
               <p>De hazafelé csak egy-egy fiú kísérte a leányokat, a többi még előbb eltávozott a
                  bozótból, a gáton át.</p>
               <p>Igazi testvériség kapcsolta össze őket, s a leányok sem különböztettek. Amíg meg
                  nem untam, minden este meggyőződtem róla a tornác oszlopa mögül, hogy hűségesen
                  felváltották egymást a leányok hazakísérésében.</p>
               <p>Vasárnap délutánonként valamennyien el szoktak jőni társasjátékra s igen rendesen
                  viselték magukat.</p>
               <p>Végre hazaérkezett édesanyánk is. Mintha csatából jött volna meg, olyan
                  kimerülten, megviselve, vértelen, beesett arccal s árnyékos szemmel. De mégis
                  magában hozta a megnyugvást, hogy elvégezte azt, amire vállalkozott.</p>
               <p>Nem mondta meg nekünk mindjárt az első percekben. Előbb a ház dolgairól s rólunk
                  kérdezősködött, azután átöltözött, megkávézott s Melindával végigjárta a szobákat,
                  a konyhát, kamarát, udvart. Vele biztosan eközben közölte. Aztán még az unokájával
                  vigasztalódott egy kicsit. Csak vacsora után, mikor már Cornelia a szobájába ment,
                  intett Ákosnak, hogy maradjon még s maga köré ültetve, szólt hozzánk:</p>
               <p>- Mi, ugye, mindíg nagyon szerettük Magdolnát?... Szegény apátoknak is nagyon
                  kedves volt, emlékeztek?... Meg is érdemelte, hogy szeressük... Biztosan tudjátok,
                  ha nem is beszéltünk erről, hogy mégis Roland szerette őt közülünk a legerősebben.
                  Nem is csak úgy, mint kedves unokatestvért. Hanem, mint leendő feleségét... Évek
                  óta azért küzd, dolgozik, azért akar kitűnni, vagyont szerezni, hogy feleségül
                  vehesse Magdolnát s elhalmozza minden széppel, jóval, boldogsággal... Magdolna is
                  szerette Rolandot mindíg, de ő meg úgy, mintha testvére lenne. Magdolna, - erről
                  most az egyszer nyiltan kell beszéljünk, - az Ádám felesége akart lenni... Csak a
                  jó Isten maga tudja, lelkeim, hogy miért kellett éppen velünk, közöttünk történjék
                  ilyen szerencsétlenség... De hiába, így történt. S látjátok, nagyot hibázott mind
                  a kettő: Ádám is, Magdolna is, hogy nem voltak elég őszinték és erősek... Magdolna
                  sajnálta Rolandot és nem mondta meg neki őszintén, hogy a szeretetük különböző.
                  Ádám pedig gyenge és hiú volt ahhoz, hogy Magdolnával megértesse: ő, mint
                  katonatiszt, még sokáig nincs is abban a helyzetben, hogy megházasodhassék, ha
                  pedig lemond a tiszti rangjáról, akkor még kevésbé. Most már ne kárhoztassuk
                  szegényt: Isten tudja, él-e még, látjuk-e valaha? Legyen elég annyi, hogy ő elment
                  s Magdolna itt maradt, kétségbeesett helyzetében... Én az Ádám leveléből mindent
                  egyszerre megértettem... Rolandhoz kellett mennem... Az Isten őrizzen meg titeket
                  lelkem attól, hogy valaha ilyen keserves kötelesség szakadjon reátok!...
                  Gondolhatjátok, hogy fájt Rolandnak, amit meg kellett tudnia! Ha nem vagyok
                  mellette éjjel-nappal, ki tudja, mit tett volna magával?... De hála Istennek,
                  igazán szereti Magdolnát! Önfeláldozóan, nagylelkűen, hősiesen! Nem önmagára
                  nézett, mint ahogy a legtöbben tennék ilyenkor, hanem reá... És tudja szeretni
                  szegény Ádámot is, megbocsát neki... Azzal utaztam tőle Magdolnához, hogy
                  hallgassa meg, mit izen neki, s azután döntsön őmaga. Nagyon nehéz volt ez is,
                  higgyétek el, mert Magdolna még vergődött, tagadott s nem tudta megérteni Ádámot
                  sem... Meg kellett mondanom, hogy mindent tudok... S meg kellett azt is, hogy Ádám
                  olyan neki, mint aki már meghalt... de legalább érte halt meg, ha élni nem
                  tudott... Aztán, hogy nem Ádámért, sőt nem is saját magáért kell megtennie. Végre
                  legyőztem... De még ott volt Gergely bácsi és Janka néni!... Istenem, de vakok
                  voltak!... Nem is képzelték az igazat... Pedig szegény Magdolna már alig
                  titkolhatta... s előttem egy percre sem tudta volna, semmiképpen... De hát most
                  már ne beszéljünk ezekről... Hiszen csak egy a fontos s ezt akarom megmondani
                  nektek: Magdolna három nap óta a Roland felesége... A többit felejtsétek el és
                  soha, senkinek ne szóljatok róla...</p>
               <p>Ákos és Beáta nagyon megdöbbentek, nyilván nem is értettek mindent. Én még
                  kevesebbet. Csak az volt végre is világos, hogy Roland és Magdolna
                  összeházasodtak.</p>
               <p>Beáta megkérdezte:</p>
               <p>- Hol vannak?... Kolozsvárt?...</p>
               <p>- Roland igen, Kolozsvárt... Együtt jöttünk vissza, de ő továbbutazott. Magdolna
                  ott maradt, Erzsébetvároson.</p>
               <p>- Hogy?... Izé... Hát nem? - makogott Ákos.</p>
               <p>- Nyugodjatok meg! - intett anyánk. - Rolandnak új lakást kell kivennie és
                  berendeznie. Majd ősszel! Akkor viszi haza Magdolnát...</p>
               <p>Őszig még sok idő volt... Előbb el kellett még jutni a nyárig. S éppen elég minden
                  történt velünk azalatt is, amíg odáig jutottunk.</p>
               <p>Ákossal kezdődött, akit az érettségi előtt két hónappal szinte kicsaptak a
                  Kollégiumból. Csak azzal vigasztalta magát a válságos napokban, hogy nem egyedül
                  repül, van még vele néhány bajtárs és mindenekfelett Istvánfi tanár úr is. Azt sem
                  szabad elfelejteni, hogy az igazság vértanúiként szenvednek.</p>
               <p>Mindez nem könnyített anyánk bús szívén. A leányok persze lelkesedtek a hősökért
                  és mocskolták a tanári kar sötét elemeit. Az „államtanács” is Ákosék mellett
                  nyilatkozott.</p>
               <p>Eredetileg csak Istvánfi tanár úr ellen indult a hajsza. Diódi rektorprofesszor úr
                  történelem-óráján, az ő fenséges magyarázatával ellentétben Ákos és több társa a
                  milleneumot porhintésnek és csalásnak bélyegezte s a dolgozók elnyomatását
                  emlegette. Az ördög bújt beléjük, ahogy a maturandusokba előszeretettel szokott...
                  Diódi rektorprofesszor úr lemennydörögte őket, s talán meg is elégedett volna
                  ennyivel, ha felháborodását a tanári szobában is ki nem önti, s ha erre Istvánfi
                  tanár úr, aki még csak sárgacsőrű segédtanár volt, azonnal nem kél védelmükre,
                  hogy vállalja a felelősséget, mert mindezt tőle tanulták.</p>
               <p>- Magától? - hördült fel Diódi. - Ugyan mikor?... Tudtommal maga nem tanít a
                  nyolcadikban!...</p>
               <p>- Nem, kérem. Nem az osztályban és nem tanórán. A délutáni szabadidő alatt jőnek
                  néhányan a szobámba, baráti alapon. És sétaközben... Ez kérem, nem hivatalos
                  tanítás. Miért pakoltak ki vele, nem tudom... De ha már megtették, vállalom értük
                  a felelősséget...</p>
               <p>- Ez lázítás! - kiáltott a rektor. - Forradalom!... Talán összeesküvés is,
                  mi?...</p>
               <p>Istvánfi sovány arcán kipirult a pofacsontokra száradt bőr:</p>
               <p>- Méltóztassék megérteni: ez a forradalom és az összeesküvés megelőzése. Ezek a
                  fiúk már nem gyermekek, van eszük és szemük. Maholnap egyetemre kerülnek. Minden
                  egyszerre fog rájuk zúdulni... Szerintem az a helyes, ha tudják, mi van a világon,
                  s mindjárt odaállanak a haladás szolgálatába.</p>
               <p>- Ejha!... Maga tanít engem, fiatalember?... Mi van hát a világon s mi az a
                  haladás?</p>
               <p>Istvánfi már az egész összecsődült tanári kar gyűrűjétől szorongatva
                  válaszolt:</p>
               <p>- A nemzetiségeknek hatalmas pártfogójuk van Bécsben, ezt talán tetszett már
                  hallani? Magyarország testére alkusznak... Mi milleneumot játszunk, mialatt a
                  magyar nép kivándorol... Itt Erdélyben, - tessék csak a helybeli bankban
                  érdeklődni, - a magyar földet oláhok kezdik összevásárolni... Én olvasom a
                  Tribunát, Slavici lapját... És tudom, hogy a memorandumper után Björnson, Tolstoi
                  és Clémenceau az oláhok pártjára álltak. A világ szemében mi vagyunk az elnyomók,
                  a barbárok... És ezt másképpen nem cáfolhatjuk meg, csak úgy, ha emberi élethez
                  juttatjuk a szegény népet, elsősorban a magyart, a magunk véreit... Ezeket a
                  fiúkat igenis arra buzdítottam: ne urizáljanak, ne sütkérezzenek a mult
                  dicsőségében, hanem adják arra az életüket, hogy modern, egészséges, dolgozó
                  Magyarország épüljön fel, amíg nem késő!...</p>
               <p>- Maga szocialista! - mennydörgött a rektor. - Maga is azok közül való, akik a mi
                  szent zászlónkat háromszínű rongynak becsmérlik! Maga úrgyűlölő, maga a parasztok
                  kezébe akarja adni az uralmat!... Magának mindegy: magyar vagy oláh, csak paraszt
                  legyen!... Ez a modernség, ez az igazság, mi? És mi, uraim - fordult a megdöbbent
                  tanárokhoz - tűrjük, hogy ez az úr fertőzze itt a nemes ifjúságot?!</p>
               <p>Istvánfi vállat vont, legyintett s kalapját véve faképnél hagyta a társaságot.</p>
               <p>Az elöljáróság már két nap mulva azonnali hatállyal felmondott neki.
                  Kitelepítették a Kollégiumból. Az volt a baj, hogy nem védekezett, reménytelennek
                  látta az esetet, pedig a gyűlés után többen mondták a városban, hogy a rektor
                  félreértette őt.</p>
               <p>Ákosék azonban a tetejébe még azt is elkövették, hogy tüntetőleg elkísérték az
                  állomásra, búcsúszónoklatot intéztek hozzá s megéljenezték, mikor a vonat
                  kigördült vele a perronról.</p>
               <p>Ezért aztán a rektor ad audiendum verbum idézte őket s kezdődött a faggatás: mi
                  mindent tanultak tőle, mit vallanak magukénak elveiből s mit szándékoznak
                  cselekedni a fejedelmi Kollégium szent hagyományai ellen?</p>
               <p>Diódi rektorprofesszor úrnak fejlett érzéke volt a tekintélyi bíráskodás iránt,
                  tehát szabályszerű pert tett folyamatba, vizsgálati fogsággal, kihallgatási
                  jegyzőkönyvekkel és tanúvallomásokkal. Mert akadtak terhelő tanúk is, hogyne. A
                  levegőben terjengett a jó forrásból eredő hír, hogy az érettségi veszélyben van,
                  talán el is marad, talán soha le sem tehetik, ha nem tisztázzák magukat a szülői
                  és tanári tekintély, a család és tulajdon, a nemzeti dicsőség és az úri
                  hagyományok elleni aljas lázadás vádja alól. Így aztán az osztály egyrésze jobbnak
                  látta elkülöníteni magát a bűnösöktől s visszaemlékezni kijelentésekre,
                  fogadkozásokra, melyeket ők már akkor is borzadva hallgattak, noha nem is értették
                  világosan...</p>
               <p>Az izgalom kicsapott a Kollégium falai körül, a város érdekelt és nem érdekelt, de
                  érdeklődő családaiba is. Apák, anyák és rokonok futottak, hogy szövetséget kötve
                  meggyőzzék vagy meglágyítsák a tekintetes Tanári Kar és méltóságos Elöljáróság
                  szívét. Városunk nagy papja, mint a mindenkori kormány hűséges oszlopa és a
                  tekintélyelv felkent védője, az ifjúság romlásáról és a haza végveszedelméről
                  mennydörgött vasárnapi prédikációjában, a csizmadiák pedig összeverekedtek az
                  Arany Bárányban, mert nem tudták tisztázni, hogy miről van szó? A csiszlikek
                  elérkezettnek látták az időt, hogy a küntlakókkal leszámoljanak s egyenkint
                  pokrócolták meg őket este, a sötétebb sarkokon.</p>
               <p>Magában a Kollégiumban a gimnazisták és a képezdészek között tört ki a lappangó
                  gyűlölség, mikoris az előbbiek az utóbbiakat kiverték a tornakertbe és huszonnégy
                  óráig nem engedték vissza szobáikba. Feljegyezték, hogy a tanári házak kutyáit a
                  városi ebek összemarcangolták, s hogy a fogdában a rabok a vádlott diákok iránti
                  rokonszenvből a fegyőrre borítottak egy cseber valamit, amivel a mezőt kellett
                  volna megtermékenyíteniök. Két segédtanárnak menyasszonyaik visszaküldték a
                  gyűrűt és a polgármester elrendelte a kutak fertőtlenítését.</p>
               <p>És ekkor a „Közérdek”, városunk legkiválóbb (és egyetlen) lapja, a kormánypárt
                  szócsöve, a kiegyezés nagy művét látta veszélyeztetve. Szigorúan megleckéztette a
                  tanári kart, hogy nem törődik igazi hivatásával, az ifjúság nemes hagyományokban
                  való nevelésével, s haszontalan negyvennyolcaskodással töltvén idejét a kaszinóban
                  és a „Tigris”-ben, hagyja, hogy a nemzetköziség és hazafiatlanság hydrája felüsse
                  fejét Bethlen Gábor szent tűzhelyén.</p>
               <p>Ez a támadás gondviselésszerűnek bizonyult, több tekintetben is. Először, mert
                  szülőoka lett városunk második lapjának, a „Szabadság”-nak, melyet a
                  negyvennyolcas tanárok indítottak becsületük megvédésére és a „Közérdek” mögött
                  meghúzódó sötét magánérdekek leleplezésére. Másodszor, mert megdöbbentette és
                  észretérítette őket az állítás, hogy ők, a mindhalálig Kossuth-pártiak,
                  vádoltatnak a nemzetköziség és hazafiatlanság tenyésztésével. Azt cselekedték,
                  amit cselekedniük egyedül volt helyes és lehetséges: hirtelen fordulattal a diákok
                  pártjára álltak, a vádlottakat felmentették, a hamis tanúk magaviseleti jegyét
                  lehúzták s nyilatkozatot tettek közzé a „Szabadság”-ban, mely szerint
                  tisztázódott, hogy bizonyos személy, akit nem szükséges megnevezni és aki már el
                  is távolíttatott a Kollégiumból, - gyanítható, de „közérdekből” nem említendő
                  felbujtásra - igyekezett a tanári kar gondos és forró hazaszeretettől áthatott
                  nevelői és oktatói munkáját az ifjúság egy részében hatálytalanítani, ez azonban
                  nem sikerült, mert az ifjak maguk tettek bizonyságot arról, hogy a hazaszeretet
                  fáklyáját lobogó lánggal égve viszik magukkal az életbe a Kollégium oltáráról, s
                  ünnepélyesen fogadták, hogy mindhalálig hívek maradnak a magyar szabadság szent
                  ügyéhez. Minélfogva ebben az ügyben minden további eljárás feleslegessé vált és
                  megszűnt. Ki kell emelni azonban a rektorprofesszor mély atyai bölcseségének és
                  jóakaratának páratlan érdemét abban, ahogy az ifjakat erre az önként megnyilvánuló
                  bizonyságtevésre és fogadalomra elvezette.</p>
               <p>A hazaszeretet fáklyájáról és a szabadság szent ügyéről Diódi rektor úr által
                  fogalmazott nyilatkozatot éppen Ákosnak kellett felolvasnia társai nevében is, a
                  tanári kar és az ifjúság előtt. Nem volt benne semmi, ami meggyőződésükkel
                  ellenkezett volna, a rektor viszont győzelmesen került a hullámok fölé, a
                  „Közérdek”-nek torkára forrt a szó s városunk elpihent a béke ölén. Egyedül
                  Istvánfi tanár úr bujdosott, homlokán a Kain-bélyeggel, a számkivetés és közharag
                  pusztájában. De Ákosék még az érettségi előtt megtudták a leveléből, hogy az álnok
                  kolozsvári Kollégium, amely mindíg örült, ha az enyedieket megbosszanthatja, a
                  jövő tanévre máris megválasztotta helyettes tanárnak.</p>
               <p>Én azt hiszem, a legjobb mégis az volt az egészben, hogy szegény édesanyám
                  megszabadult attól a rémlátástól, mely szerint Diódi rektor úr apánk iránt érzett
                  ellenszenvből Ákost el akarta ütni az érettségitől s azért fújta fel a dolgot. Bár
                  Ilona néni szerint az özvegy tanárnék sok mindent megéreznek a tyúkszemükkel, de
                  mégis jobb, ha még maguknak sem mondják el.</p>
               <p>Még nem ültek el Ákos ügyének hullámai, mikor Beáta bolondult meg nagyhirtelen. Ez
                  pedig a kolozsvári színészek lelkén szárad, akik egy hétre lejöttek városunkba
                  vendégszerepelni. Nálunk eddig csak műkedvelők játszottak s Beáta is közéjük
                  tartozott. Igazi művészeket most látott először. Mindenkit lázba hoztak, de
                  Beátát, ismétlem, tisztára megőrjítették. Mivel édesanyám igazán nem volt
                  színházjáró kedvében, Beáta keresztanyámat vette rá, hogy elvigye őt és Corneliát
                  az előadásokra. Anyám vonakodott ettől is, de keresztanyám kedvesen és okosan
                  meggyőzte:</p>
               <p>- Tudom, lelkem, hogy sok a bánatod, nagyok a gondjaid... De ez a mi
                  osztályrészünk, öregeké... A fiataloknak azért élniök kell, szórakozniok. Majd
                  eljön az ő böjtjük is! Beáta most bontakozik, mint a virág... Kell neki a fény, a
                  meleg... Meglátod, reád is visszasugározza! Bízd csak rám, lelkem, én örömmel
                  viszem magammal s vigyázok rá. Nagy tehetség is Beáta, látnia kell igazi
                  művészeket. A művészet nagy dolog, gyönyörű dolog... Nem nyomhatjuk el önzőn Beáta
                  vágyait, hátha az Isten valami különös ajándékot rejtett el bennük, ami
                  mindenkié?...</p>
               <p>- Mit gondolsz? - hökkent meg anyám. - A színésznek... bo... bocsáss meg, nem rád
                  gondoltam, ugye, érted?</p>
               <p>- Ó, dehogy! - mosolygott szép keresztanyám. - Én talán nem is lettem volna igazi
                  művésznő... Bár mindjárt kezdetben sokan voltak, akik azt jövendölték... De én
                  tudtam, hogy a hangom nem elég erős, tán csak a játékom lett volna mind jobb...
                  Okos voltam, hogy ezt az áldott jó Szentkirályit választottam, a színpad
                  helyett...</p>
               <p>- Tökéletes úriasszony vagy, lelkem! - bólogatott édesanyám. - Te a színi pályán
                  is az maradtál volna. De az ember eleget hall másfélékről...</p>
               <p>- Igen, igen... Van mindenféle... De az igaziaknak, a nagyoknak csak a művészet
                  fontos, hidd el. S ha én nem is lettem naggyá, de értek a dologhoz, lelkem...
                  Hallottam szavalni Beátát s láttam, hogyan játszik. Persze még semmit sem tud.
                  Honnan is tudna?... De az ösztöne, az aztán igazi!... Én mondom, elhiheted... A
                  kolozsváriak némelyikétől pedig tanulhat. Bízd rám. Ok nélkül nem fogom
                  tüzelni...</p>
               <p>Beáta tehát minden előadáson ott volt s önkívületben szédelegte át a napot
                  egyiktől a másikig. Cornelia csak kétszer ment el, lusta volt ehhez is, meg nem is
                  értette jól a darabokat. Beáta tehát eljátszotta neki itthon, előadás után; néha
                  csak a szobájából hallottuk a sikongásait, kacagásait, dorombolásait, néha azonban
                  anyám és Ákos előtt, az én jelenlétemben is előadott egy-egy jelenetet. Nem is ő
                  volt!... Döbbenve néztem rá, elszoruló torokkal hallgattam. Mintha szellemeket
                  látna s nem is tudná, hol van.</p>
               <p>Egy délután keresztanyám átkérte magához. Késő este került haza, lángoló szemmel,
                  zokogva. Anyám azt hitte, kiábrándította őt keresztanyám valahogy, s vigasztalni
                  kezdte, hogy ne búsuljon, a színészet nyughatatlan és kétes pálya, nem is való
                  úrilánynak, lám, Szentkirályiné is otthagyta, okosan...</p>
               <p>De Beáta felemelte könnyáztatta arcát a karjáról, ahogy az asztalra dőlve
                  reszketett, s akkor láttuk, hogy örömujjongás ez.</p>
               <p>- Anyám!... Az igazgató előtt szavaltam, Szentkirályi néninél!... Azt mondta:
                  művésznőnek születtem, drámai hősnőnek!... Neki színiiskolája van, Kolozsvárt...
                  Felvesz, ha engeded! Ugye elengedsz, ugye, ugye?...</p>
               <p>Az természetes, hogy nem aludt egész éjszaka, de anyám sem húnyta le szemét, csak
                  forgolódott, sóhajtozott, sírt és imádkozott...</p>
               <p>Másnap átjött keresztanyám s elmondta, hogy ez a dolog komoly. Az igazgató
                  elsőrangú szakértő és kitűnő színésztanár... Neki sokkal többet mondott, mint
                  Beátának... Beáta nagy tehetség, bűn volna elejteni. Csoda, hogy ebben a kis
                  fészekben, - ezt az igazgató mondta - ebben a lapos, szürke környezetben milyen
                  szenvedélyes erők bomlottak ki benne... Ne törődj semmivel, Eszter, te mindíg
                  szabad lélek voltál, engedd Beátát, hogy repüljön!...</p>
               <p>- Egész éjjel gyötrődtem - nyöszörgött édesanyám. - Próbáltam elgondolni, mit
                  szólna hozzá az uram?... Nem tudom, nem tudom... A mi családunkban ilyen sohasem
                  volt... Tán Dávid ilyen lett volna, az Ernyeiekből... de őt is megölte a tulajdon
                  szenvedélyessége... Beátát is csak önmagától féltem... porráégeti magát...</p>
               <p>- S ha nem engeded, akkor elemészti magát...</p>
               <p>- Lehet... Mit csináljak, Istenem?... Ádám odavan, Roland szerencsétlen, Melinda
                  sem boldog... Ottilia betűbe öli a bánatát... Ákost szinte kicsapták... - Miért
                  ver engem az Isten, miért? Sze’ csak értük éltem, küzködtem örökké!</p>
               <p>- Nem úgy van, Eszter!... Te nem szabhatod meg a gyermekeid sorsát. Csak a maguk
                  útján lehetnek boldogok vagy boldogtalanok... Te csak szeretheted őket, te adtál
                  lelket, tehetséget nekik, a tulajdon véredből... Bízd őket az Istenre!... Vagy a
                  végzetükre, ahogy hiszed...</p>
               <p>Édesanyám sokáig hallgatott s aztán, amint szokása volt, hirtelen egészen
                  alászállott a nagy gondok közül, a porba:</p>
               <p>- És pénzem sincs rá... Meg kell mondjam neked, lelkem: többel tartozom a banknak,
                  mint amennyiért ezt a házat vettem tőle s amennyit még ráköltöttem... A végén ők
                  járnak jól: visszakapják a házukat, de nem úgy, ahogy eladták, hanem amilyenné én
                  tettem, a szívem-lelkem minden szeretetével!</p>
               <p>- Hát ez baj, lelkem... De erről most ne beszéljünk. Annál inkább, Eszter! Nézd,
                  mondok valamit, fogadd el tőlem, mi a férjemmel megtehetjük s szívesen megtesszük:
                  Beátát kitaníttatjuk s az öltözködéséhez is segítjük, amíg rászorul. Még nem
                  beszéltem erről az urammal, de annyi, mintha már beszéltem volna...</p>
               <p>- Nem, lelkem, az nem lehet!... Hogy fogadhatnám el?... Hogy gondolod?...</p>
               <p>- Tudom, Eszter... Nem felejtettem el. Tamás a keresztfiúnk! Az egyetemen, majd ha
                  odajut, az övé a segítségünk... Már tesszük is neki félre az aranyakat, a bankba.
                  És ne aggódj, nem rövidítjük meg egyiket a másikért. De Beátát, úgy érzem, nekem
                  kell segítsem... ezzel a multamnak tartozom... Most ne is válaszolj, gondolkozz
                  rajta, aztán még megbeszéljük. Ez nem ajándék, hogy is gondolod? Ez kötelesség,
                  magasabb kötelesség... s mi tehetjük, nálunk se kicsi, se nagy...</p>
               <p>De addig még sok mindennek kellett egyre-másra reánkszakadnia, amíg édesanyánk
                  végre megadta magát s Beáta a kétség önkényéből a zöldelő partra
                  kapaszkodhatott.</p>
               <p>Változatosság okáért Ottiliát környékezte meg ezután a szerencse.</p>
               <p>Nem azzal, hogy kitüntetéssel tette le Kolozsvárt a tanítónő-képesítő vizsgáját,
                  mert ezt embertelen tanulási öngyilkolása után elvártuk és természetesnek
                  találtuk.</p>
               <p>Hanem azzal, aminek nyilát a bordái közt hozta haza magával s éjszakák során
                  zokogta ki anyánknak. Emil Mateiu, a fehérvári ügyvéd, Cornelia imádott
                  mostohabátyja feleségül kérte Ottiliát.</p>
               <p>Kiderült, hogy Cornelia ezt már tudta, bátyja leveleiből. Mi csak most, lassanként
                  kezdtünk ráeszmélni, hogy egy idő óta milyen különös nyugtalansággal,
                  foszforeszkáló szemmel jár-kel közöttünk ez a lusta, fekete párduc, méreget,
                  nyalja a száját s önmagával viaskodik, hogy a torkunkba harapjon vagy az ölünkhöz
                  simuljon-e? Azt hiszem, Cornelia, a nagy csókkóstolgató önmagára nézve talán
                  hamarabb eldöntötte volna, hogy férjhez menjen-e egy barbár magyarhoz, egy kutya
                  elnyomóhoz, ha nagyon megkívánná, mint a bátyjára nézve azt, hogy megengedhető-e
                  a nagyromán álom harcosának magyar leányt venni feleségül? A maga módján már
                  megszeretett minket, de ez nem változtatott azon, hogy a magyart gyűlölje bennünk.
                  De persze tudta a bátyja feltételét is s izgatottan várta: mit határoz
                  Ottilia?</p>
               <p>Néném is csakúgy anyám szívéhez futott bajában, mint mindenikünk.</p>
               <p>Ennek a szegény szívnek kellett elviselnie, megharcolnia mindent, sőt az Írás
                  szavai szerint, ha kellett „keményebbnek lennie a koporsónál is” a
                  szeretetben.</p>
               <p>Ma már értem, látom Ottilia küzdelmét, melynek akkor csak tört sikoltásai
                  juthattak fülemhez. A makacs és büszke tanuló, az önálló, független észlény
                  méltóságáért verekedő, sértett szívű leány, aki fölébe akart kerekedni Péternek és
                  Melindának s mellékesen összes hígvelejű barátnőinek, már-már ott látta magát
                  álmaiban városunk polgári iskolájának és tanfolyamának igazgatónői trónusán, s
                  most szívenlőve vergődött, nyomorultul összeomolva anyánk karjában. Olyan
                  szerelmes lett Emil Mateiuba, mint akármelyik buta Kati a szép huszárjába. Az
                  esze, a büszkesége őrjöngött, a családi öntudata és hagyományai lázadoztak,
                  szörnyen szégyellte magát, szerette volna kikaparni a két szemét, de ugyanakkor
                  gyermeki ostobasággal reménykedett abban, hogy anyánk puha szíve azt súgja majd:
                  menj hozzá!... s ő nem megy, hanem repül, zuhan, megsemmisülve, mindent feledve s
                  megtagadva, boldogan...</p>
               <p>Ha Emil csak félolyan odaadással szereti Ottiliát, mint az őt, meg is történt
                  volna. De az ügyvéd férfi volt és román férfi: egészen akarta Ottiliát, a lelkét
                  is, nemcsak önmagának, hanem az ügyének is. Nem tudta a kettőt elválasztani. Hála
                  Istennek! Miben bízott? Őmaga hódító erejében! És egyúttal ügyének igazságában
                  is?... Lebecsülte Ottiliát, vagy túlságosan is felbecsülte, a maga módja
                  szerint?</p>
               <p>Mindegy, mert anyám azt mondta: nem!... És minden újabb roham után ismét ezt
                  mondta: nem!... Tízszer és százszor nem!... A koporsónál keményebb szeretettel
                  megölte Ottilia szívét. Inkább haljon meg Ottilia és utána anyánk is, de:
                  nem!...</p>
               <p>Cornelia fülelt, sompolygott, leskelődött, reszketett... A harc minden mozdulatát
                  állati szimattal kísérte az anya s a leány kisírt arcán, halálos feszültséggel
                  összevillanó szemükben, szóra ránduló s összeharapott szájukon, önfeledt
                  mozdulataikon...</p>
               <p>S mikor Ottilia megírta a levelet Emil Mateiunak, Cornelia lélegzet nélkül leste
                  az ajtó vonalnyi résén át: sugárzik-e az arca, vagy eltorzul?...</p>
               <p>Egy, két, három levél esik kettéhasítva a padlóra... Ottilia szeme örvénylik, ajka
                  kíntól vonaglik... Ismét ír... Befejezi... Lezárja... S karjára borulva felüvölt
                  gyötrelmében... Cornelia ott van, föléje borul, átöleli a fejét és sír ő is...
                  boldogan...</p>
               <p>- Add ide! - suttogja - Én teszem... enyém levél mellé... Én elküldöm...
                  biztosan!...</p>
               <p>Ottilia felemelkedik, szembefordul vele, hosszasan nézi. Bólint.</p>
               <p>- Nesze! - s odaadja.</p>
               <p>- Így jó! - mondja Cornelia. - Neked és neki... És én szeretlek, Ottilia!...</p>
               <p>Tudja már Cornelia, hogy a művelődése nálunk befejezést nyert. Szinte úgy tetszik
                  nekem, mintha mindjárt akkor éjjel, kezében a levéllel, el is tűnt volna
                  közülünk...</p>
               <p>Ottilia aztán megírta felvételi kérvényét a budapesti Erzsébet-főiskolába.</p>
               <p>Akkor már június közepe felé járhattunk s az én vizsgám is közelgett, az utolsó
                  Gombási bácsi dicső iskolájában. Gondjaim közepett azt már nem figyelhettem meg,
                  hogy anyám és Ottilia között hogyan símult vissza a régi csendbe és békébe a nagy
                  vihartól fölkorbácsolt szívtenger.</p>
               <p>De hiszen ma sem tudok, visszagondolva, tisztán látni ezeknek a heteknek és
                  napoknak zűrzavarában...</p>
               <p>Mert ez a furcsa, végzettől terhes tavasz még egyre ontotta reánk újabb és újabb,
                  megrendítő villámcsapásait.</p>
               <p>Ha valaki akkor azt mondja nekem: ezt a vizsgai verset már nem Gombási bácsi
                  tündöklő orcája előtt szavalod el, nyakinaid duzzadását és szemed kimeredését nem
                  az ő ellenőrző tekintete figyeli, s ordításodat nem az ő helybenhagyó füle
                  élvezi: dühbe jövök vagy kikacagom.</p>
               <p>Pedig hát...</p>
               <p>Nekem sehogysem tetszett, hogy Gombási bácsi akkor reggel elkésve dübörgött be az
                  iskolába s a szemérmetlen lárma hallatára sem ordította a régi, tiszta
                  gyönyörrel: Hasra, bűnösök!... Sőt, még csak meg se mukkant... Tántorogva mászott
                  fel a pódiumra s ólomsúllyal zökkent reccsenő székébe. Arca nem volt szép
                  lilaszínű, hanem fekete, s igéző szemének csak véres fehérje villogott.</p>
               <p>- Miku, mondjad!... - dörmögte, alig hallhatóan, úgyhogy mi kellett ráordítsunk
                  Mikura, aki nem vette tudomásul a felhívást.</p>
               <p>Miku megijedt, dadogott, de nem mondott semmit.</p>
               <p>S Gombási bácsi mégis azt mormogta szelíden, mint egy medvévé varázsolt
                  angyal:</p>
               <p>- Jól van Miku... Jól van!... Mondjad csak... szépen... Miku!...</p>
               <p>Hatalmas feje lassan előrehanyatlott s nagyot koppant az asztalon.</p>
               <p>Dermedt csend szakadt az iskolára.</p>
               <p>Szájtátva, eldöbbenve meredtünk mesterünkre, tán tíz percig is.</p>
               <p>Sohasem aludt el közöttünk, szeretett gyermekei között, ahol elemében érezte
                  magát. Én azt gondoltam nem is alszik, hanem most készül élete legnagyobb
                  meglepetésére.</p>
               <p>A várakozás kínossá vált. Valaki megmozdult. Egy másik lepisszegte. Valaki
                  elkacagta magát. A kötelesség egyik hőse felszisszent: Feladlak!...</p>
               <p>De Gombási bácsi erre a varázsszóra sem mozdult meg.</p>
               <p>Csakugyan, most szerezte nekünk a legnagyobb meglepetést.</p>
               <p>Halott volt. Vezérhez, hőshöz illően halt meg, a csatatéren. Sőt: a csatateret is
                  magával vitte, mert ezután már csak közönséges iskola maradt utána.</p>
               <p>Megvártuk a csengetést, aztán, mintegy titkos vezényszóra, lábujjhegyen
                  kisompolyogtunk.</p>
               <p>Fegyelmezetten, mert dicső lelke vezetett, négyes sorokban vonultunk be
                  keresztapám irodájába s jelentettük, hogy Gombási bácsi alszik... egy órája.</p>
               <p>A temetésén az egész város kivonult. Mi mind koszorút vittünk a gyászkocsi két
                  oldalán. A szónoklatok méltón dicsőítették a világ legjobb tanítóját, és mi, kutya
                  kemény kölykök, sírtunk.</p>
               <p>Így történt, hogy az évzáró vizsgát keresztapám elnöklete alatt, a mennyei kakasok
                  vették be tőlünk, de félannyit sem tudtunk, mint amikor még a megdicsőült
                  vezényelt. Ezért külön dícséretet is kaptunk keresztapámtól, aki a szülők
                  zokogása közt fejtette ki megható beszédében, hogy a tanulók zavara és kapkodása
                  a legszebb bizonyítéka annak: kit veszített el Gombási bácsiban a nevelés szent
                  ügye.</p>
               
            </div>
            <div type="chapter">
               <head>15.</head>
               <p>Nehéz megérteni és elhinni, hogy ez a gyászkeretű papíros csakugyan igazat mond,
                  hogy a fekete kereszt alatt sötétlő név tényleg az ő neve, hogy volt és nincs,
                  hogy behúnyt szemünk előtt most is eleven valóság és mégsem látjuk, soha
                  többé.</p>
               <p>Nem ebből a gyászjelentésből tudjuk. Anyánk sürgönye már napokkal előbb lecsapott
                  reánk. Most a levele jött meg, s ahhoz mellékelte a gyászjelentést. De
                  nyomtatásban egészen másképp hat a hír, idegenül s mégis visszavonhatatlanul.</p>
               <p>Ottilia és Beáta magukba roskadva sírnak. Ákos, miután tízszer megkerülte az
                  asztalt, kilépett a tornácra, s most ott jár fel-alá. Én nézem a gyászjelentőt,
                  olvasom, tán ötvenedszer: Ernyei Rolandné, született Fehér Magdolna... életének
                  22-ik évében... a haldoklók szentségének áhítatos felvétele után...</p>
               <p>Lejjebb ezek a szavak foglalkoztatnak: meghalt, mikor életet adott, az anya szent
                  kötelességét teljesítvén. Aztán a nevek: Ernyei Roland, bánatos férje; Tibor,
                  újszülött kisfia. Külön, az oldal túlsó sarkában apja, anyja, bátyja neve. Alól a
                  rokonság, köztük özv. Ernyei Áronné és gyermekei.</p>
               <p>Értsük meg tehát, hogy Magdolna halott. Ez azt jelenti, kicsi meleg keze nem nyúl
                  többé a nyakamhoz, hogy a galléromat megigazítsa, s vékony ujjainak hegyével nem
                  szedi le a pihét vállamról. És nem kéri többet Rolandot, hogy ne repüljön. És nem
                  tapad arcával Ádám arcához... És nem vet keresztet senkinek a halotti ágyánál...
                  És többé nem felesége Rolandnak és nem anyja a Tibor nevű kisfiúnak... Vagyis
                  ittmaradt utána egy Ernyei Tibor, aki a Roland fia... Mivelhogy Magdolna a Roland
                  felesége volt... Bár a gyászjelentőn úgy van, hogy „újszülött kisfia”, vagyis a
                  Magdolnáé. De úgy kell érteni, hogy a Rolandé is. Én pedig az újszülött nagybátyja
                  vagyok. Ha olyan, mint Magdolna volt, annál inkább pártolni fogom. Magdolna
                  meghalt... Ernyei Rolandné, született Fehér Magdolna... életének 22-ik évében... a
                  haldoklók szentségének... Ez azt jelenti, igen, hogy nem láthatom többé...</p>
               <p>Anyám levelét Ottilia olvasta fel. Roland ugyanazzal a vonattal utazott
                  Erzsébetvárosra, amelyikre anyám felszállott, Janka néni sürgönyének vétele után,
                  reggel. Szegény „kicsi” már nagyon odavolt, mikor megérkeztek. Csak egy napig
                  örvendhetett a gyönyörű fiacskájának, aki igazi, fekete Ernyeinek igérkezik. A
                  második napon már nagy láza lett. A negyedik napon páter Jácintot kívánta, a
                  bátyját. Tudta, hogy meg fog halni. Jó, hogy páter Jácint még idejében érkezett,
                  vigasztalhatta, feladhatta neki az utolsó kenetet. Rolandot és anyámat Janka néni
                  hívta el, de a „kicsi” arca felderült és sugárzott, mikor meglátta őket, pedig
                  akkor már haldoklott. Rolandnak odanyujtotta a jobbkezét s azt suttogta neki: ne
                  búsulj, így van jól... Isten meghallgatott!... A másik kezét a bátyja fogta. Apja,
                  anyja és anyánk ott ültek körülötte, s Janka néni tartotta karjában Tiborkát, hogy
                  Magdolna láthassa. Megtörő szeme a gyermeken pihent... A koporsójában olyan volt,
                  mint egy kisleány, aki valami csodát lát... Páter Jácint szerint ez mutatta, hogy
                  Magdolna előtt megnyílt az ég. Szegény apja, anyja össze vannak törve. Csak erős
                  hitük tartja őket, hogy el tudják viselni második gyermekük elvesztését... és
                  éppen Magdolna... Ámbár hiszen Gergely sem az övék... Tiborka mégis nagy
                  vigasztalás nekik. Úgy beszélték meg Rolanddal és anyámmal, hogy most Janka
                  néninél marad.</p>
               <p>Éjszaka megjelent álmomban Magdolna. Régi kertünkben találkoztunk. Komoly volt, a
                  fenyők felé lépegetett, a füvek és virágok tetején, s azok meg sem hajoltak
                  alatta. Felnéztem reá játékomból. Azt mondta, ha Ádám jőne, mondjam neki: a
                  fenyvesben várja. Aztán belebbent a fák közé. A fenyves égett. Lángok csaptak fel
                  belőle az égig.</p>
               <p>A következő éjszaka a Halált láttam. Egyszer csak a vállán ültem, combommal
                  éreztem kemény csontjait. Vágtatott velem, mint valami tüzes ló, egy fekete kapu
                  felé. Ettől kezdve egy darabig gyakran tűnt fel álmaimban a Halál, de nem mindíg
                  csontváz formájában. Néha rendes emberi alakja volt, meghúzódott az udvaron, a
                  kőlábak közt. Én azonban tudtam, hogy ő az. Félelem és gyűlölet ömlött el bennem
                  iránta s verejtékben fürödve ébredtem. Mélyen hallgattam róla, valami azt súgta,
                  hogy amíg el nem szólom magam, nem jöhet be a szobába.</p>
               <p>Talán két hét mulva láttam meg Kolozsvár városát, a „kincses várost”.</p>
               <p>Anyánk közben hazajött, Roland pedig visszautazott Kolozsvárra. De csakhamar írt,
                  hogy szüksége van anyánkra, intézze tehát úgy a dolgait, hogy a nyarat nála
                  töltse. És hogy engem is vigyen magával. Igen, éppen engem. Olyan csodálatos volt
                  ez, hogy nem is akartam elhinni. De írta, nagyon egyedül van, ne hagyjuk most
                  magára, és hogy jól esnék neki, ha én is egy kicsit ott jönnék-mennék a házban.
                  Roland mindíg furcsa ember volt, senki sem tudhatta, mit gondol, mire vágyik. Most
                  rám gondolt, engem kívánt látni, anyám után. Igaz, mindíg is jó volt hozzám, én
                  pedig csodáltam őt.</p>
               <p>Így kerültem Kolozsvárra, két feledhetetlen hónapra.</p>
               <p>Utazás közben először ment át velem a vonat alagutakon, összesen négyszer. Az első
                  váratlanul ért, de a másodikra már figyelmeztetett a mozdony sípolása, melyet
                  előbb nem vettem figyelembe. Hirtelen felrémlett az álmom, ahogy a halál rohan
                  velem a sötét kapunak. S mikor a túlsó oldalon felragyogott a fény, bennem is
                  megvilágosodott egy gondolat: a túlvilág sötét kapuján viszi át a Halál a
                  lelkeket, az örök fényességbe.</p>
               <p>Ezen elmélkedtem, mikor az utolsó alagút után kijutottunk a Szamos gyönyörű
                  völgyébe, s távolról egy magas torony halvány vonala szökkent fel az égnek. A
                  gondolat most egy másikkal társult: itt, a földön is van túlvilág, egy sokkal
                  ragyogóbb, mint amiben eddig éltem, s mindjárt odaérkezünk a tornya alá. Egész
                  testemben reszketni kezdtem az ujjongó várakozástól. A csoda közellétének titkos
                  lehellete borzongatott végig.</p>
               <p>Aztán berobogtunk tündérország állomására.</p>
               <p>Kolozsvár!... Gyermekkorom kéthónapos csodája!... Ó, város, kinek tiszta egedről
                  sohasem ment le a nap!.. Örökös fényben tündöklő, mérhetetlen, titokzatos arany
                  erdő!... Városok kincses királynője, boldog kebleden az életöröm szikrázó
                  gyémántjával! Elkövetkező hosszú, sötét, sivár évek ködén átvilágító
                  vigasztalásom, örök honvágyam epesztő látomása!...</p>
               <p>Csillogó ködön át hajlik reám Roland, hogy megcsókoljon... Kocsiban ülünk, de álom
                  ez, mert a kerekek nem zörögnek, az ülés lágyan ringat, mintha csónakon
                  lebegnénk... Beláthatatlan messzeségbe vesző, széles út... Mi a jobboldalán
                  gördülünk előre, balfelől pedig szembe jő velünk a kocsik hosszú-hosszú sora, s a
                  két ellentétesen mozgó sort gyönyörű, vaskorláttal övezett virágágyak választják
                  el!... Lélegzetemet hatalmas házak, tornyos paloták szorítják el... Lehúnyom a
                  szemem s az otthoni Magyar-utca porában trappolok a Kollégiumtól a
                  honvédkaszárnyáig, ami már a város végit jelenti, s közben az ujjaimon számolom
                  meg az összes emeletes házat... Már végeztem is velük s összeborzadva pillantok
                  fel... Szinte felsikoltok az ámulattól: tán egész városunknál nagyobb gyönyörű
                  téren vagyunk, melynek közepéből álombeli virágkörök és csillagok között óriási,
                  kővé vált fenyves szökken az égnek, legmagasabb sudarának csúcsán lángoló
                  aranykereszttel, fenn, fenn a kék magasságban... - Ez a Szent Mihály templom! -
                  hallom Rolandot, mintha nagyon messziről szólana.</p>
               <p>Mert fülemet zengő-zúgó muzsika mámora tölti el: mintha emberek, kocsik és házak
                  mind egyszerre énekelnének... S megint visszazuhanok a különös, szívetszorító
                  látomásba: egy tehénszekér mászik a Szentkirály-utcán már félórája s még nem ért
                  el a sarokig... Keresztapám lassú léptekkel sétál lefelé a Kollégium-utcán s a
                  léptei visszhangzanak a csendben... A patika előtti padon álmosan diskurálnak a
                  tanárok a polgármesterrel... Magukbanéző, néma asszonyok ballagnak hazafelé a
                  piacról, ahol lomha legyek döngenek a hulladékokon... Felrúgom magamat a halálos
                  vízió alól s boldog kacagással látom, hogy körös-körül tarka sokaság ömlik
                  fel-alá, mindenki siet, mindenkinek piros az arca az igyekezettől s olyan vidáman
                  jár a szája, mintha attól félne, hogy rövid az idő a sok újság kibeszélésére, ami
                  a begyében van... Élet, élet, élet! - kalapál a szívem bolond örömében.</p>
               <p>A Főtér sarkán lüktető forgalmú útra fordulunk be, mely inkább hosszú térnek
                  látszik s legalább háromszor olyan széles, mint nálunk a Magyar-utca. Minden
                  házának földszintje ragyogó boltkirakat, s az üzletekben úgy tolong a nép, mint
                  Mülleréknél országos vásár napján. A gyalogjárók tömegében újságárus kölykök
                  cikáznak keresztül-kasul, a lapokat lengetik s fülsiketítően visítoznak:
                  Ellen-zék! A legújabb!... Új-ság! Újság!... Csodanagy, egyetlen szemből álló
                  ablakok mögött, asztalok körül férfiak ülnek cigarettázva, kávézva, újságokba
                  temetkezve, vagy heves taglejtésekkel vitatkozva. Fehérsapkás, kötényes,
                  izzadtarcú emberek az úttest szélén kis kocsikat tolnak, melyeken fénylő
                  sárgarézveretű bödönök zörögnek; a talicskások azt üvöltik: Fagylalt! Fagylalt!...
                  A robogó kocsik és szekerek között, az út közepén fenséges nyugalommal áll a
                  kifentbajszú rendőr, fehér lófarkas sisakjával s kék zubbonyán félholdalakú,
                  csillogó számlappal.</p>
               <p>Amikor éppen az út végéhez értünk s ismét befordultunk egy tér sarkán,
                  megzendülnek a harangok. De mindenfelől egyszerre, vastagon, vékonyan. Isten
                  tudja, hány toronyból s az egész levegő megtelik elragadó muzsikájukkal.</p>
               <p>A tér tulajdonképpen körülkerített nagy-nagy kert, magas, lombkoronás fákkal és
                  sűrű bokrokkal tele, - hullámzó, sötétzöld tó a tornyos, kupolás palotáktól
                  alkotott medencében.</p>
               <p>- Ez a Kispark - jegyezte meg Roland s ámuló nézésemre hozzátette: - Mert van egy
                  nagy sétatér is, kétszázesztendős fákkal s olyan hosszú sétányokkal, hogy nem
                  láthatsz el egyik végétől a másikig... Na, de megérkeztünk, itt lakom, né, szemben
                  a Kispark bejárójával...</p>
               <p>Egyemeletes ház földszintjén volt a Roland lakása. Három szobából állott, melyek
                  közül egyik a Kisparkra, a másik pedig a ház zárt, tiszta udvarára nézett; a
                  közbülső szobának csak a kapualjba nyílt az ablaka, s ezért félhomály borongott
                  benne délben is.</p>
               <p>Az udvar felőli, legnagyobb szobából a konyhába, kamrába és fürdőszobába lehetett
                  jutni. Roland dolgozószobájában mennyezetig érő, zsúfolt könyvpolcok álltak,
                  középütt rajzokkal és mindenféle eszközökkel borított, nagy asztal. Egy
                  falmélyedésben az ágya. Az udvari szoba ebédlőnek volt berendezve igen szépen, de
                  bőrszékek és széles dívány is pompáztak benne. A homályos középső helyiség
                  rendeltetését először nem értettem meg, azt hittem, valami kis templom vagy
                  afféle. Nem is láttam tisztán, mert éppen csak átmentünk rajta. De a Magdolna
                  nagy, világító szeme megdöbbentően lobbant szívembe egy életnagyságú képről, mely
                  a belső falat borította, s amelyen ő fehér ruhába öltözötten állt, különös, komoly
                  ünnepélyességgel. A kép alatt egy földig leborított asztalfélén ezüst
                  gyertyatartók villantak meg s köztük elszáradt virágcsokrok, könyvek, dobozok,
                  sokféle apró tárgy. Az egész olyan volt, mint egy oltár s ez zavart meg. A szoba
                  másik felében függönnyel eltakart ágyak állottak.</p>
               <p>Annyira tele voltam mámorító benyomással, hogy az első este teljesen összemosódik
                  előttem s így nem tudom, mikor éreztem meg Roland szomorúságát s mikor tűnt fel
                  nekem lesoványodott arca, lázas szemének réveteg pillantása. Igazában nem is
                  tudtam felfogni a helyzetet, később sem. Kolozsvár bűvöletében éltem végig az
                  egész nyarat s a lelkemben zengő szüntelen öröméneken csak alig törhetett át az ő
                  gyászoló szíve panaszának egy-egy hangja. De Roland még ezt sem akarta. Éppen az
                  volt a célja, hogy vidám és boldog legyek, hogy eltereljem gondolatait a saját
                  sebéről. Anyámmal, persze, másképpen beszélgettek kettesben. „A férfiú, akit anyja
                  vigasztal”, titok maradt előttem.</p>
               <p>De feledhetetlenek a séták, melyekre Roland magával vitt. Végeredményében, azt
                  hiszem, erre gondolt, mikor anyámat kérte, hogy engem is hozzon el. Nem akart
                  egyedül barangolni sötét gondolataival s az én fecsegésemmel enyhítette
                  gyötrelmeit.</p>
               <p>Minden reggel, jó korán indultunk el s délig is kószáltunk. Mikor én már nagyon
                  fáradtan húztam a lábamat s végre ezt észrevette, leültetett hol a sétatéri
                  vendéglő tornácán, ahol aztán belekóstoltam sörébe és kiflit, perecet ropogtattam,
                  hol pedig valamelyik cukrászda előkertjében biztatott, hogy lássak hozzá a
                  fagylalthoz s a habos rollóhoz. Tulajdonképpen nem sokat beszélt velem, csak
                  röviden, kissé hadarva magyarázta meg, mi az az épület, amifelől kérdezem, ki az,
                  akiről az utcát elnevezték, melyik templom melyik felekezeté, kit ábrázol a
                  szobor, miféle ismeretlen virágok vannak a botanikus kertben, melyik címer melyik
                  család palotáját ékesíti a Monostori úton, ki volt az a szakállas úr, akinek
                  köszönt, hány tüzér lakik ebben a kaszárnyában, ez a Kollégium van-e olyan híres,
                  mint a miénk és így tovább. De mindezekből lassanként összeállott bennem Kolozsvár
                  mélységes ismerete, a gyermeki ámulat és rajongás szivárványában. Néha csodálatos
                  könyvesboltokba vitt be, ahol megszámlálhatatlan gyönyörű könyv tornyosodott a
                  polcokon s rendre megvette nekem Robinsont, a Hős fiúkat, Csontos Szigfriedet és
                  Berni Detrét, Villámsugárt, Buda Hősét, mindmegannyi feledhetetlen vigasztalóját
                  néhány elkövetkező sötét esztendőmnek. Mindennap elmentünk egy trafik előtt,
                  melynek ablakában képes újságok voltak kiakasztva, nagykalapú búrokkal és tropikus
                  sisakú angolokkal. Az újságok mind búr-pártiak voltak, a képeken kitűnő célzással
                  eltalált angolok bukfenceztek le a sziklákról, vagy repültek az égnek a lecsapó
                  bombák füstjében-tüzében. Itt félórákat is álldogáltunk, mert én nem bírtam
                  betelni hőseim szemlélésével. Egyszer megkérdeztem tőle: vajjon Ádám nincs-e
                  rajta valamelyik képen, amit nem akasztottak ki, s egyáltalán mit tud róla? Erre
                  megmagyarázta, hogy a képeket itt rajzolják, minden búr egyforma rajtuk, éppen
                  úgy, mint minden angol, nézzem meg jól. Ádámról ő sem tud semmit és egyébként ő
                  ebben az ügyben az angolok pártján van, bár elismeri a búrok vitézségét. Ezen
                  persze meghökkentem, de nem magyarázott tovább, azt mondta, azért csak szeressem a
                  búrokat, ha jól esik. Máskor ő kérdezősködött, ha kedve jött rá, mikor künn
                  jártunk a Felek oldalában, vagy a Hója szélén.</p>
               <p>Úgy összeforrtam vele, hogy egészen megnyílt a szívem s mindent elmeséltem neki,
                  amit játékaimban átéltem. Hanyattfeküdt a fűben, két kezét feje alatt
                  összekulcsolta, a felhőket nézte s hallgatott. Egyszer-egyszer elmosolyodott, el
                  is kacagta magát, látszott, hogy szereti, amiket mondok. De tanácsokat nem adott,
                  s nem buzdított arra, hogy ezt vagy azt csináljam.</p>
               <p>Egy alkalommal észrevettem, hogy nem is figyel rám. Mereven nézett a magasba,
                  összevont szemöldökkel. Követtem tekintetét s megláttam a sast, egy fehér felhő
                  alatt keringve.</p>
               <p>- Ez az! - mormogta ő. - Ez a lényege: megközelíteni az ilyen repülőt... Szárnyas
                  ember: ez a megoldás... Nagy gép?... Légi omnibusz?... Ostobaság!... Kicsi gép,
                  minél inkább csak szárny... Hajlékonyság, fürgeség, egyéni mozgékonyság...
                  alkalmazkodás a szelekhez... Hipp-hopp!... Ott vagyok, ahol akarok!...</p>
               <p>- Mi van a szárnyas kocsival? - szaladt ki a számon, önkénytelenül.</p>
               <p>Roland összerázkódott, felült, meredten bámult rám.</p>
               <p>- Semmi! - mondta aztán, legyintve. - Összetörtem...</p>
               <p>Érthetetlen keserűség rohant meg. Sírva fakadtam.</p>
               <p>- Mi lelt? - kérdezte, megragadva a vállamat. - Mit tudtál?... Mért sírsz?...</p>
               <p>- Rég tudom - vallottam szipogva. - Egyszer, Magdolnának... A kertben mondtad...
                  Hogy kétszemélyes lesz... és repülni fogsz vele...</p>
               <p>Ijedten elnémultam s remegtem, hogy mi lesz most.</p>
               <p>Roland sötéten nézett maga elé. Aztán rámpillantott, megsimogatta a fejemet.</p>
               <p>- Nem baj... Szép, hogy hallgattál... tisztességes fehér disznó!... Hallgass most
                  már ezután is... Magdolna nincs... Összetörtem...</p>
               <p>- Pedig már kész volt!...</p>
               <p>- Nem, még nem volt készen. Még ki sem próbáltam... Nem biztos, hogy sikerült
                  volna. Ha ő akarta volna... talán... De nem akarta... Azt mondta: bűn... Jó...
                  Minek is?.... Összetörtem...</p>
               <p>- És most mit dolgozol, Roland bácsi?...</p>
               <p>- Most semmit... Veled sétálok, látod... A gyár szabadságot adott... tudod,
                  érette... Majd, talán ősszel ismét nekifogok...</p>
               <p>- A szárnyas kocsinak!..</p>
               <p>- Nem... Dehogy is... Gyorstüzelő ágyút tervezek.</p>
               <p>Édesanyám a kedvenc ételeit főzte neki ebédre. Ilyenkor kicsit felvidult,
                  kérdezősködött az otthoni dolgokról, a testvérekről.</p>
               <p>Ebéd után ők lepihentek, később aztán egymásközt szoktak beszélgetni. Így a
                  délután, egészen vacsoráig, az enyém volt egyedül.</p>
               <p>Mindjárt az első napokban, az udvari ablaknál ülve egy képeskönyvvel, Roland
                  ajándékával, észrevettem, hogy az emeletre vivő lépcsőn egy fiú ugrál lefelé,
                  féllábon. Téglalapocskát lökdösött maga előtt s ahogy az udvarra ért, tovább
                  rugdosta, utána szökdécselve. Nincs jobb mulatsága, gondoltam lenézően.</p>
               <p>Ahogy háttal fordulva ugrándozott, vékony, magas fiúnak láttam, nagyvárosi úri
                  csemetének. Lábán sárga szandál és rövid fehér harisnya, azonfelül meztelen,
                  szinte combközépig. Kurta, kék nadrágján aranygombok. Derekán piros bőrszíj,
                  vékony nyaka és karja csupaszon fehérlik elő a kivágott, ujjatlan tornaingből.
                  Fedetlen fejét hosszú, göndör szőke fürtök borítják.</p>
               <p>Most szembefordult velem, az ablak felé rugdosta tégláját. Tekintetünk egy
                  pillanatra találkozott. Nagy szürke szemek mélyedtek az enyémbe, a lányos,
                  barackvirágszínű kerekded arcból. Aztán ő a téglára sütötte szemét, én a
                  könyvre.</p>
               <p>Roland bejárónőjétől tudtam meg, hogy az emeleten lakó háziúr fia, Árvéd úrfi. Az
                  apja gazdag ember, bankigazgató.</p>
               <p>Másnap, ahogy ő kifelé igyekezett a kapun, én meg befelé, szerencsésen
                  összeütköztünk.</p>
               <p>- Pardon! - mondta, udvariasan félreállva s meghajolva.</p>
               <p>Mi, Gombási-iskolások, sohasem szoktunk ilyen idegen szavakat használni. Ezért nem
                  is tudtam, mit szóljak, elvörösödve bámultam rá. Ő azonban nagyvárosi gavallér
                  lévén, kezét nyujtotta:</p>
               <p>- Donáthy Árvéd vagyok!</p>
               <p>- Engem Ernyei Tamásnak hívnak - jelentettem, megfogva vékony, puha ujjait.</p>
               <p>- Örvendek! - hajolt meg újra. - A mérnök úr öccse talán?...</p>
               <p>- Igen... A Rolandé... Ernyei Roland mérnök öccse, igenis.</p>
               <p>- A mérnök úr a mi lakónk. Édesapámtól tudom, hogy kiváló ember... Maga itt nyaral
                  nála?</p>
               <p>- Itt. Édesanyámmal. Roland hívott... Sétálni szokott velem... Egészen
                  szeptemberig itt leszünk... Akkor ugyanis gimnazista leszek! - fejeztem be,
                  fejemet felemelve.</p>
               <p>- Érdekes!... Én is most megyek a gimnáziumba, a református Kollégiumba! Maga hol
                  tanul?</p>
               <p>- Én a Bethlen Kollégiumban, Enyeden!...</p>
               <p>Szemét kikerekítve, tisztelettel bólintott.</p>
               <p>- A Bethlen Kollégiumban!... Hallottam róla! De a miénk is híres... Akarja, hogy
                  barátkozzunk?...</p>
               <p>- Szívesen.</p>
               <p>- Akkor szervusz!</p>
               <p>- Szervusz!</p>
               <p>Így kezdődött Donáthy Árvéddal való barátságom. Általa léptem a magasabb szellemi
                  régiók világába. Mert az enyedi és a kolozsvári gyermek között is ott sötétlett az
                  alagút, innenfelől a nagyszabású, túlfelől pedig a kisszerű élet
                  körülményeivel.</p>
               <p>Csak az volt bámulatos, hogy ő nem is tudott róla, milyen varázzsal bűvölt engem
                  magához az ő világa. Barátkozásunk során meselátó szemmel élte bele magát az
                  enyedi patakmederbe, melynek titkairól beszéltem, s úgy nézett reám, kalandvágyó
                  szomjúsággal, mintha a dzsungel tigrisei és ingoványai közül érkeztem volna, rövid
                  pihenőre. Saját környezetét megszokottnak, mindennapinak ítélte. De én jól
                  éreztem, hogy mennyivel magasabbrangú életet él, mint én.</p>
               <p>Már mindjárt a beszédmodora elárulta ezt. Százával használt olyan szavakat,
                  melyeket én még csak nem is hallottam. A rokonait kuzen-nak emlegette s az orrából
                  engedte ki ezt a szót. A kocsit konflisnak hívta. Élégans, intelligens, zseniális,
                  fenomenális és több ezekhez hasonló jelzőt használt. Különösen kedvelte a zenei
                  elnevezéseket, mint opera, kamarazene, szonáta, szimfónia. Délelőttönként francia
                  órára és zongoraleckére járt nyáron is, hogy ki ne jöjjön az exerszísz-ből. De már
                  a köszönése, járása, meghajlása, fejtartása is fínomabb és biztosabb volt, mint az
                  enyém. Sokkal többet olvasott, s tudta, melyik a jó mű és melyik a fércmunka. De
                  mégsem ezek tették előttem kivételes lénnyé Árvédot, hanem az, amit nem lehet
                  kifejezni és leírni. A művelt és sokoldalú városiasság sugárzása, ami nem külső
                  máz volt rajta, hanem a természete, a benső sajátossága. Ezért nem is kérkedett
                  vele, hanem előkelő természetességgel és közönnyel árasztotta magából.</p>
               <p>Hamar kiderült, hogy odaadó és megértő, aranyszívű barát. Csak most döbbentem rá,
                  hogy nekem sohasem volt olyan igazi barátom, aki teljesen együttérzett és
                  gondolkozott volna velem, s éppen ezért boldogító felszabadulás, tökéletes
                  átolvadás lett számomra a barátságunk. A testvéri vonások egymásután tárultak fel
                  közöttünk, az érdekes különbségekkel együtt.</p>
               <p>Nekik is volt kertjük a városon kívül, de a saját tulajdonuk. Szintén tele
                  kísértetekkel, s mivel a kert most is megvolt, Árvéd rendületlenül hitt
                  kísérteteiben is. Maguk a szellemek azonban lényegesen különböztek az én néhai
                  rémeimtől. Tulajdonképpen halottak lelkei voltak, akik a történelem folyamán a
                  kertet bírták élőkorukban, s azóta örökre ott maradtak a földben, kövekben,
                  virágokban. Római légionárius-tiszttől kezdve az Árvéd nagyapjáig mindenféle rangú
                  és rendű lélek akadt közöttük, s Árvéd rendkívül élénken tudta jellemezni őket;
                  különös meséket mondott róluk. Olyanok, akik egymást kergetik, gyűlölik,
                  marcangolják, szép számmal fordultak elő, de olyan, aki Árvédnek ártani akarna,
                  egy sem. Valamennyi a barátja, bizalmasa volt, titkaikat a szél susogásában, a
                  vihar zúgásában, a virágok illatában, a madarak énekében közölték vele. A Halállal
                  szintén bensőséges viszonyban élt, cseppet sem félt tőle. Sokszor hallotta künn a
                  kertben, hogy gyönyörűen hegedül a holdsugarak húrjain. A lelkek erre a muzsikára
                  táncoltak egy lugas tisztásán. Pincéjükben szintén lakott természetfeletti lény,
                  de csupán egy hegyessapkájú, nagyszakállú, vörösorrú törpe; tulajdonképpen az
                  elásott kincset őrizte a nagyhordó alatt, melyből aztán néha leitta a bor egy
                  részét s Árvéd apja ilyenkor dohogott, hogy a hordó megint „megszállott”, az ördög
                  tudja, miért. Nekem eleinte nagyon csodálatos volt, hogy ez a kiváló, nagyvárosi
                  fiú még most is hiszi ezeket. Én magam már nem tapadtam a régi hittel
                  kísérteteimhez, noha még mindíg megmaradt bennem az a borzongató sejtelem, hogy
                  valami „más értelemben” vannak rémítő és hatalmas, titokzatos valóságok. Ma már
                  tudom, hogy Árvéd éppen így nem hitte őket, ebben a babonás érzésben, hanem akarta
                  és beleélte magát a képzelet teremtésébe s játszott velük, vagyis a saját lelkének
                  jelképeivel... ahogy a költő teszi azt.</p>
               <p>Nem felejtem el, hogy mikor igen bizalmas óráinkban, a Kispark padján ülve,
                  szikrázó csillagok alatt, elmondtam neki nagyapa meséjét a Szép Kísértetről,
                  milyen különös érdeklődéssel dugta arcát az enyém mellé s szemében milyen furcsa
                  lángot vetett a csillagok fénye. Aztán elfulladva és rekedten suttogta:</p>
               <p>- Igen... Én már láttam... Azaz nem a szememmel láttam... és mégis... Hát most,
                  hogy ezt elmondtad, most értem... Látod, nekünk találkozni kellett, ezért... Csak
                  most történt, mielőtt jöttél volna... Vasárnap este, künn a kertben vacsoráztunk,
                  ott is aludtunk, nagyapám régi házában... Vacsora után még kisurrantam a
                  hintahelyre, megragadtam a kötelet, nagyot lendültem, fel az égnek... S akkor
                  éreztem, hogy nem is én hajtom, hanem valaki húz, röpít... Szemem fennakadt a
                  sokezer csillagon, mint a halotté... A kertünkkel szemben a Szamos gátja
                  harsogott... Egy verset mondott, egy éneket... Csakhogy nem emlékszem egy szavára
                  sem... S nézd, Tamás, én tudom, hogy ki kell találjam az utolsó betűig, mi volt,
                  hogy volt... Lehet, hogy nem is egy vers volt, hanem ezer... Akkor mind az ezeret,
                  rendre, valahogy, valamikor... Azt hiszem ez a Szép Kísértet volt! Én
                  Hintaszellemnek neveztem el...</p>
               <p>Találkoztunk azonban az „államban” is. Mert egyszercsak rájöttünk, hogy ez a
                  játékunk is közös. Árvédnak is volt állama. Csakhogy államaink között is voltak
                  különbségek. A térképek, a rendeletek, a hirdetmények, a címek, a kitüntetések,
                  hadjáratok, melyek az én államom lényegét alkották, az övéből hiányzottak. Árvéd
                  országának tulajdonképpen csak története volt, noha az folytonosan előlről
                  kezdődött és megismétlődött. Ő maga sem tudta, hol van ez az ország, de pontosan
                  leírta előttem tájait: egy mély erdőt, egy cseppkőbarlangot, egy roppant havas
                  hegységet, egy óriási virágos rétet, egy különös várost üvegházakból, egy kastély
                  lovagtermét, egy folyó partjait, forrásától torkolatáig. Ezen az úton ment végig
                  egy fiú, akinek a nevét elfelejtettem, egészen a tengerig, keresve egy leányt,
                  akit a születése előtt ismert az Isten birodalmában. Azoknak, akikkel találkozott
                  mind külön története volt s a történetek továbbfejlődtek. Egyikről-másikról néha
                  megemlítette, hogy tegnap óta mi történt velük. Az egész együtt mégis országot
                  alkotott, külön világot s minden különbség dacára is rokona volt az enyémnek, mert
                  éppenúgy összefonódott mindennapi életével és játékaival, mint velem az én
                  országom.</p>
               <p>Egy esős délutánon felhívott a lakásukba. Ekkor ismertem meg édesanyját, szelíd és
                  jóságos asszonyt, aki kormányos tolókocsiban sétáltatta önmagát ide-oda a szép
                  szobákban, mert a lába Árvéd születése óta béna volt. Úgy látszott, nem
                  szomorkodik emiatt, arca mindíg mosolygott, s különösen akkor élénkült fel, ha a
                  fiával beszélgetett. Árvéd nagyon hasonlított hozzá. Nem is úgy szerették egymást,
                  mint anya és fiú, hanem mint titkos szövetségben álló jóbarátok, játszótársak.
                  Együtt szoktak dominózni és sakkozni, de ami több volt ennél, megtudtam, hogy az
                  anya résztvesz Árvéd képzeletbeli országának életében is, egyenként és személyesen
                  ismeri lakosait, beszélgetés közben ő is továbbfűzi sorsukat, sőt némelyiknek
                  dolgában döntő indítványokat is tesz. Ez meglepett engem. Én sem titkoltam éppen
                  államom létezését anyám előtt, hiszen a hirdetmények és rendeletek egyikét-másikát
                  ő is látta és olvasta, de a dolgokat sohasem beszéltük meg, önállóan alakítottam a
                  fejleményeket. Persze, neki nemcsak egy gyermeke volt, sokféle gondban égett
                  örökké, aztán nem is volt tolókocsihoz kötve!</p>
               <p>Ezen a délután Árvéd gyönyörű vasútjával játszottunk. A sínekből akkora pályát
                  lehetett építeni, hogy egy nagy ovális asztal peremét teljesen körülfogta, sőt, a
                  váltók alkalmazásával keresztül-kasul szelte az asztal egész felületét. Volt
                  állomásépület, azonkívül vagy öt-hat őrház, három alagút és két híd is. Négy
                  mozdony működött a pályán, erős rúgósszerkezet hajtotta őket, s egyszeri
                  felhúzásra tízszer is befutották az egész utat. Személy- és teherszállító kocsikat
                  lehetett csatolni hozzájuk, s a váltók beállításával elérhettük, hogy mind a négy
                  szerelvény egyszerre vágtatott, egymással szembe is, mert szépen kikerülték
                  egymást. Valami ravasz mesterkedéssel úgy készült a pálya, hogy amint a vonat
                  útkereszteződéshez ért, a sorompók maguktól lecsapódtak, aztán az utolsó kocsi
                  átfutása után felemelkedtek. Ilyen nagyszerű játékot még elképzelni sem tudtam
                  volna. Most éreztem meg, milyen nagy különbség van Árvéd és az én életem, a gazdag
                  és a szegény gyermek lehetőségei között. Bizonyos voltam felőle, hogy ilyen játéka
                  csak nagyon gazdag szülők fiának lehet. Megkívántam természetesen, de egyúttal
                  mindjárt le is mondtam róla, mert éreztem, hogy ilyent még Roland sem vehetne
                  nekem.</p>
               <p>- Kik utaznak ma és hová? - érdeklődött Árvéd anyja, odagördítve magát az
                  asztalhoz.</p>
               <p>- A gyorsvonaton egy orvostanár - jelentette ki Árvéd. - Tudod, Mami, már tegnap
                  mondtam, hogy Roxan hercegnő súlyos beteg lett, a nyári kastélyban, az erdők
                  között. Hozzá hívták doktor Nepomukot.</p>
               <p>- Belgyógyász vagy sebész?</p>
               <p>- Egyik sem. Ideggyógyász. Roxan hercegnő ideglázt kapott. Emlékszel, rablók
                  támadták meg a hintóját, s az egyik letépte a nyakából a drágaköves éket... Ő
                  pedig a rabló álarcához kapott, lerántotta s akkor elájult... A kocsis vágtatásra
                  ösztökélte a lovakat, a lakájt le is lőtték a rablók, de aztán elmaradtak a hintó
                  mögött...</p>
               <p>- Rettenetes... Az álarcról tegnap még nem szóltál... És kit látott meg Roxan
                  hercegnő?...</p>
               <p>- Azt még nem tudjuk... Nepomuk doktor fogja kideríteni, hipnózissal...</p>
               <p>- Az Istenért, csak nem a férje volt?... Rejtélyes ember...</p>
               <p>- Én is nagyon kíváncsi vagyok, Mami... Annyi bizonyos, hogy a herceg nem volt
                  otthon, három nap óta... Vadászni ment a rengetegbe, a nagyhavas alá, ahol a
                  cseppkőbarlang van...</p>
               <p>- Na, az a cseppkőbarlang is!... Mindíg reszketek, hogy mit fogunk látni benne, ha
                  egyszer egészen behatolunk, a szakadékon át... Neked nincs utasod? - fordult felém
                  mosolyogva.</p>
               <p>- Én azt gondolom, jó volna, ha a tehervonaton katonaságot küldenénk a búrokhoz.
                  Ádám bátyám hadosztálya erősen megfogyatkozott, a jelentések szerint.</p>
               <p>- Helyes!... Árvédtól már tudom, hogy a bátyád hős katonatiszt és önként ment a
                  búrok segítségére!... Ez nagyszerű, fiacskám!... Erre örökké büszke lehetsz!...
                  Jól mondod: küldjünk neki segítséget, gyorsan!...</p>
               <p>Árvédnak is tetszett a gondolat. A vonatokat elindítottuk: vágtattak, mint a
                  szélvész, a tehervonat is csakúgy, mint a gyors, de az természetesen hamarább
                  megérkezett a hercegnő kastélyának utolsó állomásához, hiszen Dél-Afrika valamivel
                  mégis messzebb volt. A gyorsvonatot tehát levettük a pályáról s csak a teher
                  loholt tovább.</p>
               <p>Eközben nagyszabású ötletem támadt.</p>
               <p>- Nem támadhatnák meg az angolok a vonatot? - kiáltottam fel.</p>
               <p>- Dehogynem! - tapsolt Árvéd. - Várj csak!... Két doboz ólomkatonám van, gyalogos,
                  tüzér, huszár... Ágyúk is... Az egyik ágyúból sörétet lehet kilőni!...</p>
               <p>A piroskabátosok lettek az angolok, a kékek a mieink, a búr-magyarok. Ez utóbbiak
                  „leugráltak” a vonatról s úgy lőtték a töltés alól puskázó angolokat. Az ágyút,
                  mely rúgó segítségével serétszemet lőtt ki, már a búrok vontatták fel egy
                  magaslatra s onnan fedezték az érkező magyarokat, az angolok egész csapatait
                  seperve el nagyszerű találataikkal. Néhány löveg a vonatot is érte, s az egyik
                  kocsi felborult és lezuhant a töltésről. De végre is a búrok győztek s
                  üdvrivalgással egyesültek a magyar segélyhaddal.</p>
               <p>Árvéd egészen beleolvadt a játékba s nem is sejtett harci indulatok rikkantak ki
                  belőle. Persze, most velem játszott, nem pedig szelíd édesanyjával, akivel
                  hercegnőkről álmodozott. De a Mami is kipirult arccal élvezte a küzdelmet s
                  megjegyezte, hogy nehéz időkben fegyvert kell fogni a haza védelmére. Az ő
                  nagyapja és nagybátyja negyvennyolcas honvédek voltak s Petőfi barátai.</p>
               <p>A harci szünetben, a Mami csengetésére egy bóbitás, fehérkötényes szobalány
                  fagylaltot és süteményt hozott be. Pompásan uzsonnáztunk. Estefelé betoppant Árvéd
                  apja is. Hatalmas termetű, boltozatos koponyájú, éles nézésű és keményhangú férfiú
                  volt. Látszott, hogy állandóan parancsolni szokott egy sereg alárendeltjének.</p>
               <p>Megcsókolta felesége homlokát, Árvéd pedig neki csókolt kezet. Ezután erősen
                  megrázta jobbomat.</p>
               <p>- Mit játsztok, gyerekek? - kérdezte dörgő hangon, feleségéhez fordulva.</p>
               <p>- Háborúzunk! - nevetett a Mami. - Segítséget küldtünk a búroknak és legyőztük az
                  angolokat!...</p>
               <p>- Ennek örvendek.... Árvéd, te is?... Biztosan a barátod találta ki, nem a Mami és
                  te... Helyes, kisfiam!... Fiúk vagytok, legyetek harciasak és bátrak! Ne
                  álmodozzatok!</p>
               <p>A Mami és Árvéd titkon összemosolyogtak. Ők tudták, hogy Donáthy bankigazgató nem
                  szeret és nem szokott álmodozni.</p>
               <p>Árvéd ezután visszaadta látogatásomat. Édesanyám is uzsonnát készített, habos
                  kávét kaláccsal s Roland is kijött közénk a szobájából. Árvéd ez alkalommal első
                  vizithez öltözött, kék bársonyblúzt viselt gyönyörű csipkegallérral és selyem
                  nyakkendővel. Szőkefürtös, hamvas arcú, mesebeli kiskirályfinak látszott.
                  Rolanddal úgy beszélgetett, mint egy felnőtt. Csak a pincebeli törpén különböztek
                  meg, mert valahogy szóbakerült a pince, s a törpe kiugrott Árvéd száján.
                  Ismételten kijelentette, hogy ahányszor csak akarja, mindíg ott látja a hordó
                  tetején, hegyes sipkában, szürke, galléros köpenyben, hosszúorrú strimflikkel a
                  lábán. A szakálla már földig ér, s az orra görbe, vörös paprika...</p>
               <p>- Az lehet - pillogott rá Roland komolyan. - De nem helyes...</p>
               <p>- Miért, kérem szépen?...</p>
               <p>- Mert a törpe nem magyar - mondta Roland. - Bányásznépek találták ki, germánok...
                  Neked csizmás, árvalányhajas, fokosos kicsi embert kell látnod, amint csárdást
                  táncol a hordó tetején!</p>
               <p>Árvéd döbbenten bámult rá, aztán töprengve sütötte le a szemét. Nem tudom, mit
                  gondolt erről, de az tény, hogy a törpét soha többet nem említette előttem.</p>
               <p>Annál inkább kibújt belőle a harci természet. Nem is hittem volna, hogy mamis
                  fínomsága alatt annyi bátorság, tűz és harcikedv lappang. Úgy látszik, én
                  rendeltettem arra, hogy ezt felébresszem benne. Az alkalmas környezetet pedig a
                  Kispark szolgáltatta.</p>
               <p>Tele volt kanyargós utakkal, nagyszerű búvóhelyekkel a bokrokban, de leginkább az
                  volt fontos, hogy ott élt Ambrus bá, a park bőszült őre, aki gömbölyű pocakja és
                  karikalába ellenére állandóan kergette a gyermekeket, bömbölve, hogy a gyepre
                  lépni tilos!... Természetesen minden fiú csakis a gyepet szerette, azon
                  nyargalásztak, betyárt és pandúrt játszva. Ambrus bá, ha elcsíphetett egyet,
                  elkobozta a kalapját vagy a labdáját, bicskáját. Rettentően fenyegetődzött azzal
                  is, hogy a bűnöst rendőrkézre juttatja.</p>
               <p>Eleinte, mint átutazó idegen, tiszteltem a helyi szabályokat, de Árvédben már
                  felhalmozódott a visszafojtott fiús hajlam, s azt indítványozta: Ambrus bá legyen
                  az elnyomó angol birodalom, aki nem akarja engedni a búroknak, hogy csordáikat
                  szabadon legeltethessék az ősi, foglalatlan mezőségeken, holott ehhez istenadta
                  joguk van, - tekintettel arra, hogy a Kisparkot nem Ambrus bá, hanem a gyermekek
                  számára létesítették. Hívjuk ki tehát az ellenséget, ugráljunk szeme láttára a
                  gyepen s istenesen fárasszuk ki hiábavaló üldöztetésünk által. Végső szükségben a
                  park négy kijáratának valamelyikén bármikor kiszökhetünk a hatásköréből.</p>
               <p>Elhatározásunk messzemenő következményekkel járt a Kispark életében.</p>
               <p>Először is, a látványosság kedvéért erősen felszaporodtak a csecsemőket
                  szellőztető és a kisgyermekeket pásztoráló dadák, kisasszonyok, katonai és civil
                  udvarlóikkal, s mind több sütkérező nyugdíjas lepte el a padokat, sőt, a csavargók
                  is meg-megtelepedtek átvonulás közben. Mindezek egyesült erővel utálták Ambrus
                  bát, aki az élő fába is belekötött egy elhullatott papirosért, s ha valaki csak
                  egy percre is elhagyta ülőhelyét, amint gyanútlanul visszatelepedett, a csősz
                  másodszor is kérte a kétkrajcár paddíjat, lecsapván leshelyéből, mint az ölyv. A
                  közönség tehát lelkes füttyentéssel, biztatással és kacagással kísérte Ambrus bá
                  karikázását, amint lihegve igyekezett utánunk az utak és bokrok labirintusában,
                  kitartó, de reménytelen dühvel. Látszólag valamennyien az ő pártján állottak s
                  reánkszórt méltatlankodásaikkal tüzelték a gutaütéssel játszó üldözőt. De
                  kacsintásaik és különféle vészjeleik, melyekkel lesőhelyeire figyelmeztettek,
                  eléggé elárulták érzelmeiket.</p>
               <p>Ennél is jelentősebb volt azonban az, hogy példánk körénk gyüjtötte a Kisparkban
                  magányosan vagy elszigetelt csoportokban játszó fiúkat. Úgyszólván észrevétlenül
                  belekapcsolódtak tevékenységünkbe, s egyszercsak azon vettük észre magunkat, hogy
                  nyolc-tíz új barátunk is van, akikkel tegeződünk, bizalmas viszonyban állunk és
                  együtt pukkasztjuk Ambrus bát. Volt közöttük sárga cipős úrifiú, kékkötényes kis
                  inas és mezítlábas városszéli tekergő, vegyesen.</p>
               <p>Ha pedig egyszer már összeverődött egy ilyen pompás csapat, a játék magától
                  fejlődött és gazdagodott tovább. Ennyi fiatal tettvágy nem tarthatta többé
                  kielégítő feladatnak Ambrus bá gyötrését, tehát változatlanul fenntartván az őt
                  illető alkalmakat, hamarosan két táborra szakadtunk, természetesen búrokra és
                  angolokra, s most már egymást kergettük, rohamoztuk és tepertük le a bokrok
                  között.</p>
               <p>Mi Árvéddal a búr-párton maradtunk és hozzánk csatlakoztak az iskolás úrifiúk, a
                  cipősök és bőrövesek. A társadalmi elkülönülés szabályosan és gyorsan következett
                  be. Az inasok és tekergők ösztönösen összetapadtak, Dugó Pertli vezérlete
                  alatt.</p>
               <p>Ki volt Dugó Pertli és honnan kapta titokzatos nevét, nem tudhatom. A legendából
                  lépett be a Kisparkba, két inas és három mezítlábas kíséretében, egy forró
                  alkonyatkor. Zömök, széles vállú, nálunk valamivel idősebbet mutató fiú volt,
                  megjelenésében átmenetet képviselve az iskolások és a tekergők között. Kurta
                  nadrágot és kabátot viselt, a pecsétek alatt zöldes-fekete színben; hosszú fekete
                  harisnyája térdén tallérnyi lyukak díszelegtek, de cipője is volt, bár jóval
                  nagyobb a tulajdon lábánál, úgyhogy üldözés közben bármikor leránthatta és utánunk
                  vághatta. Kabátja alól piszkos tornaing tűnt elő. Kemény, kócos haja szerteszét
                  meredezett alacsony homloka körül, arcának betegesen tésztafehér színe volt,
                  kerek, zöld szemét gyulladásos szemhéjak keretezték. Krumpliorra szemtelenül
                  égnek állt, s vastag szája nyálasan fénylett.</p>
               <p>Mi négyen egy bokor előtt állottunk, Árvéd, én és két társunk, s éppen egy futam
                  izgalmait lihegtük ki, melynek során Ambrus bá kidőlve lemaradt, száz lépésnyire
                  tőlünk. Jelenleg ott ült a földön, az út szélén és káromkodott.</p>
               <p>Dugó Pertliék egyenesen nekünk tartottak, s a vezér csípőre tett kézzel megállván
                  egy lépésre az orrunk előtt, bemutatkozott:</p>
               <p>- Dugó Pertli vagyok!</p>
               <p>- Éljen Dugó Pertli! - üvöltötték katonái, s azzal máris ránkvetették magukat. Még
                  öklözés közben is csodálkozva gyönyörködtem abban, hogy Árvéd milyen hősies
                  elszántsággal tépázza egy inas boglyas fejét, aki viszont a gyomrát boxolja. Kár,
                  hogy a szegény Mami nem látta: talán talpraállt volna, hogy a segítségére
                  rohanjon. Mintha Árvéd egész életében csak inaspüföléssel foglalkozott volna, nem
                  pedig zongorabillegetéssel és sakkozással!</p>
               <p>A túlerő azonban elnyomott volna, mert Dugó Pertli már két másik társunk hasán
                  térdelt egyszerre s markában egy-egy nyakat szorongatott. Mi, Árvéddal, egymásnak
                  vetve hátunkat hanyatló erővel próbáltuk visszatartani az ellenség rohamát.</p>
               <p>Az utolsó pillanatban avatkozott a harcba Ambrus bá, pihenten érkezve a frontra.
                  Két inas azonnal megfutamodott, két mezítlábosnak a fejét Ambrus bá addig
                  veregette egymáshoz, amíg össze nem csuklottak, a harmadikat Árvéddal kettesben
                  kezdtük agyabugyálni, mire futásnak eredt, mi pedig utána. Ezáltal kívánatosan el
                  is távolodtunk Ambrus bá közeléből, aki már Dugó Pertlire vetette magát. Elgázolt
                  társaink, miután a nyakuk kiszabadult Dugó Pertli markából, a lábába
                  csimpaszkodtak, nem hagyták felállani, s így Ambrus bá kényelmesen dögönyözhette,
                  amíg csak áldozata el nem nyúlt. Kissé megtépve kocogtunk haza, de büszkén, mint a
                  tűzkeresztségen átesett katonák. A mi konyhánkba lopódzva, összeszedtük magunkat,
                  kezet és arcot mostunk, lesimítottuk egymás haját s leporoltuk ruháinkat, hogy a
                  Mami és édesanyám meg ne rémüljenek miattunk. Aztán boldogan szorítottunk kezet és
                  gratuláltunk egymásnak. Most már senkitől sem félünk a világon!</p>
               <p>A csatározás ezután váltakozó szerencsével folyt. Óvakodtunk attól, hogy Dugó
                  Pertli olyan aljasul meglephessen, mint első ízben. Vele magával lehetőleg nem is
                  keveredtünk közelharcba, hanem csak alantasaival. Dugó Pertli különben is buta
                  alak volt, bosszúvágytól lihegve minden taktikát elvetett s már messziről
                  üvölteni kezdett, ha meglátott. Mi a kifárasztás módszerét alkalmaztuk vele
                  szemben, akárcsak Ambrus bával, s mivel rossz futó volt, a nyelvét lógatva
                  trappolt utánunk; néha megállt s lerántott cipőjét utánunk hajította.</p>
               <p>Tudtuk, hogy sokkal erősebb, mint mi, tehát olyan helyzetbe kellett hoznunk, hogy
                  őmaga kérjen fegyverszünetet vagy békét. Ezért egy alkalommal, mikor elég
                  messziről hajította utánunk egyik undok cipőjét, visszakanyarodtunk, felkaptuk az
                  otromba jószágot, Árvéd a fülénél fogta, én a madzagjánál, s kerülő úton, hogy
                  gazdája nyomunkat veszítse, hazaloholtunk vele. Árvéd szobájának rácsosan
                  leengedett redőnye mögül, az emeletről kémleltünk, rájön-e Dugó Pertli, hogy merre
                  tűntünk el, s vajjon mit fog csinálni?... Nem hiszem, hogy magától valaha is
                  rájött volna, nyilván valamelyik alantasa árulta el lakóhelyünket, aki még a hadak
                  szétválása előtt hozzánk tartozott. De akárhogy is, egyszercsak megpillantottuk,
                  ahogy szánalmasan elősántikált a parkból a szembenlevő kijárón s fintorogva
                  felnézett az ablakokra. Majd kihasadtunk a kacagástól. Olyan tökfilkó volt, hogy a
                  bal lábán rajtahagyta a csónakot s botorkált, mint a sánta kutya.</p>
               <p>Az úton éppen csend volt, estefelé. Dugó Pertli előreugrált az úttest közepéig,
                  tölcsért csinált tenyeréből s felbömbölt az ablakokra. Alighanem sejtette, hogy
                  mivel csak az egyiken van leeresztve a redőny, bizonyosan ott leskelődünk.</p>
               <p>- Adjátok vissza a cipőmet, tintanyalók!</p>
               <p>Nem válaszoltunk.</p>
               <p>Nyomorultul szökdécselt fel-alá. Aztán lennebb adta:</p>
               <p>- Nem mehetek így haza!... Értsétek meg!</p>
               <p>Reméltük is, hogyha van apja, idősebb Dugó Pertli, jól elagyabugyálja majd a cipő
                  miatt. Hagytuk, hogy puhuljon csak!</p>
               <p>Közben egy kocsi fordult be az útra, s Dugó Pertlinek vissza kellett szökdelni a
                  túlsó partra, hogy el ne gázolják. Leült az út szélére s busa kobakját csüggedten
                  temette tenyerébe.</p>
               <p>Erre Árvéd megszánta, s ahogy a kocsirobogás elült, átszólt a rács közül:</p>
               <p>- Te Dugó Pertli!... Jere csak közelebb!...</p>
               <p>Felkapta a fejét, reménykedő vigyorgás terjedt szét lapos képén. Feltápászkodott s
                  ismét a középre baktatott.</p>
               <p>- Nálatok van a cipőm?... Adjátok vissza!... Megígérem...</p>
               <p>- Mit ígérsz, Dugó Pertli? - kérdeztem én...</p>
               <p>- Egy ujjal sem nyúlok többet hozzátok!</p>
               <p>- Nem hisszük!...</p>
               <p>- Becsületatyaúristenemre!</p>
               <p>- Ne káromkodj! - intette Árvéd - Miféle beszéd ez?...</p>
               <p>- Ez nem káromkodás, hanem eskü!... De mást mondok: átállok hozzátok... nem
                  vezérnek, hanem közkatonának, na!... - Hátranézett a park felé, aztán vissza, az
                  ablakra.</p>
               <p>- Igen ám, de mivel bizonyítod be, hogy nem csalsz? - tette fel a kérdést
                  Árvéd.</p>
               <p>- Várjatok csak, mindjárt meglátjátok! - S azzal visszatérve a park bejáratához,
                  éleset füttyentett.</p>
               <p>Csakhamar kitrappolt két társa, egy inas meg egy mezítlábas.</p>
               <p>- Visszaadták? - kérdezte az egyik.</p>
               <p>A vezér azonban hirtelen, szó nélkül nyakonragadta őket, összekocogtatta fejüket,
                  s megfordítva őket a markában, cipős ballábával igazán bámulatraméltó ügyességgel
                  előbb az egyiket, aztán a másikat berúgta a parkba.</p>
               <p>A redőnyt lassan felhúztuk, s a cipő átrepült az út felett, Dugó Pertli elé.</p>
               
            </div>
            <div type="chapter">
               <head>16.</head>
               <p>Talán éppen ezen az estén leptem meg anyámat és Rolandot, hogy nagy töprengésbe
                  merülve tárgyalnak egy levél felett, amely szétnyitva hevert előttük az asztalon.
                  Nyomban megismertem Ottilia írását. De valami nyomtatott tetejű, hivatalos
                  formájú papír is volt ott.</p>
               <p>- A házat el kell adni, nincs más megoldás! - mondta éppen Roland. - Nem, nem
                  szabad, hogy a bank árverezzen! Péternek írjunk, azonnal... Ő többet tud érte
                  kapni, mint amennyi a bank követelése...</p>
               <p>Édesanyám szeméből könnyek törtek elő:</p>
               <p>- Péter... igen, de ő haragudni fog, leckéztetni... szinte hallom: előre
                  megmondtam, ugye, nem is lehetett más vége!.. Nem bírom az effélét, Roland... a
                  gyermekeimért tettem, igazam volt... Szerencsétlenség ez csak, te biztosan
                  tudod...</p>
               <p>- Hogyne, hogyne!... Én nem hibáztatlak, én megértem... De csak Péter segíthet,
                  senki más... Ne törődj vele! Egyik füleden be, a másikon ki... Az a fontos, hogy
                  megmentse, amit lehet...</p>
               <p>Előttem nem folytatták tovább. De édesanyám egész éjjel sírt és sóhajtozott;
                  többször is felneszeltem rá. S ettőlfogva Roland nem hívott sétálni, hanem
                  játszani küldtek Árvéddel a Kisparkba, hogy minél kevésbé legyek láb alatt. Ők
                  ketten folyton tárgyaltak, leveleztek, s édesanyám állandóan nagyon szomorú volt.
                  Egész véletlenül tudtam meg, hogy Bihari Péter kétszer is írt, s hogy csakugyan
                  megtette szemrehányásait, de vállalta a ház eladását is. Ezenfelül bizonyos
                  javaslatokat is terjesztett elő, mert többször hallottam, hogy Péter ezt vagy azt
                  helyesen gondolja, viszont nem viselkedik megértőn ebben vagy abban a
                  dologban.</p>
               <p>Elkerülhetetlen volt, hogy ebédnél vagy vacsoránál ne essenek szavak, melyekből
                  megsejtsem életünk küszöbön álló nagy változását.</p>
               <p>- Ez mégis kicsi! - pillantott körül Roland egyszer. - Nekem mindenképpen
                  szükségem van a külön szobára, tehát Ákosnak is kell egy... Te a harmadikat laknád
                  Beátával. De az ebédlőt sem nélkülözhetnénk... az pedig már négy...</p>
               <p>- Akkor fogadjunk Ákos mellé vagy két kosztost, ahogy mondtam - nézett fel rá
                  anyám a tányérjáról. - Legalább így a házbéren spórolnánk... Nem lehet, hogy téged
                  agyonterheljünk...</p>
               <p>- Jó, én nem bánom... Ákos talán tanítványokat is kaphatna... Beátának csak a
                  koszt kell, ha Szentkirályiék...</p>
               <p>- Ez a Beáta-dolog... ez... Még most is reszketek tőle! Nem volna mégis jobb a
                  képezdébe adni?... A mi családunkban... És tudod, Péter, hogy prüszköl
                  ellene!...</p>
               <p>- Nyugodj bele, én azt mondom... Legalább addig, amíg kiderül, tényleg
                  tehetséges-e? Ha az, ne törődj Péterrel és senkivel... Falusi, kisvárosi butaságok
                  itt nem számítanak... És a képezdéhez pénz kell, Szentkirályiék pedig arra
                  nem...</p>
               <p>- Azt el sem fogadnám! Ugyan, mit gondolsz?</p>
               <p>- Na, azért!...</p>
               <p>Azt hiszem, hamarosan tisztában voltam vele, mi készül. Értelmesen tudomásul
                  vettem a dolgot: házunkat eladják, anyám Ákossal és Beátával ide költözik,
                  Rolandhoz. Ákos úgyis egyetemre jön, nem maradhatna ott. Beáta, Szentkirályiék
                  költségén, a színiiskolába kerül. Ottilia meg Pestre megy. Jó, értem... De mi lesz
                  velem?... Erről sohase beszéltek előttem. Kérdezni pedig nem mertem, hiszen nem
                  avattak be semmibe, magam szedtem a begyembe, amit tudtam.</p>
               <p>De persze töprengtem felette eleget. Arra a gondolatra, hogy én is Kolozsvárra
                  kerülök, nagyot dobbant a szívem az örömtől... Ezek a hetek nemcsak
                  elhomályosították előttem városkánkat, de szánalmat, lenézést és ellenszenvet is
                  oltottak belém. Szorongató érzés volt csendjére, álmos tengődésére, sivár
                  kisszerűségére gondolnom. Az a lehetőség pedig, hogy az egész családból egyedül
                  éljek ott, távol anyámtól, akiért örökké aggódtam, szinte elviselhetetlenül
                  fájdalmasnak tűnt fel.</p>
               <p>S mégis, amikor Bihari Péter egy napon megérkezett, valahogy azonnal tudtam: úgy
                  lesz. Az volt a baj, hogy Bihari Péter sötét jóslatai egész terjedelmükben
                  beváltak anyám gazdálkodására nézve, s ezt mélyen érezte és szégyellte szegény
                  anyám, Péter viszont erőt merített, hogy most már döntő tekintéllyel vegye kezébe
                  a család sorsának intézését, mint akinek mindíg igaza van és egyedül csak neki van
                  igaza.</p>
               <p>- Remélem, kedves mama, hm, hm... hogy most már belátja: szót kell fogadnia
                  nekem... S előre is kijelentem, hm, hm... hogy csak akkor vagyok hajlandó a család
                  dolgairól tanácskozni, ha erről máris... hm, hm... biztosít... Látja, eljöttem,
                  pedig hm, hm... a legnagyobb munkaidő van... Kárt jelent minden perc, hm, hm...
                  amit távol töltök hazulról... Megtettem, hm, hm... De utoljára!... S remélem, te,
                  Roland, belátod, hm, hm... hogy itt nem szabad többet álmodozni, röpdösni... Csak
                  a legjózanabb számítás s a legszigorúbb következetesség... hm, hm... segíthet
                  még...</p>
               <p>- Igen... azért kérettünk, - pillogott rá Roland - hogy meghallgassunk és kövessük
                  tanácsaidat, amennyire csak bírjuk. Megbeszéltem anyánkkal... s ő nem
                  ellenkezik...</p>
               <p>Édesanyám magához vont engem a karjával; szemét törölgette s némán bólintott,
                  száját összeharapva.</p>
               <p>- Tehát a ház dolga?... - kérdezte Roland.</p>
               <p>- A ház, igen, hm, hm... Másodszor is az a helyzet, hogy mamának... hm, hm, e
                  pillanatban nincs egy krajcár adóssága sem...</p>
               <p>- Csak az otthonom vált semmivé! - buggyant ki anyám szívéből az élet nagy álmát
                  sirató keserűség.</p>
               <p>- Hát, hm, hm... igen, ez igaz... De mégsem egészen úgy, ahogy gondolja...
                  Mindjárt hm, hm... elmondok mindent... De itt vannak az írások...</p>
               <p>Kirakta zsebéből a paksamétát.</p>
               <p>- Ezek itt... hm, hm... a kifizetett váltók... A bank összes követelése ennyi
                  volt... Négyszázhuszonnégy forint negyvennyolc krajcár... Ezek meg itt a
                  kiegyenlített számlák, egy, kettő, három, négy, öt, hat darab.</p>
               <p>- Mi... miféle számlák? - hebegte anyám.</p>
               <p>- Ez a Mülleré, ez a Patrubáné, ez a mészárosé... hm, hm... itt még az asztalostól
                  is van egy, a bútorhátralékról... Ez itt a könyvrészletek kiegyenlítése, már
                  peresítni akarták... Na, még itt van a Kollégiumé is, a tavalyi fáról... A
                  nyugdíjat most már nem terhelik vele... Háromszázöt forint, tizenkét krajcár
                  együtt... összesen hétszázhuszonkilenc forint, hatvan krajcár, hm, hm...</p>
               <p>- Jézusom, Péter! - kapott a fejéhez anyám. - Hogy... honnan tudtad meg... Ezekről
                  nem is írtam... Nem is akartam, hogy ezek...</p>
               <p>- Végére akartam járni, ha már egyszer, hm, hm... belefogtam... Ottilia segített,
                  kinyomoztuk... Megjegyzem, a családi kölcsönről nem tudok... Az egyik kezes Ádám
                  volt... Most már...</p>
               <p>- Ezt hagyjuk - vágta el Roland. - Most már én vagyok az egyedüli - nem kezes,
                  hanem adós. Én majd kifizetem Lila néninek...</p>
               <p>- Rendben van, nem is tartozik rám...</p>
               <p>- De Péter, az Istenért!... Hát ki vette meg a házat? Mennyit kapott érte, hogy
                  mindent ki tudott fizetni belőle? - kiáltott fel anyám, izgatottan.</p>
               <p>- Tulajdonképpen, hm, hm... senki... Az adósságokat ugyanis... hm, hm... a
                  magaméból fizettem ki...</p>
               <p>- A magáéból, Péter?... Hogyan?... Akkor hát a ház...</p>
               <p>- Nézze, kedves mama, hm, hm... Én úgy gondoltam, hogy a házat... izé...
                  ezáltal... ennek fejében... Gabriellára iratnók... Nem rám, vagy Melindára... hm,
                  hm... hanem az unokájára, kedves mama... A családban maradna, így is... Szép
                  gondolat, ugye?...</p>
               <p>Roland felállt, sétába fogott az asztal körül. Anyám kikerekedett szemmel sokáig
                  nézte a vejét. Csak nagy későre nyögte ki:</p>
               <p>- De... megéri... magának?...</p>
               <p>- Más ember, idegen, hm, hm... nem adott volna érte ennyit... ötszázat, talán...
                  De nekem megéri, hm, hm... Gabrielláért... Micsoda kislány!... Nincs párja a
                  világon! Gyönyörű, lángeszű... Szóval, hm, hm... én erre gondoltam...</p>
               <p>- És... bérért, természetesen, tovább lakhatnám?... Úgy véli?...</p>
               <p>- Nem, nem!... Ez szerintem nem volna, hm, hm... okos dolog... Egyedül élni, mikor
                  a gyermekei Pesten, Kolozsvárt... Ha Rolandhoz költözne, sok mindent el lehetne
                  adni megint... Én aztán kiadnám a házat, Gabriella javára... a kelengyéjét
                  kezdhetnők gyűjteni, hm, hm... így...</p>
               <p>Megrándultam anyám karjában. Ő rámnézett s így szólt Péterhez:</p>
               <p>- De Tamásra nem gondolt, Péter! Őt is Kolozsvárra hozzam, úgy gondolja?...
                  Rolanddal számítgattuk...</p>
               <p>- Nem volna helyes, kedves mama!... Tamást a Bethlen Kollégiumban hm, hm... teljes
                  ingyenesség illeti meg, egészen az érettségijéig... Bízom benned, Tamás, hm,
                  hm... hogy mindíg is jeles leszel!... Ilyen kedvező jogot feladni nem szabad! És
                  önállóságra szokik a bentlakásban, ami fontos és szükséges... Nem foghatod már
                  édesanyád szoknyáját, Tamás!... Én is ott nőttem fel, látod, s hm, hm... ember
                  lettem!... A Kollégiumban legalább... hm, hm... leszokik a képzelgésről,
                  álmodozásról... Józan fiú lesz, egészséges... Tamásnak is ott kell
                  maradnia!...</p>
               <p>- Szerettem volna, - sóhajtott édesanyám, fejemet simogatva - hogy még velem
                  maradjon... De Rolanddal is beszéltük... Csakugyan nagy kedvezmény... S nem szakad
                  el minden szál, ami odafűz... A vakációkra...</p>
               <p>- Mi elég közel vagyunk... hm, hm... hozzánk jöhet - vágott közbe sógorom. - Ott
                  is tanulhat, hm, hm... valamit tőlem, az életre... Idejönni útiköltség kell,
                  minden... Ez már apróság, hm, hm... Mégis hozzátartozik, hm, hm... ahhoz a
                  józansághoz és következetességhez, amelyhez, szerintem, ezután a legszigorúbban
                  kell ragaszkodni...</p>
               <p>- Tamás okos, komoly fiú - rebegte szegény anyám, lenyelve gyötrelmét. - Mit is
                  tehetnék, ha maga, aki segített rajtunk, így akarja?... Ugye, Tamás, te, aki
                  annyit foglalkozol a hősökkel és nagy emberekkel, megérted, hogy ez helyes, hogy
                  bátran kell vállald... hogy...</p>
               <p>A többi zokogásba fulladt, én pedig túláradt szívvel kirohantam a szobából.</p>
               <p>Árvéd, akihez bizalommal menekültem zavarosan viharzó érzéseimmel, sokáig
                  elmélkedett, miután megtudta, hogy miről is van szó, velem kapcsolatban.</p>
               <p>Ő úgy értelmezte az események lényegét, hogy a kegyetlen király hosszú és
                  veszedelmekkel tele útra küldi a hőst, azzal a szándékkal, hogy elveszítse. A hős
                  anyja szeretné elrejteni fiát s megóvni a bajoktól. De a hősnek meg kell mutatnia,
                  hogy mindent vállal és mégsem pusztul el, sőt végül is győzelmesen érkezik vissza,
                  pajzsán a sárkány felszegzett hét fejével - aminek láttára a gonosz király
                  szörnyethal, s a trón a hősé lesz. Ilyenformán arra jutott, hogy vissza kell
                  mennem a Bethlen Kollégiumba... Kicsit irigykedve jegyezte meg, hogy ő, sajnos,
                  nem kaphat ilyen alkalmat a nagy tettekre, mert a Mami oda van láncolva
                  tolókocsijához, ő tehát nem távozhatik mellőle.</p>
               <p>Árvéd felfogása természetesen erősen befolyásolta gondolkozásomat. Az „államban”
                  két párt keletkezett: a „maradók”-é és a „távozók”-é. Mindkettőnek hatalmas
                  szónokai támadtak. A „maradók” vezére, akit őrhegyi grófnak neveztem el, az atyai
                  sírhoz való hűségről beszélt s a hősi kötelességek vállalásáról, szemükre
                  lobbantván a „távozók”-nak, hogy „világi előnyökért és örömökért” készek szakítani
                  a mult megszentelt hagyományaival. A „távozók” szószólója, Feleki, viszont azzal
                  érvelt, hogy a „maradók” meg akarják fosztani az ország népét a
                  világkereskedelembe való bekapcsolódás áldásaitól. A képzeletbeli harcnak megvolt
                  az a nagy érdeme, hogy az egész keserves ügyet felemelte a mindennapi élet porából
                  s naggyá, magasztossá dicsőítette. Ezzel tulajdonképpen már ki is volt húzva a
                  fullánkja, hiszen a döntés akár így, akár úgy, „milliók” ügyévé vált s
                  beláthatatlan további elképzelések előtt nyit majd utat. Az máris felderengett
                  bennem, hogyha a „maradók” győznek: szabadságharc fog kezdődni, rengeteg
                  hirdetménnyel, kiáltvánnyal, nagy hadvezérekkel és véres csatákkal, úgyhogy az
                  „állam” történetét tekintve, talán kedvezőbbnek is kell tartani ezt a döntést.
                  Ezzel szemben állott persze a gyönyörű Kolozsvár, az elbűvölő nagyvárosi
                  életforgatag s a Kispark játékai.</p>
               <p>Azt már beláttam, hogy a nagyok, a maguk részéről, elintézettnek tekintik
                  sorsomat. Az én kérdésem csak egy volt: ellenálljak-e, próbáljam-e anyámat és
                  esetleg Rolandot is rávenni, hogy Bihari Péterrel szemben magukhoz ragadjanak? Az
                  anyagi okok és a józanság követelményei előttem még nem jelentettek komoly
                  akadályokat. A férfiasságra való hivatkozás már inkább. De a legnagyobb kísértő,
                  ami megbénított abban, hogy tegyek valamit, egészen más volt. Az a regényes
                  sejtelem, hogy szenvedések várnak reám s ez a vértanúk dicsőségéhez
                  hasonlít...</p>
               <p>Rohamléptekkel telt az idő, közeledett a nyár vége, a visszautazás napja. Talán
                  már csak két hetem volt hátra Kolozsvárt.</p>
               <p>Úgy képzeltem, hogy otthon már el is adtak mindent, nemsokára megérkeznek a
                  testvéreim, édesanyám vissza se megy többet, s engem csak felraknak a vonatra,
                  hogy egyedül induljak a Kollégiumba.</p>
               <p>Végre is megkérdeztem édesanyámat. Elsírta magát s a keblére ölelt:</p>
               <p>- Ó, te szegény árva!... Mit gondoltál rólam?... Nem, nem!... Együtt megyünk
                  vissza, természetesen... Ne hidd, hogy csak úgy kidoblak, a világba! Még sokáig
                  együtt maradunk, Tamáskám... legalább két és fél hónapig, október végéig... Ezer
                  dolgom lesz otthon. S téged is fel kell készítselek szépen, mindennel... Majd
                  beszélünk keresztapáddal, hogy a legjobb diákok, a legkedvesebb fiúk közé tegyen
                  be, egy szép, tiszta szobába... Jó lesz ott, ne félj!... Azt nem is tűrném, hogy
                  másképpen legyen!... És elszakadni nem fogunk azután sem, soha, amíg én élek!
                  Írunk egymásnak minden héten, kétszer is. Aztán egy-kettőre karácsony lesz s
                  idejössz, hozzám, vakációra... Persze, hogy idejössz, ne is gondolj másra!...
                  Melindáékhoz csak akkor, ha kedved van... Az Istenért, nehogy valami szomorút,
                  rosszat gondolj!...</p>
               <p>Biztosan Rolandnak is elmondta ezt, mert ő este, vacsora után, megsimogatta a
                  fejemet:</p>
               <p>- Akik nem látják egymást minden nap, jobban szeretik egymást, Tamás... És a
                  legszebb az, amikor a találkozásra készülnek, várják a napot, hogy megint együtt
                  legyenek... Majd meglátod!...</p>
               <p>Édesanyám szavainak az lett a hatása, hogy egyszerre elvetettem minden gondomat.
                  Van idő bőven, október vége még roppant messze van!... Hiszen még szeptemberig is
                  két hét!...</p>
               <p>Mindent feledve vetettem magamat ismét boldog játékaimba, Árvéddal.</p>
               <p>Azt hiszem, édesanyám is így gondolkozott. Most, hogy már tudta: mi vár reánk, ő
                  is megkönnyebbült és vidámabb lett. Úgy tetszett, Roland is derültebb kissé.</p>
               <p>Szent István napján elvittek a színházba, a Farkas-utcába.</p>
               <p>Ez volt számomra Kolozsvár megdicsőülése. Nem vagyok biztos benne, hogy mit adtak?
                  Az előadás maga összefolyik emlékezetemben. De örökre lángol maga a kép s a
                  hangulat Tündérország piros-arany ölében ültem, vakító fény sugárzott körül,
                  örvénylett szemem előtt az élő mese száz csillogó, színes alakjai, elbűvölő zene
                  és ének ringatott hullámain... S talán a közönség volt a legcsodálatosabb: ezer
                  síró és kacagó arcával, viharzó tapsaival, óriási virágbokrétához hasonlatos
                  ünnepi pompájában.</p>
               <p>Igen, ez volt Kolozsvár, a kincses város, ez az eleven, forró, szikrázó embererdő,
                  egy óriási szív vérkeringésének lüktető rubintfolyója.</p>
               <p>De most még egyszer vissza kell térnem Dugó Pertlire. A végzet azt akarta, hogy
                  kolozsvári tündérálmomra ő segítsen feltenni a gyémántkoronát.</p>
               <p>Árvéddal úgy döntöttünk, hogy még közkatonának sem fogadjuk be csapatunkba. Menjen
                  a pokolba, odavaló. Árulása miatt már az inasok és tekergők sem voltak hajlandók
                  szóbaállni vele.</p>
               <p>A történelem sok példával szolgál arra, hogy bukott vezérekből banditák, útonállók
                  lesznek. Elvesztik erkölcsi méltóságukat s csak sértett hiúságuk, üres
                  nagyképűségük és öncsaló hetvenkedésük marad meg. Züllött söpredékkel állnak össze
                  s csodáltatják magukat olyan gazfickóktól, akiket régen létezőknek sem ismertek
                  el. Csakhogy hullának ne tartsák őket: aljasságokra vetemednek. Ilyenformán
                  történt ez az egykor dicső Dugó Pertlivel is.</p>
               <p>Közönséges piszok fráterré süllyedt: nagy kamasz létére nem átallott a Kisparkon
                  átsiető leánykákra rontani, halálra rémíteni és megkergetni őket.</p>
               <p>Akkor délután a Kispark néptelen volt. Az augusztus végi forróság még a
                  szerelmeseket is türelemre bírta, hogy otthon várakozzanak, amíg le nem szállanak
                  az este hűvösebb árnyai.</p>
               <p>Úgyszólva egyedül bolyongtam a kanyargós utakon, melyeket már elperzselt, barna,
                  száraz levelek kezdtek belepni. Árvéd sem volt velem. De nekem most már drága lett
                  minden perc, nem törődtem a hőséggel, búcsúztam. Minden zugocskától külön-külön
                  akartam elköszönni, s a Kisparknak sok zugocskája volt...</p>
               <p>Sikoltásra rezzentem össze. S az a bolond, képtelen érzés rohant meg, hogy én
                  sikoltottam. Az én szívemből szakadt fel, mélyről, különös, édes fájdalommal.</p>
               <p>Lehetetlen... és mégis úgy van!... Mi történik velem?...</p>
               <p>Most másodszor, közelebbről hasít a levegőbe, s már könnyű lábak futását hallom...
                  Mit is képzeltem az imént?... Nem én sikoltottam, persze, hogy is tehettem
                  volna?... De ismerem, ismerem ezt a rémült tündérsípot!... Az emléke visszhangzik
                  bennem, felébresztve a csodák alvó erdejét a mult ködében.</p>
               <p>Már rohantam forró, elszánt, gondolattalan lendülettel, mint aki érzi, hogy
                  legnagyobb kincse forog veszedelemben.</p>
               <p>Az úton, amelyre kirobbantam, karcsú, nyúlánk kisleány repült szembe velem,
                  kétségbeesett pillangó a vihar előtt. Lenge, könnyű ruhácskája szárnyak módjára
                  libegett, aranybarna haja körülröpködte arcocskáját... Mögötte Dugó Pertli
                  csattogott, horkolva, mint a veszett ló.</p>
               <p>Ahogy a kislány megpillantott engem újra felsikoltott s két kezét arcára csapva,
                  reszketve visszatorpant. Azt hitte, két tűz közé került.</p>
               <p>De Dugó Pertli is észrevett s azon nyomban megállott. Tisztességének maradék
                  szikrája fellobbant gyulladt szemében. Éktelen fintorgással nyelvet öltött rám,
                  megfordult s beügetett a bokrok közé.</p>
               <p>- Ne féljen, elkergettem! - kiáltottam a leánykának, formában talán túlozva, de a
                  lényegben jogosan. S félreálltam, hogy tovább mehessen.</p>
               <p>Hangomra összerezzent, keze lehullott. Kísértetlátó rémülettel meredt rám s
                  elsuhant mellettem, felzokogva.</p>
               <p>- Izu! - jajdultam el, ebben a pillanatban megismerve őt. - Izu, Izuka!... Állj
                  meg!... Én vagyok!...</p>
               <p>De lelkeszakadtából futott végig az úton, ki a parkból, a tüzérlaktanya felé. Akár
                  ő az, akár csak a lelke, most már utána!...</p>
               <p>Járókelők álltak meg itt-ott, utánunk bámultak... Talán azt hitték játszunk,
                  kergetődzünk. Talán vásott lurkónak véltek, Dugó Pertli-félének. Nem törődtem
                  velük. Az életemért futottam.</p>
               <p>Fogyott a távolság. Izu meg-megrogyott... Egyszer féltérdre esett szegényke... De
                  felpattant, visszapillantott, aztán megint továbbszédelgett... s eltűnt a
                  kaszárnya sarkán... Mire odaértem, már egy mellékutca fordulójánál láttam
                  megvillanni fehér köntöse szélét.</p>
               <p>Nem is utca volt, csak két hosszú deszkakerítéstől határolt keskeny sikátor,
                  méteres csalánok, keserűlapik dudváival borítva. A járókelők lába csupán arasznyi
                  ösvényt koptatott rajta.</p>
               <p>Ott feküdt Izuka, összerogyva az ösvényen - egy kis fehér rongycsomócska, melyet a
                  szél fel-fellibbent. De ez a szél a saját sípoló lihegése volt, ahogy megkínzott
                  mellkasát emelgette. Térdemre estem mellette, remegő kézzel simogattam meg
                  csapzott haját és elfulladva szólítottam:</p>
               <p>- Izu!... Izuka!... Miért futottál el?... Nem akarsz megismerni?...</p>
               <p>Lassan felemelte fejét s félénken rám pillantott, zöld szemében az öröm s a kétség
                  zavarával.</p>
               <p>- Nem te vagy!... rebegte. - Nem lehet!...</p>
               <p>- De igen, én vagyok, Izu!... Itt vagyok Kolozsvárt, édesanyámmal, Roland
                  bátyámnál... szinte két hónapja már... Ha tudtam volna!... Ugye nem felejtettél
                  el, Izu?...</p>
               <p>Most a hátára fordult, feltámaszkodott tenyerére, hátravetette édes fejét s
                  kacagni kezdett. Kacagott, kacagott, mind sikongatóbban, amíg sírásba nem csapott
                  át, omló könnyekkel...</p>
               <p>Sírtam én is. Átfogtam vállát, ráhajtottam fejemet a nyakára s úgy sírtam. Órákig
                  tetsző percekig maradtunk így. Amit szavak sohasem mondhattak volna, könnyeink
                  beszélték el. Minden elmosódott bennünk, amit az idő torlaszolt közénk, s csak az
                  maradt meg, hogy együtt vagyunk, nem is váltunk el soha. Végre, most is Izuka
                  ragadta magához a kezdeményezést.</p>
               <p>- Ne bőgj! - hüppögte, s beletörölte orrát a tornaingem ujjába. - Ha te vagy az,
                  akkor ne bőgj! Segíts, hogy felállhassak!... Úgy... Porolj le, légy szíves!...
                  Köszönöm... Nagy fiú lettél, Tamás...</p>
               <p>- Te is megnőttél, Izu!... Messziről meg sem ismertelek... csak... csak valami
                  furcsát éreztem, amikor sikoltoztál... Nem tudtam és mégis tudtam valahogy: te
                  vagy...</p>
               <p>- Én is... de én azt hittem: kísértet vagy... - Mert féltem attól a gonosz
                  disznótól, azért...</p>
               <p>Egymás mellett lépegettünk, a meredekké változó sikátoron. Izuka a szemét, az
                  arcát törülgette, fáradtan, lihegve vonszolta magát. Néha rám nézett. Nem szólt,
                  csak kacagott. Én is kacagtam. Kacagtunk, mint két bolond. Ezernyi ezer
                  kérdeznivalónk lett volna, de éppen ezért nem tudtunk belefogni...</p>
               <p>- Hol laktok? - nyögtem ki végre, hogy mondjak valamit.</p>
               <p>- Majd megmutatom, várj... Itt, a tetőn, balra fordulunk... Mindjárt...</p>
               <p>Felértünk. De csak kerítést láttam ott is. Domboldal emelkedett feljebb, itt-ott
                  néhány házikó állt szétszórva. Tulajdonképpen már a mezőn jártunk.</p>
               <p>- Ez a kertünk vége - mondta Izu. - Itt van a kerítése is, mindjárt... A kert
                  aztán lefelé fut, az utcába... Na, ez az...</p>
               <p>- Nem látok itt ajtót!...</p>
               <p>- Még mindíg nagy csacsi vagy! - mosolygott rám. - Nincs is! Csak azért futottam
                  erre, hogy a sikátoron keresztül eltűnjek... A házunk lenn van, ahhoz tovább
                  kellett volna szaladjak a kaszárnya utcáján... De akkor utolértél volna... Azt
                  hittem, nem veszed észre, mikor a sikátorba fordultam... Nem bíztam benne, hogy te
                  vagy... féltem...</p>
               <p>- Most mit csinálsz? Átmászol?... Nagyon magas és szegesdrót van rajta...</p>
               <p>- Ó, már nem mászok kerítésen át, már nagy vagyok... Egy deszka kijár, jere...</p>
               <p>Félrehajtotta a deszkát, mint valami hosszú, keskeny ajtót. A rozsdás szegek
                  könnyen jártak a korhadt lyukakban.</p>
               <p>- Bújj utánam! - szólt hátra,, s úgy átsiklott a nyíláson, mint a gyík.</p>
               <p>Én is keresztülfértem könnyen. A deszkát ügyesen visszahúzta, egy kiütött göb
                  helyére dugva ujját.</p>
               <p>- Ez a ti kertetek? - ámultam.</p>
               <p>- A miénk - biccentett. - Szép?...</p>
               <p>- Nagyon... Ti gazdagok lettetek, Izu?...</p>
               <p>- Nem tudom... Semmink sincs, ami kell... De a ház a miénk, apukám vette... ott
                  lenn, látod?...</p>
               <p>Magastetejű, emeletes úri villa emelkedett ki a fák közül. A kert tele volt
                  gyümölcsfával. Lépcsőzetesen emelkedett. Alól virágos táblák, fennebb veteményes,
                  pityókás, káposztás ágyások. Az utak szélein veresszőlő és egresbokrok. Nagy és
                  szép kert volt, de burjános, elhanyagolt. Itt fenn borostyánbokrok takarták a
                  kerítést. Az egyiknek hűvös rejtekében padocska. Arra ültünk le Izuval. Egy
                  darabig csak néztük egymást, hallgatva. Én törtem meg a csendet:</p>
               <p>- Jársz iskolába?... Én már gimnázista leszek...</p>
               <p>- Igazán?... Nagyszerű!... Én a gyakorlóba járok, a képezdébe, Lili nagysádhoz.
                  Utálom... Ma is éppen onnan jöttem, a Kisparkon át... Mert nekünk jelentkezni
                  kell; előre... Kevés a hely... Én régi vagyok, nekem megvan... De apukám nem
                  tudott pénzt küldeni... Lili nagysád azt üzente neki: csak egy hétig vár, ha nem
                  fizetünk mást vesz fel, olyat, aki fizet...</p>
               <p>- Hogy lehet, Izu?... Apukádnak semmi pénze nincs?... Vagy nem akar fizetni
                  érted?...</p>
               <p>- Akar, mit képzelsz?... A legjobb apuka a világon! Imádom... Festőművész,
                  tudod... Sokan festtették le vele magukat! A házat is abból vette! De anyuka,
                  mégis mindíg szidta szegényt, hogy kifolyik a pénz a zsebéből... lyukas... Ha
                  lyukas, ő kellett volna megvarrja, nem?...</p>
               <p>- De...</p>
               <p>- Nahát!... Ehelyett itthagyta...</p>
               <p>- Anyukád?...</p>
               <p>- Ő. Azt kiabálta, hogy vagy ő, vagy a modell...</p>
               <p>- Mi az a modell?</p>
               <p>- Egy szép leány... Apuka festi... Tízszer is lefestette már... Ruha nélkül
                  is...</p>
               <p>- Értem. Anyukád azt akarta, hogy csak őt fesse...</p>
               <p>- Dehogy!... Sohasem hagyta... Engem biza ne mázoljon!... Jobb volna, ha kitanulná
                  a suszterságot. Szegény apuka sokszor sírt... Nekem is panaszolta, hogy anyuka nem
                  érti meg. A babérkoszorút is, amit apuka kapott egy iskolától, mert ingyen
                  megfestette az igazgatónőt, anyuka levelenként belefőzte a krumplifőzelékbe. És
                  botrányokat csinált neki. Emlékszel, akkor is, mikor engem festett, nálatok,
                  összetaposta... Istenem, hogy elvert akkor!... És miket talált ki!... Még ma sem
                  értem... El kellett jöjjünk...</p>
               <p>- Megvert?...</p>
               <p>- Ó, sokszor megvert azután is!... De a grófnőt akartam elmondani... Akihez járt
                  apuka, festeni... Anyuka megtudta ezt is... Felrohant, kiabált... Apuka többet nem
                  mehetett oda, a kép abbamaradt... Aztán nem hívta többet senki... Csak modellt
                  festett, akinek ő fizetett... Én tudtam, hol fest... De anyuka is megtudta,
                  persze... Vagy én, vagy a modell! - mondta.</p>
               <p>- Akkor jobb, ha elment.</p>
               <p>- Az sem volt könnyű... Ő ment el és mégis pénzt akart... Hogy a bíró parancsolja
                  meg apukának: adjon pénzt neki, amíg él.... De apuka nem adott, nem is volt
                  szegénynek... éppen miatta nem volt, ahogy mondtam. Akkor anyuka mérges lett.
                  Borzasztókat mondott... Sokszor éjjel visszajött és beverte az ablakokat... Jöjjön
                  ki az a modell, takarodjék ki!... Nem is volt nálunk senki, csak mi és a cseléd...
                  Aztán következett az árvaszék...</p>
               <p>- Mi az?</p>
               <p>- Egy nagy épület, a Király utcában... Három szakállas, szemüveges bácsi volt
                  ott... Fel kellett menjek... Egy szolga jött értem... Nem volt rossz ember,
                  biztatott, hogy nem lesz semmi bajom, ne féljek... A szakállasok is mindíg azt
                  mondták: csak a tiszta igazat mondjam, akkor nem kell féljek, semmi bajom nem
                  lesz...</p>
               <p>- Mit akartak, hogy mondj?...</p>
               <p>- Bolondságokat... Hogy apuka sokszor csókolgat és ölelget engem. Persze, mondtam,
                  szeret és én is szeretem, hát megcsókol és megölel, ahányszor tetszik neki. Aztán,
                  hogy hol alszik ő s hol én?... És hogy nem féltem-e egyedül az ágyamban,
                  éjszaka?... Na, ha igen, bejött-e apuka hozzám?... És hallj ide, miféle
                  hülyeség?!... Hogy nem játszottunk-e apukával valami affélét, mintha én volnék a
                  felesége?...</p>
               <p>- Mi az ördögöt akartak veled?</p>
               <p>- Nem tudom... A végén cukrot adtak, megdícsértek, azt mondták, hogy ügyes kislány
                  vagyok, jól feleltem, s ők csak tréfálkoztak, hogy lássák: milyen okos vagyok...
                  De szegény apukám sírt és ordított, mikor elmondtam neki ezt a viccelődést. Azt
                  kiáltotta: meg kellene égetni!... Nem tudom, mind a háromra értette vagy csak
                  valamelyikre?... Tulajdonképpen csak öreg hülyék voltak, azt hiszem... Aztán apuka
                  elvitt a doktorhoz, hiába mondtam, hogy nincs semmi bajom. De ő azt mondta, erről
                  neki írás kell... Na, az is, az öreg doktor, mindenféle butaságokat kérdezett,
                  hogy nem fájt-e itt, vagy ott?... Aztán egy fehérköpönyeges asszony jött be, azzal
                  vizsgáltak, furcsa volt és haragudtam... De közben az öreg doktor tréfákat mondott
                  s ő is cukrot tett a szájamba... Azóta anyukát nem láttuk többet...</p>
               <p>- Te ugye, nem szeretted? Nem olyan volt, mint az enyém, akit csak szeretni
                  lehet...</p>
               <p>- Neked megmondom: nem szerettem... Iszonyúan féltem tőle... Sokszor azt
                  gondoltam, ez nem is igaz, ez nem az én anyukám... Gonosz tündér ez, megölte
                  anyukámat s a helyébe ült... Pedig tudom, hogy apukámra haragudott, nem is reám...
                  Csak azért szidott, vert, hogy őt kínozza vele... Különben mindíg templomba vitt,
                  térdeltetett, imádkoztatott... Valamit olyan erősen kért a Szent Szűztől, hogy a
                  fejét a földhöz verdeste. Apuka azt mondta később: ne gondoljak rá haragosan, mert
                  beteg volt...</p>
               <p>- És most ki ügyel rád? Ki ad ebédet? Ki varrja meg a ruhádat?...</p>
               <p>- Máli néni... Apuka nagynénje... De ő már öreg és félig vak... Tőle jöhet-mehet a
                  modell. Biztosan most is ott van az üvegtetős padlásszobában... Műterem, úgy
                  hívjuk...</p>
               <p>Egy darabig elmélkedtem Izuka furcsa, szomorú életén. Aztán ő kezdett kérdezgetni
                  s én meséltem neki a Müller-házról, a cirkuszról, az iskoláról, otthonunkról és a
                  patakról, mindenről, ami eszembe jutott. Csillogó szemmel hallgatott.</p>
               <p>Alkonyodott. A lángoló ég alján, a gyalui havasok mögül, aranytaréjú sötétkék
                  felhők ütötték fel fejüket.</p>
               <p>- Nekem el kell menni - mondtam, fejemet lehajtva.</p>
               <p>Mintha nem hallotta volna, megragadta a kezemet. Vékony ujjacskái a rég ismert,
                  édes szorítással kapcsolódtak az enyéimre, mintha odaröppenő madárka kapaszkodott
                  volna meg rajtuk. S egészen megváltozott, titkolódzó suttogással szólalt meg:</p>
               <p>- Nézd a felhőket!... Nézd, be furcsák, gyönyörűek!...</p>
               <p>Felemeltem tekintetemet s a szemébe néztem, mintha a felhők ott lebegnének. Ó,
                  Izu!... Mindíg is ott volt minden csoda a te szemed kitágult, zölden ragyogó
                  tükrében, s csak amit te láttál meg, azt láthattam és hihettem én is...</p>
               <p>- Mindíg várom őket, itt... Ez az én legszebb játékom... Azt látom bennük, amit
                  akarok... A felhők a barátaim... Engedelmeskednek nekem. Legyetek fehér juhok,
                  mondom nekik, s ők egymást taszigálva gomolyognak az égi legelőn. Hallom a
                  csengettyűt a nyakukban és látom az elmaradt kicsi gyapjas báránykákat, ahogy
                  felemelik fejüket s megiramodnak... Jöjjön ki a királyleány! - parancsolom, - s
                  megnyílik a tornyos vár kapuja, fény ömlik ki rajta s a fényben kilépeget a
                  koronás királykisasszony, göndör ezüsthajával... csipke-fátyolt húz maga után és
                  le-lehajlik, hogy szakasszon a nagy fehér liliomokból... Na, most lássuk azt a
                  sárkányt!... s már kúszik is elő a fekete-kék sziklák közül, kitátott szájából
                  lángot fújva s bömbölve. A királykisasszonyt elborítják a nagy fák, hogy elrejtsék
                  előle. De a sárkány előreveti magát, tarajos fejét leszegi, tüskés hátát
                  felgörbíti s kígyófarkával csapkod... Ez a villámlás a királyfi kardja volt, aki
                  most érkezett a táltoson s kettévágta a sárkány koponyáját...</p>
               <p>Tompa dörrenésre rezzentem össze s odafordítottam fejemet... Viharfelhők
                  gomolyogtak, mind szélesebben lepve be az alkonyodó ég peremét. Egyik hatalmas
                  tömegük messze előretört, az égbolt közepének, fehérlő hullámain ott meredeztek a
                  vár villogó tornyai, a kék erdő üstökét rázta, a királyfi kardja nagyokat cikázott
                  s a sárkánykígyó vonagló testéből dühös hörrenések szakadtak ki...</p>
               <p>- Azért kell elmenjek, - folytattam, az égiháborúba meredve - mert meg kell vívjak
                  érted a sárkányokkal, a pusztaságban... A zsarnok király azt szeretné, hogy
                  elpusztuljak... S anyám tudja ezt, de hiába, nem rejthet el... Menni kell,
                  egyedül, nélküle... De visszajövök, Izu, ha megöltem a sárkányokat!... A zsarnok
                  megpukkad akkor mérgében, s mi együtt fogunk élni a tündérvárban, örökké...
                  Megvársz, Izu?</p>
               <p>Elmerülten bólintott, de nem felelt. Egész figyelmével odatapadt az égi
                  színjátékra. A villámló, dübörgő felhőgomolyag alább ereszkedett s lassan
                  eltakarta a hegyeket, ólomszürke függöny lett belőle, melyen szétmosódtak,
                  megsemmisültek a mese képei.</p>
               <p>De felette, mint mérhetetlen legyező szálai, a sápadó boltozaton búcsúzó
                  sugárnyalábok terültek szét. A fénykorona két széle hirtelen nőni kezdett,
                  kinyúlt, lángoló tollak összefutó hegyévé egyesült. A világot átfogták a dicsőség
                  angyalának kifeszített szárnyai.</p>
               <p>Izuka ujjai keményen, forrón kulcsolódtak kezemre. Szembefordultam vele s magamhoz
                  szorítottam. Elengedte a kezemet, két karjával a nyakamra fonódott s megcsókoltuk
                  egymást.</p>
               <p>- Menj! - mondta. - Megvárlak!</p>
               
               <p>Vége</p>
               
            </div>
         </div>
      </body>
  </text>
</TEI>