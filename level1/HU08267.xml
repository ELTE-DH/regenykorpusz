<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
        <TEI xmlns="http://www.tei-c.org/ns/1.0" xml:id="HU08267" xml:lang="hu">
            <teiHeader>
                <fileDesc>
                    <titleStmt>
                        <title>Dávid és Góliát</title>
                        <author ref="viaf:44663835">Surányi Miklós (1882-1936)</author>
                        <respStmt>
                            <resp>ELTeC conversion</resp>
                            <name>Palkó Gábor<ref target="https://viaf.org/viaf/65989506"/>
                            </name>
                            <name>Fellegi Zsófia</name>
                            <name>Bajzát Tímea Borbála</name>
                        </respStmt>
                    </titleStmt>
                    <extent>
                        <measure unit="words">31848</measure>
                        <measure unit="pages">72</measure>
                        <measure unit="vols">1</measure>
                    </extent>
                    <publicationStmt>
                        <p>Published as part of ELTeC</p>
                    </publicationStmt>
                    <sourceDesc>
                        <bibl type="digitalSource">
                            <title>Dávid és Góliát</title>
                            <date>2010-05-12</date>
                            <publisher>Magyar Elektronikus Könyvtárért Egyesület</publisher>
                            <ref target="https://mek.oszk.hu/08200/08267"/>
                            
                            <respStmt>
                                <resp>Original Electronic Edition</resp>     
                                <name>Varjú Mária</name>
                            </respStmt>
                        </bibl>
                        <bibl type="printSource">
                            <title>Dávid és Góliát</title>
                            <author>Surányi Miklós</author>
                            <pubPlace>Budapest</pubPlace>
                            <publisher>Singer és Wolfner</publisher>
                            <date>1933</date>
                            
                            <ref target="https://mek.oszk.hu/08200/08267"/>
                        </bibl>
                        <bibl type="firstEdition">
                            <title>Dávid és Góliát</title>
                            <author>Surányi Miklós</author>
                            <date>1933</date>
                        </bibl>
                    </sourceDesc>
                </fileDesc>
                <encodingDesc n="eltec-0">
                    <p/>
                </encodingDesc>
                <profileDesc>
                    <langUsage>
                        <language ident="hu">Hungarian</language>
                    </langUsage>
                    <textDesc>
                        <authorGender xmlns="http://distantreading.net/eltec/ns" key="M"/>
                        <size xmlns="http://distantreading.net/eltec/ns" key="short"/>
                        <canonicity xmlns="http://distantreading.net/eltec/ns" key="low"/>
                        <timeSlot xmlns="http://distantreading.net/eltec/ns" key="T5"/>
                    </textDesc>
                </profileDesc>
                <revisionDesc>
                    <change when="2021-07-30"/>
                </revisionDesc>
    </teiHeader>
    <text>
        <body>
           <div type="chapter">
                <head>I.</head>
                <p>Derekas munkát végez majd az, aki egykoron megírja a szállodák és vendégfogadók
                    törté­netét, a római világbirodalom napjaitól kezdve mostanig. Ezen a bűvös
                    szemüvegen keresztül nézve alighanem valami egészen új és mindennél érdekesebb
                    alakja rajzolódnék ki az életnek: az ember, aki úton van és útközben megpihen,
                    hogy erőt gyűjtsön össze magának további vándorlására. Megismernők a világjáró
                    embert, akit hol utasnak, hol csavargónak, hol előkelő idegennek, hol megszálló
                    vendégnek, hol zarándoknak, hol pedig földönfutónak hívnak s aki magában hordja
                    az emberiség legigazibb szimbolumát. Hiszen valamennyien utasok vagyunk,
                    átutazók, egy hosszabb vagy rövidebb alagúton, amelynek sem az elejét nem
                    ismerjük, sem a végét, - ámde nem erről van szó, hanem szállodákról és
                    fogadósokról, különösképpen pedig egy öreg, tisztes, kicsiny vendégfogadóról és
                    annak tulajdonosáról, egy öreg, tisztes és kicsiny emberkéről, akinek elsősorban
                    volna érdemes megírni az életrajzát, ha erre egyáltalában gondolna valaki.</p>
                <p>A szálloda valamikor a fehér barátok kolostora volt és ha ma még élne valaki a
                    régi fehér barátok közül, akik szabad óráikban, krónikák szerkesztésével
                    foglalkoztak, Dávid Sylvester urnak, a Szentháromság-utcabeli Dávid-szálloda
                    tulajdonosának életrajzát a maga igénytelen stílusában az alábbi módon
                    körvonalazná.</p>
                <p>Dávid Sylvester úr jelenleg hetvenkét éves, nős, egy gyermek atyja, vagyonos,
                    jóhírű polgár, akinek apja és nagyapja is szállodás volt a
                    Szentháromság-utcában. Családját valamikor más­képpen hívták, a Dávid nevet a
                    tulajdonos öregapja vette fel, nyilván kényelemből és azért, hogy ezzel is
                    megmutassa, mennyire azonosítja magát szállodájával. Hogy ezt megtehesse,
                    tekintélyes alapítványt tett le a város pénztáránál elaggott és tönkrejutott
                    szállodások, hotel­portá­sok és pincérek számára, más szóval, pénzen vásárolta a
                    nevet, amelyet azóta polgári erényével, takarékosságával és gazdagságával
                    erkölcsileg is jóhangzásúvá és tekintélyessé tett.</p>
                <p>Dávid Sylvester ezelőtt ötven esztendővel, vagyis huszonkét esztendős korában
                    vette át a szálloda igazgatását, édesapját és édesanyját egyszerre vesztvén el
                    egy szörnyű kolerajárvány alkalmával. Egyetlen gyermek volt, még nőtlen, de
                    nagyon gazdag, nagyon tevékeny és nagyon irigyelt ember. Bármely polgár
                    tisztességnek tartotta volna, ha feleségül veszi leány­gyermekét és Dávid
                    Sylvester akármilyen nagy hozományt könnyedén megkapott volna a legszebb és
                    legelőkelőbb polgári hajadon kezével együtt. Mindenki tudta, hogy Sylvester, a
                    kisded termetű, de karcsú és fürge, kékszemű és szőke gavallér, önmagán és
                    szállodáján kívül, a világon mindennél jobban szereti a pénzt; házassága tehát
                    érthető meghökkenést és csodál­kozást keltett. Sylvester felesége egy énekesnő
                    lett a Vígoperából, apátlan-anyátlan árva, egy öreg énektanárnő neveltje,
                    koldusszegény, de torkában aranybánya rejlett és amellett édes és
                    szeretetreméltó kis nebántsvirág, maga is szőke, pirosarcú, kékszemű, kicsit
                    telt és alacsony, néhány centiméterrel még kisebb, mint Sylvester úr. Nem
                    mondana igazat, aki azt állítaná, hogy Johanna kisasszony szíve elepedt az ifjú
                    szállodásért. Nyilván nem ismerte még a nagy szenvedélyeket, mindössze tizenhét
                    esztendős volt és Sylvester iránt inkább bámulatot és félel­met, mint szerelmet
                    érzett. Nevelőanyja azonban megpuhította. Ezért egy kis emeletes házat és
                    évjáradékot kapott Sylvestertől, elég tekintélyes évjáradékot, amelyből, ha
                    éppen kedve tartja, holtig megélhet munka és gond nélkül, de ha jobban tetszik
                    neki, előkelő és nagy­szabású énekiskolát nyithat a Vígopera közelében.</p>
                <p>Sylvester úr szeretetreméltó volt és Johanna rövid idő alatt őszintén és egész
                    életre szólóan megszerette őt. Átvette az étterem vezetését és kitűnő
                    gazdaasszony lett. Énekelgetni azért szabad volt neki és az étterem hátsó
                    benyílójában templomi korálistákkal és az operaház énekeseivel gyakran énekelte
                    Palestrinát, Bachot és Mozartot, ama kicsiny, de rendkívül finom orgona hangjai
                    mellett, amelyet Sylvester úr gyengéd figyelme állíttatott be a legben­sőbb
                    étkezőszobába.</p>
                <p>Boldogan éltek, a második esztendőben gyermekük is született, aki azonban
                    tizenhat hónapos korában meghalt. Johanna asszonynak pedig nem adatott meg, hogy
                    több gyermeket szüljön. Ez nagyon fájt nekik, de a szálloda mindig tele volt jól
                    fizető, tisztességes vendégekkel, a tulajdonos minden hónapban nagy összeg pénzt
                    vitt a bankjába, a Hotel Dávid hírneve és a Dávid-házaspár tekintélye és
                    gazdagsága évről-évre nőtt. Férj és feleség azért néha mégis szomorúan
                    összenéztek. Sylvester úr halkan dörmögött, Johanna asszony pedig sírva fakadt.
                    Gyermek nélkül alig van értelme az életnek, de szerelemnek és házasságnak
                    egyáltalában nincs.</p>
                <p>Történt egyszer, hogy hosszabb tartózkodásra megszállt a hotelben egy hosszú,
                    Krisztus-szakállú, vöröses-szőke, hórihorgas német zenész, bizonyos lovag Melius
                    Péter a feleségével. Tisztességes pár volt, bizalomgerjesztő és a férfi lovagi
                    rangja általános tiszteletet szerzett nekik a hotelben. Az asszony
                    betegeskedett, heteken át nem mozdult ki a szobájából, sápadt volt mindig és
                    tejfehér bőre kissé szeplős és foltos. Melius lovag brácsás volt a Vígoperában,
                    de amellett csillagászattal, matematikával és filozófiával foglalkozott és azt
                    mondogatta, hogy egyszer ki fog lépni a világ elé Uranos és Astraea étheri
                    zenéjével, amely mellett minden Palestrinaének és Beethovenszimfónia zagyva
                    kakofónia gyanánt sérti az emberiség fülét. Emellett azonban rendesen fizetett
                    és így Dávid úrnak semmi kifogása sem volt az étheri zene és az asztrológiai
                    dallamok ellen. Annál nagyobb megdöbbenést keltett, amikor egy nap ki­derült,
                    hogy a lovag felesége gyermeknek adott életet második emeleti udvari
                    szobájukban, kicsiny leánygyermeknek, éppen Szilveszter-éjjel, néhány perccel
                    tizenkettő előtt. Dávid úr a haját tépte izgalmában és felháborodásában. Ám nem
                    volt mit tenni, az égnek e szilveszteresti ajándéka könnyekre fakasztotta
                    Johanna asszonyt, aki bábáért és doktorért küldött, mert a fiatal anya élete
                    veszélyben forgott. Azonban bába és orvos sem tudtak segíteni, Melius lovag
                    özvegyen és a csecsemő anya nélkül maradt. Ebben a helyzetben Melius teljesen
                    gyámolta­lanul, majdnem ész nélkül viselkedett, Sylvester dühöngött, a szálloda
                    lakói szörnyűködtek, Johanna asszony könnyeket ontott, de nem vesztette el a
                    fejét, hanem dadáért küldött, hogy a nyomorult kis újszülött éhen ne vesszék.
                    Néhány nap mulva Melius lovag közölte velük, hogy a kis leánykát, akit születése
                    napjáról Sylviának kereszteltek, elviszi valamelyik gyermek­menhelyre. Johanna
                    asszony sírt és kikönyörögte Sylvester úrtól, hogy a kicsike még néhány hónapig,
                    amíg megerősödik, ott maradhasson dadájával együtt a szállodában. Ott maradt és
                    azóta végleg ott is ragadt. Melius lovag a maga özvegységében mindig
                    gyámoltalanabb és gyámoltalanabb lett és Sylviát beiktatták a szálloda lakóinak
                    névsorába a dadájával együtt. Melius lovag fél esztendő mulva bevallotta, hogy
                    ezt a gyönyörű kis teremtést nincs szíve menhelyre adni. Johanna asszony
                    könnyekre fakadt és csatlakozott a lovag véleményéhez. Újabb hat hónap
                    elteltével Melius lovag - gyámoltalanabbul, mint valaha - előadta Sylvester
                    úrnak, hogy ez így nem mehet tovább, a kis Sylviát nem adja menhelyre, de nem
                    hagyja anya nélkül sem, mert nem akar a tiszteletreméltó Dávid-család terhére
                    lenni. Dada helyett dajkát kellene fogadni, de ő célszerűbbnek véli, ha dajka
                    helyett inkább új asszonyt hoz a házhoz, ki is szemelt már magának egy jóravaló
                    hárfásnőt a Vígopera zenekarából. Johanna asszony sírva fakadt, Dávid úr pedig
                    figyelmesen vizsgálgatta Sylvia angyali arcocskáját és arányos, kövér és
                    egészségtől duzzadó, de finom kis alakját. Azután kijelentette, hogy Melius
                    lovag terve ostoba és megengedhetetlen. A két méter hosszú csillagász és
                    zeneköltő rémülten da­dog­ta, hogy a hárfásnővel már az eljegyzés is megtörtént
                    s ő különben sem bírja az agglegény élet költségeit és nélkülözéseit. Sylvester
                    úr tekintélyes kárpótlást fizetett a hárfásnőnek, dajkát fogadott Sylvia mellé
                    és biztosította a lovagot, hogy nem fogja zaklatni a penzió díjá­ért. Ebben
                    megegyeztek. Melius lovag azonban, úgy látszik, tovább is lelkiismeret­furdalást
                    érzett a történtek miatt, mert két esztendő multán újra kijelentette, hogy ez
                    így nem mehet tovább. Neki meg kell házasodnia. Anyát kell adni Sylviának. El is
                    jegyzett már egy zongora­tanárnőt. Sylvester úr most erélyes és döntő lépésre
                    határozta el magát. Fizetett a zongora­tanár­nőnek és rávette Meliust, hogy adja
                    oda neki Sylviát, akit örökbefogad, az apa egziszten­ciáját pedig csínos
                    életjáradékkal biztosítja. Az alkudozás eredménnyel végződött és Sylvia Dávid úr
                    és Johanna asszony birtokába került. Az egyesség legszigorúbb pontja az volt,
                    hogy Melius lovagnak el kell hagynia a szállodát és a távolból sem szabad
                    Sylviával szemben úgy viselkedni, mint apa a gyermekével. Melius lovagnak semmi
                    köze sincs Sylviához. Sylvester úr kifizette és elbocsátotta a szálloda egész
                    személyzetét és újat fogadott, hogy ne tudjon senki Sylvia származásáról. Csak a
                    portás maradt a helyén, mert apja és nagyapja is a szállo­dában szolgált és ő
                    maga megbízható és jellemes ember volt, majdnem tagja a családnak és ezenkívül a
                    hallgatásért Dávid úrtól életjáradékot kapott, amelyből a fizetésen és a
                    borravaló­kon felül egész életére gazdagon biztosítva volt. Dávid úr nagy halom
                    pénzzel elintézte azt is, hogy Sylvia születési anyakönyvi lapja és orvosi
                    bizonyítványa meghamisíttatott. Megvesz­te­gette a bábaasszonyt, a dajkát, az
                    egyházfit, az anyakönyvvezetőt, az árvaszéket és mindenkit, akinek Sylvia
                    születése körül némi hivatalos, vagy privát szerepe volt.</p>
                <p>Melius lovag eltűnt, a tőkéjével és évjáradékával és csak levelek jöttek tőle
                    néha, amelyekben Johanna asszonytól a lányka után tudakozódott. Azután a levelek
                    is elmaradtak s csak ezelőtt tíz évvel jelent meg újra a szállodában,
                    gyámoltalanul, betegesen, életuntan és kiábrándulva, mert sem a filozófia, sem a
                    zeneköltészet, sem a csillagászat, sem a matematika körül nem va­ló­sultak meg a
                    reményei. Melius lovag azóta ingyen lakik a szállodában, távolról és
                    inkog­­ni­tó­ban imádja Sylviát, öreg pajtása, mentora, játszótársa és őrangyala
                    neki, de a világért sem árulná el a köztük levő viszonyt. Derék ember lett
                    Melius lovag és nem gondolt többé házasságra.</p>
                <p>Sylvia pedig felnövekedék, magas és karcsú, világosbarna hajú és szürkeszemű
                    hajadon lett, de Sylvester úr és Johanna asszony becézgetése alatt valóságos kis
                    zsarnok, önfejű és makacs, álmodozó és regényes hajlamú, büszke és zárkózott,
                    kényes és duzzogó. De az ő lényén min­den e fajta hiba varázslatos és hódító női
                    tulajdonsággá szépült. Ennek nyilván az volt az oka, hogy külső megjelenésében
                    szinte lenyügöző látványosság volt. Szépség. Minden izlé­sen, fantázián, divaton
                    és stíluson felül álló tökéletes szépség. Remekmű. Nem tudta volna senki
                    megmondani, hogy mi teszi őt ily remekművé, mert az igazat megvallva, arcának
                    minden részecskéje kissé szabálytalan volt. Az orra kissé pisze, a szeme
                    semmitmondóan szürkés-zöld, mindkét profilja más, a haja szőkés-vöröses-barna,
                    ajkának egyik fele kissé lebiggyedt és gúnyos, arccsontjai némileg kiállók, de
                    az egész együttes, különösen Sylvia úr és Johanna asszony szemében, elragadó és
                    felülmulhatatlan. Az igaz, hogy termete klasszikus volt. A já­­­rá­sa és a
                    mozdulatai igézők, hangja pedig minden indulat kifejezésére alkalmas, széles
                    skálá­jú és folyton változó. Dávidék elbűvölten nézegették őt és boldogok
                    voltak. Sylvester úr több­ször kijelentette, hogy lám, pénzért mindent lehet
                    vásárolni, asszonyt, családot, gyermeket, szépséget, még boldogságot is.</p>
                <p>Voltak ugyan pillanatok, amikor Sylvia meghökkentette őket furcsa kívánságaival.
                    Tizen­négy­­­éves korában hirtelen kijelentette, hogy valahová külföldre
                    szeretne menni nevelőintézet­be. Dávid úr ehelyett ugyanabból az országból
                    tanárnőt hozatott neki, egyrészt, hogy Sylviát megtarthassa magánál, másrészt,
                    mert elve ellen volt külföldre szórni a pénzt. Sylvia mellett állandóan egész
                    sereg nevelőnő és tanárnő buzgólkodott, mindig csak asszony, vagy megbíz­ható
                    vénlány, sohasem férfi és Sylvia mindent össze-vissza tanult, amit pénzért meg
                    lehet tanulni. Zongorázott, festett, énekelt, nyelveket beszélt,
                    művészettörténeti kurzusokat végzett, sportolt. Dávid úr nem sajnálta ezért a
                    pénzt, de valami utolérhetetlen ügyeskedéssel bonne-t, Fräuleint, misst,
                    trénerkisasszonyt, tanárnőt, valamennyit odacsalogatta a szállodába, hogy a
                    bőkezű honoráriumok egy részét legalább ott költsék el, vagy legalább is a
                    közelben, ahonnan az valamiféle úton-módon, rejtelmes csatornákon keresztül oda
                    visszaszivároghat. Bizonyos az, hogy minél többet költött, annál gazdagabb lett,
                    bár hogy mennyi vagyona van, sem ő nem tudta, sem senkifia, még a bankárja sem,
                    mert pénzét több helyen, sőt több országban kama­toztatta. Így a pénz haszna is
                    visszacsurgott abba a feneketlen gyűjtőmedencébe, amelyet ő maga, apja és
                    nagyapja mintegy százhúsz esztendő óta töltögettek, kifogyhatatlan
                    leleményes­séggel és szorgalommal.</p>
                <p>Be kell azonban vallani azt is, hogy Sylvia, ahogy felcseperedett,
                    nyugtalanságot, sőt fájdal­mat is tudott okozni Sylvester úrnak. Néha úgy
                    érezte, hogy csalódnia kell a Sylviához fűzött illuziókban. Észrevette, hogy
                    jóformán egészen eltűnt a gyermek, s helyébe egy rakoncátlan dámát kapott, aki
                    megdöbbentően érik és fejlődik naggyá.</p>
                <p>Dávid úr valósággal merényletnek tartotta a maga apai gyengédsége ellen először
                    azt, hogy Sylvia megszűnt karonülő kis gyermek lenni, aztán, hogy
                    tíz-tizenkétéves korában önálló kis emberi lény gyanánt mutatkozott be, akinek
                    saját érdeklődései és kedvtelései vannak, aki könyveket olvas és regényes
                    történetek felett elábrándozik, majd zokon vette tőle, hogy szép kis
                    arcocskájával, finom kis bakfistermetével már magára kezdte vonni a férfiak
                    érdeklődő pillantásait, végül pedig sajgó szívfájdalmat érzett azon, hogy
                    Sylviának lassanként kedve kerekedett divatosan és felnőtt hölgyek módjára
                    öltözködni, hogy kiváncsi lett a világi élet apró titkaira, társaságra,
                    színházra, művészetre, hogy elárulta vágyakozását, amely távoli vilá­gok
                    megismerésére ösztönözte, hogy kikívánkozott a Szent Dávid Hotel és a
                    Szentháromság-utca birodalmából, - Úristen, nem valami olyan világba
                    kívánkozott-e, amelyben idegen emberek, sőt idegen férfiak nyüzsögnek, ahol
                    szerelem és szenvedélyek förtelmes virágai nyilnak ki? - Nem, erre komolyan
                    gondolni sem mert Sylvester, de a szíve összefacsarodott, ha meggondolta, hogy
                    elvesztette azt a kis játékszert és emberi csecsebecsét, akit esztendőkön
                    keresztül a karján hordozott. Titokzatos és félelmetes sejtelmek gyötörték
                    fantáziáját és úgy vélte, hogy az élet az öreg embert rászedi, megcsalja és
                    kifosztja és amikor vágtatva tova­iram­lik, otthagyja valami rideg és sötét
                    zugban, magános vigasztalanságban és reménytelenségben.</p>
                <p>Megközelítőleg ilyen adatokat jegyzett volna fel a fehércsuhás barát, aki megírja
                    Dávid úr életrajzát, de idáig jutván, észre kellene vennie, hogy mindez csak
                    lelki életének történetét világítja meg és homályban hagyja mindazt, ami Dávid
                    úr körül a szálloda életére, környékére és a világi dolgok alakulására
                    vonatkozik.</p>
                <p>Ma már Dávid úr nem az a karcsú, rugalmas, hetyke és lelkes ifjú s a
                    Dávid-szálloda életében mélyreható változások történtek. Dávid úr ma
                    hetvenkétesztendős, Johanna asszony tisztes matróna. Melius lovag ötvenötéves,
                    ingatag járású, csendes alkoholista és a Dávid-szálló külső képe és belső élete
                    gyökeresen megváltozott. A hotel gazdái, portása és törzsökös lakói
                    megöregedtek, minden, ami bennük és körülöttük van, minden megöregedett.
                    Megöregedett a város, a folyam, amely a metropolist kettészeli szürkésen,
                    piszkosan, zöldesen, szélesen höm­pölygő hullámaival. Talán a felettük ragyogó
                    nap, hold és a csillagok is megöregedtek, csak egyetlen utca, a
                    Dávid-szállodával kezdődő Szentháromság-utca nem öregedett meg, mert öreg volt
                    öröktől fogva s afelett az idő már elvesztette öregítő és romboló hatását.</p>
                <p> </p>
            </div>
           <div type="chapter">
                <head>II.</head>
                <p>A Szentháromság-utca benne volt a város szívében, ez volt talán az a hely, ahol
                    az alapítók az első csákányütéseket belevágták a magas sziklás partba, miután
                    elhatározták, hogy itt várost fognak építeni, mert a szél járása jó, a víz
                    folyása szelíd, temérdek kő van a vidéken, itt gyer­mek­játék falat húzni a
                    város körül és a fal elé ásott árokba könnyen bele lehet vezetni a folyam vizét.
                    A város azóta megnőtt, de ez a tenyérnyi hely, az ősök csontjaival, régi
                    temp­lom- és cinterem-maradványával, áhitatos kegyelet tárgya maradt.
                    Évszázadokon hozzá sem nyúltak és a kősivatagban szelíd oázisnak hagyták, öreg
                    platánfák árnyékában, omladozó, vén barokk­épületekkel, roppant kapubejárókkal,
                    melyek két szélén vaskos Herkulesek vagy méltóságos Kariatidák tartják az
                    erkélyt.</p>
                <p>A forgalom itt csekély volt és zajtalan, mert a város urai szándékosan
                    kikerülték, amikor meg­tervezték a közlekedést és nem engedték meg, hogy új
                    épületekkel éktelenítsék el. Még az utcai gázlámpák is érintetlenül maradtak,
                    hogy megőrizzék a környék antik romantikáját. Néhány holdnyi területen, az Isten
                    szabad ege alatt, valóságos kis nyilvános múzeum volt ez, építészeti és
                    szobrászati remekművekkel, valóságos kuriózum, amely benne volt minden
                    Baedekerben, valóságos kis sziget, amelynek partján kikötöttek a gépkocsik és a
                    külföldről jött utasok gyalogosan bámészkodták végig furcsa nevezetességeit.
                    Nagyon előkelő volt ez az utca, régi palotákból, régi címerekből, vasból és
                    bronzból való kopogtatókból, apró gránit­kockás gyalogjáróból és kocsiútból,
                    fényes víztócsákból, néhány girhes és görbe akácfából, omladozó Szentháromság-
                    és Flórián-szoborból, ferdén átszűrődő napsugárból és kékes-szürke homályból
                    összekomponálva, mint valami régi metszet.</p>
                <p>Úgy kell képzelni e Szentháromság-utcát, hogy ez némi hajlásokkal és
                    kiszögelésekkel, de általában véve merőleges irányban vezetett ki a folyó
                    partjára. Ott apró bódék állottak szomo­rúan félrecsapott tetővel, tenyérnyi
                    előkertekkel, nyár idején néhány tarka sátorral, amely alatt régi könyveket és
                    kéziratokat árultak az antikváriusok. Mindössze húsz ház sorakozott egy­más
                    mellé, de csak az egyik oldalon, mert a másikat két méter magas, feketére avult
                    kőkerítés szegte be, amelyen át roppant platánfák ágai hajoltak ki az utcára,
                    elsötétítvén a szemben lévő öreg paloták szobáit és misztikus félhomályt
                    teregetve az egész Szentháromság-utcára.</p>
                <p>Voltak, akik azt mondották, hogy a Szentháromság-utca, húsz öreg házával az egyik
                    oldalon, halkan suttogó, rejtelmes és sötét parkjával a másikon, tele van
                    történelemmel, mert a húsz házon belül olyan események folytak le évszázadokon
                    keresztül, amelyekből meg lehetne írni az egész ország históriáját. Valamikor
                    itt, az egyik házban tartották az országgyűléseket, a másikban összeesküvést
                    szőttek, amelynek vezérei elfogták a fejedelmet, kiirtották a dinasz­tiát és
                    azután maguk is vérpadon pusztultak el. A szomszédban a XVI. század elején
                    kártya­­barlang volt. A rakodó-parton lévő sátrak alatt néhány antikváriusnál
                    még meg lehet szerezni azt a tízkötetes regényt, amelyben lélekzetállító
                    érdekességű történeteket írtak meg a benne lezajlott orgiákról és azoknak a
                    családoknak tragédiáiról, amelyek erkölcsileg és anyagilag tönkrementek ezekben
                    az orgiákban. Az utca közepén kecses kis rokokó palotában valaha egy vén
                    pénzember lakott, aki valóságos háremet tartott magának. Később a palota
                    rosszhírű mulató lett, amelyet Haremnek neveztek, a város felügyelete alatt
                    állott és kósza mende-monda szerint a polgármester és a rendőrség feje is tagja
                    volt annak a részvénytársaságnak, amely a leánykereskedelmet pénzhamisítással és
                    orgazdasággal egészítve ki, egy újabb tízkötetes regény anyagát szolgáltatta,
                    amely az antikváriusok sátra alatt néhány példányban még most is
                    megszerezhető.</p>
                <p>A Szentháromság-utca lakói nem voltak már olyan előkelőek, mint régen. A paloták
                    gazdát cseréltek, telekspekulánsok és lakásuzsorások kezébe jutottak, akik
                    várták a városrendezést, hogy nagy haszonnal túladjanak ingatlanaikon. A
                    háziurak nem itt laktak, hanem valahol messze, ragyogó, modern bérpalotákban,
                    vagy a város külső részén épült villatelepeken, a hegyek rózsaligetei között, az
                    új kertvárosban, szelíd lejtésű dombok tetején épült kéjlakokban.</p>
                <p>Mintha egy kegyeletes szívű újszövetségi Józsua e hely fölött megállította volna
                    a napot, a Szentháromság-utca évszázados képén semmi sem változott. Azaz, hogy
                    csakugyan egy új Józsuának kellett közbelépni, hogy ne változzék meg a környék
                    ódon képe és hagyományos élete. Mert hisz vagy húsz esztendővel ezelőtt a városi
                    hatóság itt akarta az új Cityt fölépíteni és kimondta a Szentháromság-utca
                    fölött a halálos ítéletet. Elkészültek a tervek, megtörténtek a számítások,
                    megindultak a spekulációk és megalakultak a telekvásárló, közvetítő, házépítő és
                    egyéb konzorciumok. A nap a Szentháromság-utca fölött már majdnem lealkonyodott,
                    de mielőtt a tervek valósággá lettek volna, fülébe jutott Dávid Sylvester úrnak,
                    aki nyomban tudatára ébredt egy új Józsua hivatásának és sietve munkához látott,
                    hogy megállítsa a napot, mielőtt az a spekulációk és konzorciumok sötét
                    hullámaiba alámerülne. Őszintén és röviden szólva, rengeteg pénzzel
                    megvesztegette a magisztrátust s a városrendezési tervek irattárba kerültek,
                    amelyből azóta még senkinek sem jutott eszébe azokat kihalászni. Az új City a
                    fo­lyam túlsó partján épült fel, ott, az elképzelhető legrosszabb helyen, de az
                    egyetlenen, amely­nek nem akadt Dávid Sylvester - Józsuája, aki a nap rendes égi
                    útját nagyobb pénz­összeggel hajlandó lett volna megakasztani.</p>
                <p>Dávid Sylvester ilyenformán a Szentháromság-utca ódon hangulatát, középkori
                    külsejében való érintetlenségét, romantikáját és hangulatát is pénzen mentette
                    meg, nem is szólván arról, hogy egyben a fél utcát meg is vásárolta. Úgylátszik
                    azonban, hogy ez is megérte a pénzt, mert azóta a szálloda környékén lévő házak
                    egy részét potom áron összevásárolta a remé­nyük­ben csalatkozott telek- és
                    házspekulánsoktól.</p>
                <p>Hogy ezáltal Dávid úr is beállt a Szentháromság-utcabeli lakásuzsorások sorába,
                    azt csak az állíthatná, aki nem ismeri Dávid Sylvester üzleti elveit. Sylvester
                    úrnak semmi köze sem volt sem a hónapos szobákhoz, sem az uzsorásokhoz, semmihez
                    a világon, ami az utca rozoga házainak falain belül történt. Ő a házait egyetlen
                    főbérlőnek adta ki, szép kerek évi summák ellenében s egyikkel sem törődött
                    tovább. A többi a vállalkozó gondja volt s a vállalkozó - tekintve, hogy az
                    albérlők nagy része rendszerint felmondás nélkül hagyta el a lakásokat,
                    kifi­zetetlen szobabérek és két ócska nyakkendő vagy egy pár rongyos harisnya
                    hátrahagyásával - néha csak úgy roskadozott a gondok nehéz súlya alatt.</p>
                <p>A Szentháromság-utcabeli öreg házak, amelyek egymásra könyökölve tudtak csak
                    megállni a saját lábukon, tömeglakásokat rejtettek magas falaik mögött,
                    amelyekben még a családi élet romantikája sem tudott kifejlődni. Csodálatos egy
                    utca volt ez. Alig lehetett látni benne gyer­me­ket és anyát. Bábaasszonyoknak
                    és orvosoknak itt semmi keresnivalójuk nem volt. Itt hiába építettek volna
                    kisdedóvót vagy iskolát, amelyekben írni és olvasni tanítanak. Kevesen
                    mondhatták el magukról, hogy a Szentháromság-utcában születtek és az is ritka
                    eset volt, hogy valakit innen szállítottak volna a halottasházba; ezen az utcán
                    csak átmentek az embe­rek, akit valahonnan jöttek és valamifelé igyekezve,
                    megállottak és hosszabb-rövidebb ideig meghúzódva, várták, amíg tovább
                    juthatnak. Mintha az egész utca szálloda volna vagy átjáróház, vagy pályaudvar,
                    ahol az emberek a vonatot várják, a vonatot, amely az érvénye­sülés, a hír, vagy
                    dicsőség világába indul.</p>
                <p>Közelben van a Vígopera és számtalan zene- és énekiskola, meg táncakadémia és
                    ezek az intézmények csak úgy ontották magukból a bús és lelkes, ábrándos
                    tömeget, amely volta­­képpen csupa olyanokból állt, akik a napot hangjegyek
                    olvasásával, hangszerek pengetésével, futamok lejátszásával, etüdök éneklésével,
                    harmóniák megkomponálásával, táncfigurák, taglejtések, arcjátékok
                    begyakorlásával lopják. Micsoda naplopók! - gondolták magukban a
                    Szentháromság-utca főbérlői, gyümölcsös kofák, pincérek, ügynökök,
                    vegyeskereskedők, pá­­lin­ka­mérők, ószeresek, akiknek első- és másodikemeleti
                    szobáit, magányosan vagy kettesével, ifjú énekesek, táncosok, hegedüsök,
                    klarinétosok, üstdobosok, trombitások és oboások lakták.</p>
                <p>Csupa művészet és csupa romantika, csupa ódonság és csupa naplopás volt az egész
                    utca, de az emberi elmésség azt is kitalálta, hogy művészet, naplopás és ódonság
                    busás kamatokat hozzon azoknak, akik némi tőkét fektettek bele a
                    Szentháromság-utca romantikájába. Majd­nem mind a húsz házban van valami
                    régiségkereskedés, antikvárium, könyvesbolt az idegenek számára, akik itt minden
                    lim-lomot kétszeres áron fizetnek meg és akik otthon boldogan mesélik, hogy
                    kincseket érő ereklyét vásároltak egy édes kis zugutcában potom pár fillérért,
                    együgyű, műveletlen ócskásoktól, pókhálós, bolthajtásos sötét odukban gyöngyöket
                    kaparva ki a szemét közül.</p>
                <p>Voltak itt apró arany- és ezüstművesboltok, amelyekben zálogüzletekkel
                    foglalkoztak, ruha- és jelmezkölcsönzők műhelyei, sok apró csemegésbolt,
                    pálinkamérés, kocsma és kifőzés, de voltak finom kis cukrászboltok is,
                    amelyekben ritkán fordultak meg a Szentháromság-utca lakói és mégis mindig
                    zsúfolva voltak előkelő úrhölgyekkel és gavallérokkal, akik a város messze fekvő
                    részeiből jöttek ide találkára. A gázlámpák enyhe világosságában nem kellett
                    félni a felfedezéstől, mert itt mindenki szigorú inkognitóban járt s ha két
                    inkognitóban levő személy találkozott, gyengéden elfordította fejét. Ez a hely a
                    területenkívüliség minden jogát élvezte, itt mindenki előkelő idegen volt, mint
                    maga az utca.</p>
                <p>Majdnem minden háznak, nagy árkádos udvara van és az árkádok alatt teljes
                    őszinteségben mutatkozik meg a hétköznapi élet. Itt vannak a szenes pincék, a
                    foltozó vargák és foltozó szabók műhelyei, tejesboltok, mosóintézetek,
                    gyümölcsös kofák, hentesek, vadkereskedők, gesztenye- és burgonyasütők, itt
                    élnek azok az emberek, akik a szegény naplopók mindennapi szükségleteinek
                    kielégítésében fáradoznak. Itt öltögették álló naphosszat fiatal varróleányok a
                    művészek rongyos fehérneműit, a diákkisasszonyok ócska kalapjait, olcsó
                    selyemruháit és lyukas harisnyáit, itt nem óboák és hegedűk édes síránkozása,
                    hanem kalapácsok, varrógépek, szerszámok zakatolása, csikorgása és berregése
                    töltötte meg a levegőt; munkalárma szimfó­niá­ja, a hétköznap monoton és kábító
                    hangszerelésében.</p>
                <p>Az utca első háza, a Dávid-szálloda, nagyobb, erősebb, vaskosabb, de dísztelenebb
                    volt a töb­binél. Roppant kapuja állandóan tárva-nyitva és ezen be lehetett
                    kandikálni a tágas udvarba, amely sokkal pompásabb, tekintélyesebb és művészibb
                    volt az épület külső homlokzatánál. Látszott, hogy itt valamikor befelé élő
                    emberek laktak, olyan emberek, akik kétemeletes várfallal zárva körül magukat,
                    minden díszt kényelmet és szépséget a gyönyörű reneszánsz árkádok alá helyeztek.
                    Az udvar dúsan faragott pillérei, fülkéi, oszlopfejei, szobrai és erkély­sorai
                    nemes gránitból és márványból voltak, a falakat mozaikképek díszítették, a kutat
                    bronz­kerítés zárta körül, az oszlopokra pedig sötétzöld repkény futott fel és a
                    kőpadok felett fából faragott filagóriákon árnyas lugassá terebélyesedett.
                    Kívülről az épület apró emelete zöld redőnyös fatáblákkal, sárga homlokzattal
                    impozáns, titokzatos és regényes volt és kapuja felett az ifjú Dávid alakja
                    ékeskedett sugárzó szépségében, duzzadó izmokkal, göndör fürtökkel, kezében
                    parittyával, amivel le fogja sujtani Góliátot. Senki sem tudta, hogy került ez a
                    daliás, élettel teli, szenvedélytől és lelkességtől sugárzó ifjú a zárda
                    homlokzatára, de jó cégérül szolgált, amióta a zárdából szálloda lett és ez
                    Szent Dávid-hotelnek neveztetett. Száz-százhúsz esztendő óta.</p>
                <p>Valamikor, amikor szállodává alakították át, lehet, hogy a legszebb, a
                    legpompásabb és a leg­ké­nyelmesebb vendégfogadó volt ez az egész városban. Az
                    igények azóta nemcsak a város­­ban, hanem nyilván az egész világon jelentékenyen
                    megnövekedtek, de a Dávid-szálloda gő­­gö­­sen fittyethányva minden haladásnak,
                    változatlanul maradt a régiben, apáról fiúra adva át a hagyományokat, amelyek
                    egy jónevű, csendes és úri szállodához hozzátartoznak. Valamikor, lehet, a vidék
                    legelőkelőbb urai látogatták. Farsang idején, nagy ünnepségek és bálok
                    alkal­mával, hintók egész sora ontotta a gazdag vendégeket. Később a tolongás
                    megritkult és a szál­­­loda közönsége kicserélődött. Lassan-lassan a vidékiek
                    elmaradoztak. Az erkölcsök elfajul­tak. Némely embernek ma már nem tetszik, ha a
                    szállodaportás csöpögő gyertyavégek imbolygó világánál vezeti őt nyikorgó
                    csigalépcsőkön szűk és dohos szobába, amelynek ablaka ugyan tele van
                    muskátlivirággal, de papírkárpitja foszlányokban lóg le a falról, kályhája
                    füstöl és órák multán sem tudja bemelegíteni a salétromos falakat. Újabban nem
                    tetszik a finnyás embe­reknek, ha barátcellákat alakítanak át szállodaszobákká
                    és a cellákba nem vezetik be a villanyvilágítást, központi fűtést, a hideg- és
                    melegvízvezetéket. Az is megjegyezni való, hogy a túlsó folyamparton egyre-másra
                    épültek nagyszerű kényelemmel berendezett világ­városi szállodák, mindenféle
                    hóbortos hiábavalóságával a kényelemnek és fényűzésnek, - de szerencsére ezek a
                    szállodák jó messzire voltak a Szentháromság-utca torkolatától és ha kigyult a
                    reklámfény e hatemeletes Bábel-tornyok tetején, csak az eget festette be
                    lilavörös fénnyel, a Szent Dávid-szálloda, a Szentháromság-utca és a
                    Hannibál-park misztikus homály­ban maradt.</p>
                <p> </p>
            </div>
           <div type="chapter">
                <head>III.</head>
                <p>Ha valamelyik öreg archivárius a fehér barátok közül feltámadna évszázados
                    halottaiból és ebédidő táján becsoszogna a zárda refektóriumába, kővé meredne
                    láttán annak a változásnak, amelyben a csendes áhitatú ebédlő az utolsó százhúsz
                    esztendő alatt átesett. A terem alacsony félköríves boltozatán a málladozó
                    vakolatot füst, por és piszok födi most, de ez alól a szürkés­barnás patina alól
                    itt-ott még kicsillannak áhitatos szentek, szemérmes szent asszonyok és
                    pufókképű meztelen angyalok márványfigurái és szinte áhitoznak egy derék és
                    tudós restaurá­tor után, aki a barokk freskóba új színt és új életet varázsol.
                    És ami a legelszomorítóbb, e megszentelt falak között olcsó plüssdívánok és apró
                    márványasztalok sorakoznak egymás mellé és vaslábakon ingó, repedezett
                    asztalkákon pálinkásüvegek, teáskannák, cukordobozok és gyufatartók
                    éktelenkednek. Kétségtelen, hogy a refektórium kávéház lett, ahová
                    délutánon­kint feketézni és dominózni járnak a vendégek és amelynek roppant
                    téglájú kandallója előtt egy alacsony, kopasz, kecskeszakállú, vékony emberke
                    barátságosan köszönti a törzsvendége­ket.</p>
                <p>Reggel tíz óra, a kávéház üres, az öreg úr egyedül üldögél a fából való szentek,
                    lobogóruhájú angyalok és egy hórihorgas, nagycsontú fekete pincérleány
                    társaságában, aki harisnyát kötö­get a szoba egyik sarkában. Reggel tíz óra, de
                    a szobában a gázlámpák pillangós lángja libeg, mert a jégvirággal borított
                    ablakokon át alig szűrődik be valami világosság.</p>
                <p>A csillogószemű, finomarcú, törpe emberke, akinek fejét fekete sipka óvja a
                    hidegtől, ilyen­kor ujságait szokta átolvasni, ma azonban nagy világoskék
                    levélpapírt szorongat a kezében, amely Angliából jött és amelynek tartalmát
                    kétszer vagy háromszor áttanulmányozta. Egyik keze, amelyikben szivar füstölög,
                    bágyadtan lóg le a szék karfáján, a másik az előtte álló márványasztalon
                    nyugszik, görcsösen szorongatva a levél vastag, finom papirosát.</p>
                <p>Sylviáról jött hír Angliából. Nem volt a levélben semmi más, csakhogy Sylvia
                    vidám és egészséges, szép és okos és mindenféle társaságban, ahol megfordul,
                    feltűnést kelt és hogy Marlowe kisasszony becsületesen teljesíti hivatását és a
                    levél írója - az ellenőrző társalkodónő - szívből szerencsét kíván a legderekabb
                    és legcsinosabb leány legboldogabb és legirígy­len­dőbb szüleinek.</p>
                <p>Mindig így volt, ha levél jött Angliából, pedig egy esztendő óta minden héten
                    pontosan megjött a levél, majdnem mindig ugyanazzal a tartalommal és majdnem
                    mindig ugyanazt a töprengést váltva ki a címzettből.</p>
                <p>Sylvia egy esztendő óta nincs itthon és amikor elment, az öreg úr szíve majdnem
                    meghasadt a fájdalomtól és most, amikor csak hetek választják el attól, hogy
                    hazaérkezik, tele van nyug­talansággal és remegéssel. Sylvia nem azért ment el
                    Londonba, mintha az benne lett volna az apa, vagy az anya nevelési programjában.
                    Sylviának el kellett mennie.</p>
                <p>Az öreg úr valahányszor levelet kapott, vagy levelet írt, mindannyiszor
                    végiggondolta azt a másfél vagy két esztendőt, amely Sylvia elutazása előtt
                    félelmek, megbotránkozások és fel­háborodások folyton megújuló szakadatlan
                    izgalmában telt el. Mindannyiszor eszébe jutott, hogy a dolog a Vígoperában
                    kezdődött, egy külföldi vendégszereplés alkalmával, amelyre Sylviát is elvitte
                    anyja, Johanna asszony és Sylvia először öltözött teljes parádéba, felnőtt
                    leánynak való estélyi díszbe, kivágott nyakkal és meztelen karokkal és felsütött
                    hajjal és kicsit beruzsozva. Igen, így kezdődött. Sylvia a páholyban magára
                    vonta az egész közönség figyel­mét. Egész este látcsövezték és szünetek alatt a
                    város aranyifjúsága fel- és aláhullámzott a páholy előtt. Sylvia feltűnést
                    keltett, botrányos feltűnést és a botrányt növelte az, hogy Sylvia cseppet sem
                    szemérmeteskedett. Vidáman és mosolyogva tekintett maga körül, majdnem kacéran,
                    majdnem kihívó módon, legalább is nagyon illetlenül édesapja megítélése szerint.
                    Észrevehető volt, hogy az emberek összesúgnak és egymást kérdezgetik: ki ez a
                    tüneményes szépség! És amikor vége volt az előadásnak, a foyerben tolongás
                    támadt Sylvia és édesanyja körül és ami a legfájdalmasabb, Johanna asszony
                    átszellemülten és boldogan vett tudomást erről a szemérmetlen érdeklődésről.</p>
                <p>Így kezdődött el a botrányok sorozata és nem volt hatalom, amely a sorozatot meg
                    tudta volna állítani. Az emberek kinyomozták Sylvia lakását, megtudták róla,
                    hogy apja nagyon gazdag, hogy ő az egyetlen gyermek, hogy milliós hozománya van,
                    nem is beszélve az örökségről, amely reá várakozik. Attól kezdve csak úgy
                    özönlőtt Dávid Sylvester úr címére mindenféle furcsa és tolakodó
                    meghívólevél.</p>
                <p>Meghívót kaptak jótékonycélú hangversenyekre, bálokra, délutáni és estéli teákra,
                    társadalmi ünnepélyekre mindenféle egyesületektől, kluboktól, kaszinóktól,
                    amelyeknek Dávid úr azelőtt hírét sem hallotta. Meghívót kaptak politikai körök
                    estélyéire, sőt a kormányelnök estélyére is. Dávid urat beválasztották rejtelmes
                    rendeltetésű, de roppant előkelő cégérű ligákba, szö­­vetségekbe és
                    társaskörökbe, Sylviát pedig felkérték, hogy vegyen részt kosztümös bálokon,
                    lovasünnepélyeken, múzeumok, képtárak, kiállítások megnyitásán,
                    lovaspóló-versenyeken, táncakadémiákon, arisztokratikus körök műkedvelő élőképes
                    előadásain, bemutatókon, alap­kő­letételek, jubileumok és felavatások
                    szertartásain és Dávidné asszonyság minden alkalom­mal könyörgött, hogy ne
                    utasítsák vissza ezeket a figyelmességeket.</p>
                <p>Ez tűrhetetlen volt. Pedig mindez csak kezdetét jelentette az ostromnak, amely
                    napról-napra erőszakosabb és arcátlanabb lett.</p>
                <p>A szálloda portásánál szoba iránt érdeklődtek olyan fiatalabb és idősebb urak,
                    akik ezelőtt be nem tették volna lábukat ilyen szerény és kényelmetlen helyre.
                    Reggel érkeztek és délután már tudakozódtak a házikisasszony után a szálloda
                    személyzeténél. Vagy este érkeztek és még akkor éjjel botrányos dőzsölést vittek
                    véghez az étteremben és mindenáron meg akartak ismerkedni a tulajdonossal és
                    családjával. Egyszer egy ittas fiatal arisztokrata beküldötte látogatójegyét a
                    családhoz és mindenáron be akart mutatkozni Sylviának. Egyszer megjelent két
                    öreg grófnő, befurakodtak Dávidék magánlakásába és felajánlották Sylviának, hogy
                    meghívót eszközölnek ki neki az államfő legközelebbi báljára. Egyszer valami
                    hóbortos tár­saság felkérte, hogy vegyen részt a Vígoperában rendezendő
                    szépségversenyen. Mindennap új és új inzultus. Néha egész sereg kikent-kifent
                    uracs kísérte haza sétájából, vagy a templom­ból, ahol édesanyja minden vasárnap
                    megjelent vele a déli szentmisén és ami a legborzasz­tóbb volt, mindezeken
                    Sylvia nem botránkozott meg, anyja pedig hiúságában és boldogsá­gában
                    örömkönnyeket hullatott.</p>
                <p>De ez sem volt elég. Sylvia fejébe vette, hogy társadalmi életet fog élni, hogy
                    eljár a lovar­dá­ba, hogy beiratkozik egy tenniszklubba és hogy benevez egy
                    golf-versenyre, amelyen csak a legelőkelőbb családok tagjai vehettek részt. És
                    Sylvia csakugyan lovagolt, akadályokat ugratott és versenyre trenirozott. Újabb
                    feltűnés. Újabb ismerkedések. Újabb tolongás Sylvia körül. És újabb gyanus
                    vendégek a szállodában, akik most már barátságosan köszöntötték a
                    házikisasszonyt, ha véletlenül találkoztak vele. Sylvia résztvett a
                    sportünnepélyeken és ilyen­kor fényképészek tolongtak körülötte és másnap a
                    képeslapok tele voltak Sylviáról készült felvételekkel.</p>
                <p>Dávid Sylvester úr fogcsikorgatva tűrte mindezt, de viszont senki sem tilthatta
                    meg neki, hogy meg ne kettőzze az őrséget Sylvia körül. Két öreg német
                    kisasszonyt adott melléje, Melius lovag vezérlete alatt, aki mint az őrség
                    parancsnoka sohasem maradt tíz lépésnyinél nagyobb távolságra. Melius lovag
                    feladata volt azonkívül, hogy a napi postából kiselejtezze azokat a leveleket, -
                    szerelmes leveleket természetesen - amelyek nem voltak Sylvia kezébe valók. Ámde
                    azt Melius lovag sem akadályozhatta meg, hogy a Vígopera tenoristája, egy
                    átdorbézolt éjszaka után, eszét vesztve a bortól és a szerelemtől, magába ne
                    lőjön, Sylvia ablaka alatt.</p>
                <p>Dávid úr és Johanna asszony, Melius lovag és a társalkodónők tanácskozni kezdtek,
                    vajjon nem volna-e jobb Sylviát egy időre eltávolítani! Dávid úr sokáig vívódott
                    önmagával, mert félt, hogy ha elküldi valahová, ott még kevésbbé tudja szemmel
                    tartani és kevésbbé tudja elhárítani a feléje irányuló veszedelmeket. Talán nem
                    is tudott volna határozni, ha egy nap meg nem jelenik a szállodában két furcsa
                    külföldi úr és ki nem akarja venni egy maharadzsa számára az egész első
                    emeletet.</p>
                <p>- Maharadzsa? - hördült fel dühödten Dávid úr és rögtön megsejtette, hogy az
                    indiai nábobot Sylvia híres szépsége csalogatja az öreg, rozoga és puritán
                    Dávid-szállodába.</p>
                <p>- Maharadzsa? - sikoltott fel boldogan Johanna asszony és majdnem elájult a
                    büszkeségtől.</p>
                <p>Dávid úr vérvörösre gyulladt arccal förmedt a feleségére.</p>
                <p>- Elég ebből az őrültségből! Nem tűröm, hogy Sylvia az ostobaság, hiúság és
                    arcátlanság áldozata legyen.</p>
                <p>És bottal kergette ki a maharadzsa útimarsaljait.</p>
                <p>Valamelyik ujság megírta a dolgot és Dávid úr nem habozott tovább, hogy egyidőre
                    Angliába küldi Sylviát.</p>
                <p>Sylvia, úgy látszik, nem is bánta, hogy zaklatott életében némi változás áll be.
                    A nagy tolon­gás­ban nagyon árvának érezte magát és kimondhatatlanul sajnálta
                    szenvedő, féltékeny és aggódó öreg édesapját.</p>
                <p>Tavaly ilyenkor eresztette útnak Dávid úr Sylviát és új társalkodónőt adott
                    melléjé Miss Marlowe, egy előkelő, erkölcsös és szigorú londoni hölgy
                    személyében. A társalkodónő fejedelmi honoráriumot kapott, de titokban kapott
                    maga mellé egy ellenőrző társalkodónőt is, aki köteles volt minden héten
                    beszámolni, hogy Miss Marlowe jól vigyáz-e a rábízott kincsre!</p>
                <p>Az öreg úr élete azóta is szakadatlan aggodalomban telt el és reszketve
                    számolgatta a napokat, amikor véget ér az angliai kirándulás. Nem bízott
                    senkiben. Már százszor megbánta, hogy elengedte maga mellől Sylviát és most a
                    napokat számolgatta, hogy mikor ér véget a londoni kirándulás. Ezt forgatta
                    fejében most is, ahogy bágyadtan, fáradtan, szinte megsemmisülten ült a kandalló
                    előtt és alig látszott ki finom fehér kis feje a karosszékből, a márványasztal
                    mögül. E pillanatban kinyílt az ajtó, besüvített a szél, a gázlángok
                    meglobogtak, a kandalló­ban magasra lobbant a parázs lángja és két felgyűrt
                    gallérú idegen toppant a szobába.</p>
                <p>- Átkozott idő, - dörmögött az egyik, a másik halk hangon jóreggelt kívánt.</p>
                <p>A pincérleány felugrott, lesegítette a vendégek kabátját, hellyel kínálta őket a
                    kandalló közelé­ben, a kékszemű öregúr felpillantott és nyájasan bólintott a
                    belépők felé.</p>
                <p>- Húszfokos hideg, - olvasta ujságjából mintegy feleletképpen -
                    harminccentiméteres jég a folyó hátán. Lesz ebből árvíz, ha olvadni kezd!</p>
                <p>- Ha tél, hát legyen tél, - jegyezte meg az egyik vendég és forró teát kért
                    magának és társának, aki szerényen húzódott meg a másik árnyékában és hosszú,
                    vörös orrát dörzsölgette, mintha attól tartana, hogy arcának ez a védtelen
                    nyúlványa hónak, szélnek, jégnek és hidegnek kitéve, menthetetlenül lefagy, ha
                    nem ápolja kellő gondossággal.</p>
                <p>Első szempillantásra látszott, hogy nem pusztán időtöltés vagy szórakozás
                    céljából tértek be a kis kávéházba. Érdeklődve néztek maguk körül és az
                    idősebbik úr, akinek bozontos szem­öldö­ke, szénfekete pofaszakálla, hosszú,
                    lobogó, szénfekete bajusza és villogó, szénfekete szeme volt, rövid szemlélődés;
                    után erőteljes hangon megkérdezte a pincérleányt:</p>
                <p>- Kisasszony, itthon van-e a szálloda tulajdonosa?</p>
                <p>- Parancsoljon uram, - szólalt meg a kandalló mellől a kékszemű, kopasz kis
                    öregúr és udvariasan felemelkedett. Most látszott csak, hogy térdig érő
                    selyemszalaggal szegett szalón­kabátjában, szürkével csíkozott nadrágjában és
                    vastagtalpú, fekete antilopbőr cipőjében, ódon eleganciával, szertartásos
                    meghajlásával, fehér kecskeszakállával és fehér mellényével ő a
                    legkifogástalanabb úriember mindazok közül, akiknek valahol valaha csak
                    szállodája, étterme és kávéháza volt. Most látszott, hogy a régi freskókkal
                    festett refektórium, az antik aranyozá­sú, kopott faszobrok, a tölgyfa-bútorok
                    és a gótszékek muzeális becsű környezetében maga a tulajdonos is valóságos
                    műdarab, régi műkincs, megbámulni való ritkaság, tiszteletreméltó em­léke elmúlt
                    koroknak, maga a tekintély, a tisztesség, a polgári romantika és finom
                    előkelő­ség.</p>
                <p>A pofaszakállas vendég felugrott és mély hajlongások közepette dörgő basszus
                    hangon bemutatkozott.</p>
                <p>E pillanatban az ajtó újból kinyílt és fiatal pár lépett a kávéházba. A
                    pincérleány felugrott, az új vendégek elhelyezkedtek, barátságosan integetvén a
                    tulajdonos felé, aki a régi ismerős meghitt mosolyával bólintgatott vissza.</p>
                <p>Úgy látszik, ez volt az az óra, amikor a kávéház törzsvendégei gyülekezni
                    szoktak, mert ötpercenként nyílt az ajtó és ötpercenként megismétlődtek a
                    bólogatások, a mosolygások, az idő zordsága felett való kifakadások és félóra
                    alatt a kis kávéházban alig volt üres asztal. A levegő tele lett csöpögő
                    kabátok, nedves sárcipők párájával, csörögtek a kanalak, halk zsibon­gás
                    töltötte be a helyiséget és a kékszemű öregúr a kandalló előtt szótlanul
                    szivarozgatva, feszült figyelemmel hallgatta a pofaszakállas idegen
                    előadását.</p>
                <p>Ha valaki netalán figyelte őket, észrevette, hogy a pofaszakállas ajkáról
                    szakadatlanul ömlik a szó, az öregúr ellenben makacsul hallgat, figyel és a
                    világért sem hajlandó megszakítani a zu­hogó szóáradatot. Ha valaki figyelte,
                    mindenesetre csodálkozott és hovatovább kétségbe­esett azon a kitartáson,
                    amellyel az egyik emberfeletti erőlködéssel és szaporasággal szóno­kolt, a másik
                    pedig makacs következetességgel hallgatott, anélkül, hogy kettőjük közül
                    bár­melyik is megneheztelt volna a másikra.</p>
                <p>Több mint félóráig tartott ez így, akkor az öregúr felállt, csodálatosan tiszta
                    kék szemében udvarias mosoly gyult ki - tudott a szemével mosolyogni, anélkül,
                    hogy egyetlen arcizma is megrándult volna - és barátságosan nyujtotta a
                    kezét.</p>
                <p>- Nem, nem, velem nem érdemes vesződni, uram. Nekem már nincs semmi tervem, én
                    semmin sem óhajtok változtatni, nekem minden jól van úgy, ahogy van. Erős telünk
                    van. Húsz­­fokos hideg, harminccentiméteres jég a folyam hátán. Hát nem gyönyörű
                    ez?</p>
                <p>Melegen rázták meg egymás kezét. A vörösorrú fiatalember szélesen vigyorgott, ez,
                    úgy látszik, nála a bámulat és megelégedettség kifejezése volt. Nem tudta, kit
                    csodáljon jobban: a kecskeszakállast-e, vagy a pofaszakállast?</p>
                <p>Az idegenek távoztak. A pofaszakállas, ahogy társával kijutott az utcára, átment
                    a túlsó gyalogjáróra, megállt, kiegyenesedett és a kétemeletes házat, amelynek
                    jobbsarkában három jégvirágos ablakon keresztül szűrődött ki a kávéház
                    gázlámpáinak világossága, alaposan végigmérte tekintetével. Azután a társához
                    fordult:</p>
                <p>- Látja, fiatalember, így fest a polgári butaság.</p>
                <p>A fiatalember vigyorgott.</p>
                <p>- Nem baj, - folytatta harsányan a pofaszakállas - a kis öreget azonban
                    szőröstül, bőröstül, szalonkabátostul, fehér mellényestül együtt zsebrevágom.
                    Megeszem, lenyelem. Amikor akarom. A markomban van. Látta, hogy csillogott a
                    szeme? Látta, hogy megszédült? Látta, hogy kapkodott levegő után? Horogra
                    került.</p>
                <p>A fiatalember áhitattal nézett a pofaszakállasra. És reszketett a szájaszéle,
                    ahogy magában utána suttogta:</p>
                <p>- Horogra került, horogra került.</p>
                <p>- Fiatalember, vette észre, hogy elbántam vele? Látta, hogy szedtem ki belőle
                    mindent, amit csak akartam? Megfigyelte ön, fiatalember, hogy mennyire kiadta
                    magát?</p>
                <p>A fiatalember hódolatteljes mosollyal bólongatott, de szörnyű szélvihar vágtatott
                    keresztül az utcán, marokra kapta a sűrűn hulló havat és a két üzletember arcába
                    vágta.</p>
                <p>- Cudar egy idő, - káromkodott a pofaszakállas - de a kis öreg horogra került.
                    Alaposan elbántam vele.</p>
                <p>Tizenkét óra körül járt az idő, a Szentháromság-utca ilyenkor népesedni kezdett.
                    Az énekesek és zenészek most jöttek ki a próbákról és a diszkrét módon elrejtett
                    cukrászboltokba most surrantak be azok a hölgyek, akik délelőtti bevásárlások
                    ürügye alatt kirepültek a családi fészekből és eltüntek a világváros útvesztői
                    között. Ezek az aranykalitkában őrzött paradi­csom­madarak estefelé már elkezdik
                    nagyvilági életüket, hogy a társadalom közprédáivá legyenek, magánéletük számára
                    tehát a délelőtti órákból lopnak el egy-kettőt, amikor a férjek üzlet után
                    futkosnak, vagy hivatalokban intézik az emberek sorsát, vagy a tőzsdén csinálják
                    a pénzt, vagy a vállalatok ügyeit intézik. A férfiaknak könnyű dolguk van, ők
                    magánéletüket este, vagy éjszaka is lebonyolíthatják. A dámáknak korán kell
                    felkelniök, hogy tizenkettőre átessenek a masszázs, svédtorna, bőrápolás,
                    ondulálás, arcfestés, kendőzés és öltözködés fára­dal­main és megjelenhessenek a
                    Szentháromság-utcában, egyéni életük, ábrándjaik és problé­máik, illúzióik és
                    csalódásaik eldugott színhelyén.</p>
                <p>A pofaszakállas és vörösorrú társa azonban mindebből mitsem vett észre, mert
                    egyikük az utca jobboldalán sorakozó házakat méregette szerelmes tekintetével, a
                    másik pedig atléta­termetű és dörgőhangú főnökét bámulta szorongó félelemmel és
                    tiszteletteljes vigyorgással.</p>
                <p>A pofaszakállas megindult és hatalmas léptekkel mérte a gyalogjárót a hosszú
                    kőkerítés mellett, a platánfák zuzmarás ágai alatt.</p>
                <p>- Jól nézze meg ezt a sikátort és ezeket a roskatag viskókat, - szólt, oldalba
                    bökve fiatal társát és egy kapu alá mutatott, ahol keservesen szólt a sípláda és
                    vándorénekesek torkukszakadtá­ból ordították az Aida egy kórusát.</p>
                <p>Ilyenkor, télen, mint az északon maradt vándormadarak, csoportokba verődve,
                    elkeseredett, öreg, letört, berekedt koldusok így keresték nyomorúságos
                    kenyerüket és szívesen jártak a Szentháromság-utcába, mert ott megértő szívekre
                    találtak. Az emeletekről sűrűn hullott a rézpénz, fiatal énekiskolások,
                    operaházi növendékek, koralisták és zenészek megosztották velük garasaikat,
                    nyilván, mert megdobbant a szívük, hogy hátha ők is így járnak valaha, vagy
                    hátha ezzel tudják kiengesztelni a sorsát, amely minden művészre ádáz
                    irígységgel leskelődik, vagy ezzel békítik ki Szent Antalt, akinek némely
                    fogadalmakkal mindannyian adósok voltak.</p>
                <p>A vörösorrú fiatalember foga vacogott a hidegtől, de a pofaszakállas fittyet
                    hányt az idő vi­szontagságainak és vaskos lábaival, mint egy fürge medve,
                    vidáman ugrándozott a hóbuc­kák között.</p>
                <p>- Jegyezze meg magának, fiatalember, hogy ezt az utcát fel fogom robbantani. Itt
                    kő kövön nem marad és amikor az egész puszta lesz és üres, akkor teleépítem
                    felhőkarcolókkal, olya­nokkal, aminőket a világ még nem látott.</p>
                <p>A fiatalember mind a két kezével rángatta az orrát és boldogan kuncogott, mint
                    aki oda van a gyönyörűségtől és magát már az új milliomosok közé képzeli, akik a
                    század legnagyobb betöréséből aranyhegyeket hordanak össze maguknak. Alig tudta
                    türtőztetni magát, pedig komoly üzlettárs gyanánt szeretett volna viselkedni és
                    ezért, amint magához tért, fontoskodva megkérdezte:</p>
                <p>- De vajjon szabad-e itt felhőkarcolókat építeni?</p>
                <p>A pofaszakállas gúnyosan mérte végig a pirosorrut és megbotránkozva dobálta a
                    fejét.</p>
                <p>- Fiatalember, ne árulja el együgyűségét és naivságát... Nekem a zsebemben van az
                    egész magisztrátus és ha valaki, akkor én tudom, hogy erre a helyre tervezik az
                    új Cityt és itt tizenhatemeletes üzletházakat is engedélyeznek.</p>
                <p>- Tizenhat emelet!...</p>
                <p>- Tizenhat emelet fölfelé és annak megfelelő mélység a föld alatt, mert jegyezze
                    meg magá­nak fiatalember, hogy itt lesz majd az új központi földalatti
                    pályaudvar, amelybe a folyam medre alatt, alagúton futnak be a vonatok negyven
                    sínpáron, villamos mozdonyokkal, ez lesz a Góliát-pályaudvar, a teremtésit neki,
                    ez lesz a világ legnagyobb pályaudvara.</p>
                <p>Éppen egy kis cukrászda elé értek, amelynek ajtaján most surrant be két fiatal és
                    csinos asszony. Az egyik reggeli bundában, lakkcsizmában és fényesen barna
                    szalmakalapban, parfőmillatba burkolózva, lesütött szemmel, szemhéja alól
                    ijedten pillantgatva széjjel, vajjon meg tudja-e őrizni inkognitóját? A másik
                    ócska nagykendővel burkolta vézna alakját és a nagykendő alatt egyik karjában
                    csecsemőt szorongatott, a másikkal valami kosárkát cipelt és utána osont a
                    ragyogó dámának.</p>
                <p>A pofaszakállas feléjük mutatott, megállt, vastag mutatóujját felemelte és társa
                    felé bökött:</p>
                <p>- Fiatalember, látta ezt a két asszonyt?</p>
                <p>A fiatalember majd megpukkadt a nevetéstől.</p>
                <p>- Nos, mit gondol, kicsodák ezek?</p>
                <p>A másik térdeit csapkodta és vörösre gyult szemeivel hamisan pislogott. A
                    pofaszakállas tovább magyarázott:</p>
                <p>- Nem kétlem, hogy az egyik onnan a túlsó partról jött, a kertvárosból,
                    valamelyik márvány­burkolatú kacér kis palotából, a másik pedig innen a
                    szomszédból, padlásszobából, kölcsön­kért gyerekkel és virágkosárral, hogy
                    megadóztassa az inkognitóba bujkáló szerelmet és meg­szépítse a nagyvilági dáma
                    kalandját egy csokor tearózsával.</p>
                <p>- Hi, hi, hi, - kacagott a vöröshajú és kicsordult a nyál a szája szélén, a
                    bujkáló szerelem és a nagyvilági kaland elképzelésére.</p>
                <p>- Fiatalember, - folytatta a pofaszakállas - képzelje most el, hogy én mind a
                    kettőt nyakon­csipem, behurcolom ide valamelyik bolt hátsó társalgójába,
                    levetkőztetem őket és rájuk parancsolok, hogy ruhát cseréljenek. Nos,
                    elképzelte?</p>
                <p>A fiatalembert félteni lehetett, hogy nyomban nevető görcsöt kap és nevetés
                    közben letépi az orrát, oly erővel dörzsölte e megfagyott nyulványt.</p>
                <p>- Hát eképpen cselekszem én ezzel a Szentháromság-utcával, annak minden házával
                    és ház­tulajdonosával, kezdve az öreg Dávid Sylvesterrel, aki máris horogra
                    került. Levetkőztetem őket, lehúzom róluk, ha kell a ruhával együtt a bőrt is és
                    ami rajtuk volt, ékszer, pénz, drága ruha, gazdagság, pompa és minden, ráaggatom
                    egy csomó emberre, magunkfajta szegény ördögre... mondhatnám, betörőre, akik
                    olyan forradalmat csinálnak itt a tőzsde, a spekulációk, az alapítások,
                    vállalatok és üzemek körül, aminőt még nem látott a világ.</p>
                <p>A másik kézzel-lábbal, még orrával és fejebubjával és cilinderével is ugrándozott
                    és vigyor­gott és lelkendezett, de a pofaszakállas egyszerre csak megtorpant és
                    lemélyített hangon, ijedten és rekedten felhördült:</p>
                <p>- Hopp, most veszem észre, hogy önt, fiatalember, olyan titokba avattam be,
                    amelyet a cél érdekében hétpecsétes zár alatt kellett volna tartanom.</p>
                <p>- Uram, - méltatlankodott a fiatalember.</p>
                <p>- Csitt, ön máris többet tud, mint amennyit az igazgatóság tagjain kívül bárkinek
                    is tudnia szabad, fiatalember! Oh, az én nyiltságom, őszinteségem,
                    közlékenységem és becsületes­ségem! Pfuj, szégyelem magam...</p>
                <p>- De uram...</p>
                <p>- Hagyja el. A hiba megtörtént. Nem tehetünk egyebet, mint azonnal megfogadjuk
                    egymásnak az örök titoktartást. Szent szövetségre kell lépnünk és önnek,
                    fiatalember, esküt kell tennie, hogy nem hallott semmit és nem beszél semmit,
                    még ha keresztre akarnák is ezért feszíteni.</p>
                <p>A fiatalember esküdözött és fogadkozott és elátkozta magát és családját és
                    rettentően elérzé­kenyedett. A pofaszakállas azonban huszféleképpen ismételgette
                    és ismételtette a fogadkozást és közben némi célzásokat tett arra, hogy ősei,
                    akik olasz arisztokraták voltak, bizonyos esetekben a legszörnyűbb
                    bosszúállástól sem riadtak vissza, ha észrevették, hogy áruló van barátaik
                    között.</p>
                <p>A fiatalemberben megfagyott a vér és engedelmet kért, hogy egy pohár forralt
                    fűszeres bort, vagy rumos teát ihassék meg a pálinkamérések egyikében.</p>
                <p>- Magam sem bánom, - helyeselte a pofaszakállas és betértek egy bodegába, hogy
                    forró italokkal igyanak áldomást a titoktartásra és szentszövetségre.</p>
                <p>Amikor kijöttek, mégegyszer végigmérték tekintetükkel a Szentháromság-utcát és a
                    pofa­szakállas mégegyszer megjegyezte:</p>
                <p>- Az öreg szállodás már a zsebemben van. Zsebemben van az egész utca, csak ez a
                    park és a Hannibál-bárók kastélya okoz még némi gondot a
                    részvénytársaságnak.</p>
                <p>Megfordultak, átmentek az utca túlsó oldalára és onnan erősen szemügyre vették a
                    Hannibál-kert fekete és omladozó kőkerítését.</p>
                <p>- Ezt a patkányfészket azonban nehéz lesz kifüstölni, - dörmögött a
                    pofaszakállas. - Bolond emberek laknak ezeken a falakon belül, de az olyan
                    pénzügyi lángész, mint én, el fog bánni a bolondokkal is.</p>
                <p>Aztán megindultak és a Vígopera felé irányítva lépteiket, a Hannibál-parkról és a
                    Hannibál-családról mondott hajmeresztő történeteket a pofaszakállas.</p>
                <p> </p>
            </div>
           <div type="chapter">
                <head>IV.</head>
                <p>A fehér barátok kutatásai szerint a Hannibál-család hatszáz évre tudta
                    visszavezetni szár­mazási táblázatát, ám maguk a Hannibálok lenézőleg
                    mosolyogták meg a fehér barátokat, mert szerintük égen és földön semmi sem volt
                    bizonyosabb, minthogy ők maguk a karthagói hőstől származnak és erre
                    vonatkozólag egy XVIII. századbeli Hannibál pontos családfát állított össze,
                    amelyet áttanulmányozni nagyon érdekes volna ugyan, de cseppet sem volna
                    érdemes. Ezuttal tehát tovább nem feszegetve, hogy a fehér barátoknak, vagy a
                    XVIII. századbeli Hannibálnak volt-e igaza, csupán azt kell megjegyezni, hogy a
                    Hannibál-név, mint egy emberfeletti és ellenállhatatlan szimbolikus erő,
                    kiszabta a család végzetét egészen a mai napig, amikor azonban úgy látszik, hogy
                    ez a végzet valami még végzetesebb hatalom kezé­ben megdöbbentő hirtelenséggel
                    irányt kezd változtatni.</p>
                <p>Más szóval, a Hannibál-bárók évszázadokon keresztül katonák, államférfiak,
                    hódítók és ural­ko­dók voltak, néha a lovagias erények dícsfényében, néha az
                    útonállók, országrontók, rabló­vezé­rek fekete álarca alatt, de mindig
                    meggyőződéssel, gőggel és hősiességgel. Ama XVIII. századbeli Hannibál bárón
                    kívül, aki életét a család leszármazási táblázatának összeállításában töltötte
                    el, - sánta volt és pupos az istenadta és ragyavert ábrázatú - a Hannibálok soha
                    semmi iránt nem érdeklődtek, mint lovak, fegyverek és kalandok iránt, amely
                    kalandokban nemes vadak és nemes emberek, sőt nemes asszonyok és gyermekek vére
                    is patakokban folyt. Kert­jükkel átellenben valamikor három-négy ház az övék
                    volt, az is, amelyben az országgyű­lése­ket, az is, amelyikben az
                    összeesküvéseket és orgiákat tartották. Vérengző embereknek ismer­ték őket
                    országszerte, duhajoknak és tivornyázóknak, de rettenthetetleneknek és
                    önfeláldozók­nak és ők maguk mindegyik jelzőre nagyon büszkék voltak. Talán a
                    Hannibál név tette, de keresztnevüket sem jámbor polgárok szokásai szerint az
                    Anyaszentegyház szentjei közül választották, a családban fiúról-fiúra szállt a
                    római, görög és pun ősökkel való kérkedés szokása és a Hannibálokat legalább is
                    Caesarnak, Pompeiusnak, Brutusnak, avagy Alkibiades­nek, Orestesnek és
                    Pyladesnek vagy Achillesnek hívták. A Hannibálok családfáján bárki könnyűszerrel
                    megtanulhatta a homéroszi hősök névsorát, sőt az egész klasszikus ókor
                    törté­ne­tét, Plutarchos életrajzait és a római császárok dicsőségét.</p>
                <p>A XVII. század végéig minden Hannibál szerzett valamit az ősi birtokhoz,
                    valóságos kis bi­ro­dalom felett uralkodtak már, amikor az idők megváltoztak, a
                    szerzés eszközei közül a fur­fang, a munka és a takarékosság fölibe kerekedtek a
                    hadakozásnak és az erőszakosko­dás­nak és ettől kezdve minden Hannibál vesztett
                    valamit az ősi birtokból, mígnem a mostani uralkodó báró Hannibál XII. Arisztid
                    már semmit sem mondhatott magáénak, csak a szentháromság-utcai parkot és a benne
                    levő kastélyt. Hatalmasan csalódnék az, aki azt hinné, hogy ez XII. Arisztidot a
                    legcsekélyebb mértékben is megalázta, vagy elszomorította volna. Fiát Achilles
                    névre kereszteltette, mert úgy vélte, hogy a családnak ismét szüksége van egy
                    homéroszi hősre, aki sérthetetlen és minden embernél szebb és különb és
                    mindenben győzhetetlen. A fiút Angliában neveltette és mire Achilles visszatért
                    a szentháromság-utcai palotába, csakugyan egy trójai dalia büszke arcával,
                    duzzadó izmaival és diadalmas fellépésével kápráztatott el mindenkit, aki
                    megpillantotta. Achilles akkor huszesztendős volt, pirospozsgás arca és szőke
                    sörénye, villogó fogsora, kemény marka, széles válla, karcsú dereka, egész
                    ruganyos és délceg termete valóban fejedelmi volt. Ámde ezeken a fejedelmi
                    tulajdonságokon kívül nem is volt semmije ezen a kerekvilágon. Megérkezése
                    napján rövid tanácskozást tartott apjával, apjának titkárával, jogtanácsosával,
                    majordomuszával, várkapitányával, jószágkormányzójával, szám­tar­tó­jával,
                    kamarásával, kulcsárjával, úti marsalljával, tíz vagy tizenkét büszke fellépésű,
                    nagyobbrészt szőke, nagyobbrészt piros pozsgás és nagyobbrészt villogó fogsorú
                    hübérurral. Idegen emberek nem tudták, hogy ezek valamennyien a Hannibál-család
                    tagjai voltak, ágról­szakadtak és koldusszegények, de önfeláldozóak és a család
                    feje, XII. Arisztid körül önként vállalták ezeket a tisztségeket, hogy
                    megőrizzék a dinasztia fényét és előkelőségét. A tanács­kozás alkalmával kisült,
                    hogy az udvartartás tagjainak semmi sejtelmük sincs a család anyagi helyzetéről.
                    A helyzetet egy öreg, tintásujjú irnok, valamikor közjegyzősegéd és silentiumos
                    ügyvéd tárta fel, mély hajlongások és bocsánatkérések közepette, alárendelt
                    szerepében reszketve és verejtékezve a hódolattól. Kiderült, hogy az uradalom,
                    amely a Szentháromság-utcában levő tizenkétezer négyzetméter területre apadt le,
                    fillér hasznot sem hoz és csak úgy roskadozik az adósságtól.</p>
                <p>- Nem baj, - jelentette ki az öreg Hannibál báró, - ha valamely család kétezer
                    esztendeig élt, az megél még húsz esztendeig.</p>
                <p>- Miből? - kérdezte az ifjú Achilles.</p>
                <p>Az öreg Arisztid arca ráncokba borult és sörényes, szürkésszőke haja az égnek
                    meredt.</p>
                <p>- Fiam, te ifjú ember vagy és mindössze húsz esztendeje taposod ezt a földet. A
                    Hannibálok kétezer éve teszik ezt és amit az ember kétezer esztendőn át
                    megszokott, azt semmiféle hitelező, zsidó vagy uzsorás bankház kedvéért nem
                    hagyja abba. Jegyezd meg magadnak, hogy kétezeréves tekintélyből, névből,
                    hitelből, dicsőségből meg lehet élni még néhány évtizedig. Az emberek
                    megszokják, hogy a Hannibálokat el kell tartaniok és nem mondanak le arról a
                    dícsőségről, hogy el is tartsák őket.</p>
                <p>Hannibál XII. Arisztid ezzel befejezte a tanácskozást és visszavonult
                    fegyvertárába, amelyre egy nagy nemzetközi műkereskedő-cég már régen zálogjogot
                    szerzett és csak tisztességből hagyta mindeddig a báró birtokában.</p>
                <p>Az ifjú Achillest azonban nem nyugtatta meg a családfő enunciációja és mélységes
                    elkesere­désében kivándorolt Amerikába.</p>
                <p>Mindez öt esztendővel ezelőtt történt és azóta bebizonyosodott, hogy XII.
                    Arisztidnek mégis igaza volt. A kastélyban semmi sem változott. Az udvartartás
                    éppoly méltósággal és gőggel végezte dolgát, mint eddig. A családfő naphosszat
                    fel és alá járkált a teremben, amelyben vadász­trófeák, évszázados fegyverek és
                    híres elődök képei díszelegtek. Minden délben meg­kon­dult a harang reggelire és
                    este ünnepélyes szertartások között folyt le az ebéd. Télen a kandalló előtt,
                    nyáron a park lugasaiban eszeveszett hazárdjáték folyt a Hannibál-család által
                    kibocsátott bónokkal és bankjegyekkel. A parkban kisded golfpályát rendeztek be
                    és a golf játékban XII. Arisztid évről-évre megnyerte a bajnokságot. Egyébként
                    nagy ritkaság volt, ha egy-egy Hannibál kirontott a várkastélyból és
                    végigszáguldozta a Szentháromság-utca kör­nyé­két. Ilyenkor undorodva és
                    megbotránkozva tért vissza és kijelentette, hogy a csőcselékkel való érintkezés
                    valósággal bemocskolta őt. Maga Arisztid sohasem mozdult ki a házból.
                    Magamagának uralkodója és alattvalója volt. Kedélye egyenletesen gőgös, mégha
                    egyedül volt is, a legszívesebben az ókor történetét olvasta, hogy családi
                    légkörben éljen. Úgy látszott, hogy elérte a bölcsesség legmagasabb fokát s ez a
                    bölcsesség oly hozzáférhetetlenné tette, hogy még a fegyvertárára zálogjoggal
                    rendelkező cég sem merte megközelíteni. Dermesztő csend ült a Hannibál-vár
                    felett, tikkadt ég tikkasztó, mozdulatlan, de majdnem elviselhetet­lenül súlyos
                    légnyomás, amely alatt minden más emberfia, elvérzett volna, de a Hannibálok
                    fürgék, vidámak, megelégedettek és majdnem boldogok voltak. Éjszakánként néha
                    harsány trombitaharsogás verte fel a Szentháromság-utca csendjét, de az emberek
                    azért nem ijedtek meg, mert tudták, hogy mi történik a Hannibál-park kerítése
                    mögött. Ilyenkor a dinasztia feje az udvartartás tagjaival falkavadászatot
                    rendezett a platánfák, bozótok, sövények útvesztői­ben, falka és vad nélkül
                    ugyan, de piros frakkban, fehér nadrágban és rengeteg trombitákkal és tubákkal
                    és irtózatos lódobogással. Néhány apró póló-ló abrakolt még az istállóban, hogy
                    az öreg Hannibálok olykor-olykor megzötyögtethessék fájó csontjaikat és
                    visszaálmodják magukat az országra szóló vadászatok, lovaspóló versenyek,
                    díjugratások és karusszelek kor­szakába. Mert meg kell vallani, a Hannibáloknak
                    a XVIII. század eleje óta csak fellépésük és modoruk volt harcias, de életmódjuk
                    már nem. Azóta is vívtak néhány sorsdöntő csatát, de csak a kártyaasztalok
                    mellett és rulettbankoknál, a világ minden táján s azóta is volt néhány
                    nagyszabású hódításuk, de csak a játékbarlang kurtizánjai és a Vígopera
                    balettkara körében. Néhány Hannibál hősi halált is halt és pedig a tivornyák
                    mezején, vagy a nyaktörő gátverse­nyeken, esetleg rengeteg fogadások után,
                    amelyek összegét csak életével tudta megfizetni. A Hannibál-család történetét,
                    ha valaki meg akarná írni, be kellene járnia az egész civilizált világot, sőt a
                    civilizálatlant is, Afrikát, Indiát s Délamerikát, tanulmányoznia kellene az
                    exotikus vadász-expediciókat, a kulisszák világát, a mulatóhelyek különszobáinak
                    krónikáit és a szerelmi botrányokat, amelyekben exotikus, színes bőrű
                    hercegkisasszonyoktól kezdve az európai uralkodóházak nőtagjaiig az eget
                    ostromló szerelem, vagy könnyű kalandok hőseinek egész légiója szerepelt. A
                    XVIII. századtól kezdve a Hannibálok nem tettek egyebet, mint költekeztek.
                    Szórták a pénzt a világ minden tája felé. Az egyik Angliában, a másik
                    Szent­péter­várott volt nagykövet, a harmadik egy kis néger ország királyi
                    koronáját tette a fejére és lépteik nyomát aranykötegek, csekklapok, adóslevelek
                    és váltók jelezték. Aki hozzáért vala­melyik Hannibálhoz, annak a kezéhez arany,
                    gyöngy, vagy drágakő ragadt és ha ez az arany­bánya, vagy gyémántmező néha
                    kimerült, egy-egy szenzációs házasság újra megtöltötte a kiürült kincses
                    kamrákat. Olyan volt ez a család, mint egy kiapadhatatlan forrás, amelyből vér
                    és arany buzog fel és folyik szét a szélrózsa minden irányába, mint egy mindig
                    háborgó vulkán, amelyből szüntelenül patakzik a szenvedély és tékozlás lávája és
                    elönt maga körül mindent. Kétszáz esztendő óta tartott ez a szakadatlan ömlés,
                    mindig kifelé és kétszáz eszten­dő óta senkinek sem jutott eszébe, hogy valamit
                    kivülről szerezzen, akár munkával, akár for­télyos ésszel, akár takarékossággal.
                    A Hannibálok kétszáz év alatt visszaadtak az embereknek mindent, amit azelőtt
                    négyszáz esztendő folyamán összeharácsoltak.</p>
                <p>Most már kiürült a kráter, kiapadtak a források, de az öreg Hannibál XII.
                    Arisztid egy pilla­natig sem esett kétségbe. Tudta, hogy az Úristen azért
                    teremtette az emberiséget, hogy eltartsa a Hannibálokat és ő a
                    szentháromság-utcai park tizenkétezer négyzetméternyi birodalmában ma is
                    uralkodónak érezte magát. Ami a család jövőjét illeti, rendíthetetlen
                    meggyőződése volt, hogy ez fiánál, Achillesnél jó kezekben van. Achilles most
                    Amerikában jár, mint az első foglalók, a spanyol konkvisztádorok, vagy az angol
                    kalózkapitányok s bizonyos, hogy onnan valamelyik dollármilliomos leányával tér
                    vissza, olyan dús zsákmánnyal, amellyel újjá lehet építeni a Hannibálok
                    rombadőlt birodalmát. Ez a reménység nem is volt minden alap nélkül való.
                    Achilles néha írt pár sornyi levelet s a legutóbbiban némi célzást tett arra,
                    hogy nem­sokára visszatér és remélhetőleg módjában lesz a dinasztia régi fényét
                    helyreállítani, ha a mód és az eszközök, amelyek önként kínálkoznak, nem
                    volnának a család fejének kedve ellenére és remélhetné, hogy nem ütköznek a
                    dinasztia hagyományos elveibe.</p>
                <p>- Itt házasságról van szó, - gondolta magában Arisztid báró és aznap éjjel a
                    pápai testőrség kapitányának Michelangelo által tervezett egyenruhájába öltözött
                    fel, amelyet a XVI. század elején valamelyik őse viselt, kedves lovára pattant
                    és örömében végigszáguldozta a parkot, úgy érezvén, hogy most az Angyalvár körül
                    nyargalászik és szemlét tart az őrség és az erődít­mények fölött.</p>
                <p>Másnap aztán közölte udvartartásával, hogy szakítani fog az önkéntes számüzetés
                    gőgös mártiromságával és elhagyja a várat, ha éppen kedve tartja. Ettől fogva
                    néha megnyílt a Hannibál-park óriási vaskapuja és Arisztid báró hintója
                    kigördült a Szentháromság-utcába, napnyugta után, pontosan akkor, amikor a
                    Vígoperában elkezdődtek az előadások. A báró megjelent a páholyban, végignézte a
                    balettot, kiszemelt egyet vagy kettőt a patkányok közül, udvarmesterével
                    hatalmas virágcsokrot küldött a színfalak mögé és vacsorára hívta meg magához a
                    kiválasztottakat. Finom és meghitt kis vacsorák voltak ezek, fejedelmi módon
                    halk és szertartásos kis ünnepélyek és a kisasszonyok udvari légkörben érezték
                    magukat, amelyből egy-egy régi ékszerrel, csipkével vagy művészi, kézzel festett
                    XVIII. századbeli legyezővel megajándékozva hagyták el a kastélyt.</p>
                <p>Arisztid báró boldog megnyugvást érzett, hogy a dinasztia sorsa Achillesnél jó
                    kezekben van.</p>
                <p>És várta a kábelt, amelyben Achilles báró a maga, ifjú felesége és a
                    dollármilliók érkezését jelzi, vagyis az új röneszánsz hajnalhasadását, amelyet
                    ő már hónapokkal ezelőtt a pápai test­őrség kapitányának Michelangelo által
                    tervezett díszegyenruhájában köszöntött lóháton, XVI. századbeli teljes
                    fegyverzetben.</p>
                <p> </p>
            </div>
           <div type="chapter">
                <head>V.</head>
                <p>December utolsó napjaiban a Dávid-szállodában már senki sem törődött azzal, hogy
                    hány fokos a hideg és mily mélyen fagyott be a folyam háta. A hatalmas épület,
                    pincétől padlásig tele volt nyüzsgéssel, izgalommal, takarítással, porolással,
                    surolással, várakozással és ujjon­gással. Mindez az év utolsó napjának, jobban
                    mondva Szilveszter-estének szólt, de nem azért, mert akkor volt a gazda
                    nevenapja, hanem valami másért, amiről a szálloda egész személyzete titokzatos
                    hunyorgatásokkal, gyermekes örömmel és lelkesedéssel suttogott s ami fölött a
                    ház úrnője, Johanna asszony minduntalan könnyekre fakadt és telesírta kötényét,
                    zsebkendőjét, levesét és kávéját, kézimunkáját és magát Sylvester urat is. A
                    hotel gazdája fel és alá szalad­gált a lépcsőkön, mint valami fiatal legény,
                    gondosan megnyesette hófehér szakállát, alapos szemlét tartott ruhatára felett
                    és már két nappal előbb kikészítette legfehérebb mellényét és legszebb
                    selyemszalagos szalónkabátját, legünnepélyesebb nyakkendőjét és legbársonyosabb
                    antilopcipőjét. Az ő szíve is tele volt remegéssel és boldogsággal, de
                    egyszersmind félelem­mel is, hogy mit hoz a Szilveszterest.</p>
                <p>Szilveszter napján este fog megérkezni Sylvia, aki egy esztendőt Londonban
                    töltött.</p>
                <p>Az esztendő utolsó éjszakájára egyébként a Szentháromság-utca is buzgón
                    készülődött, az örömnek és felejtésnek, a nagy vágyakozásoknak és a mámornak
                    nevezetes éjszakájára és a város minden részéből ide tódult a mulatni vágyó nép,
                    hogy a Szentháromság-utca és környé­ke zeg-zúgos sikátoraiban visszatáncolják
                    magukat évszázadok romantikus gondtalanságába és tivornyáiba. Ilyenkor igazán
                    itt dobogott a város szíve, még pedig bolondul és zabolátlanul és az utca
                    lakóinak ilyenkor minden ingósága a zálogházakba vándorolt, hogy legalább egy
                    éjszakára a nyomor is felpiperézze és leigya magát és részegségében azt higyje,
                    hogy gazdag.</p>
                <p>Itt még divatban volt Szilveszter éjszakáján álarcban csatangolni az utcákon,
                    nagy örömére a zsebtolvajoknak és szoknyavadászoknak és olyan fajtájú nőknek,
                    akik álarc nélkül sikerre már nem igen számíthattak.</p>
                <p>Éjfélkor kezdődött a bacchanália és éjfélkor a Dávid-szálloda étterme és kávéháza
                    becsukta fatábláit, a portás, a pincér és a csaposlegény szelíd erőszakkal
                    kitessékelték a vendégeket és attól kezdve elsötétült a kapubejárat és a
                    szálloda vendégei is csak tüzetes igazolás után tudtak bejutni a komor és
                    puritán falak közé.</p>
                <p>Így volt ez minden esztendőben, de az idén Sylvester úr már este kilenc órakor
                    kiüríttette helyiségeit, mert félt, hogy az érkező, aki éjféltájban jön a
                    főpályaudvarról, valami méltatlan jelenet szemtanuja lesz. A Dávid-szálloda
                    ünneplőbe öltözött és méltóságteljes csendben várta a vendéget.</p>
                <p>Sylvester úr és Johanna asszony már nyolc órakor künn voltak a pályaudvaron,
                    percenként néze­gették hol a zsebórájukat, hol a pályaudvar kivilágított
                    villanyóráját, ötpercenként meg­kér­deztek valakit, hogy mikor érkezik a
                    transzeurópai expressz, kivallatták a kalauzokat, hordárokat, felvigyázókat és
                    előljárókat, hogy nincs-e valami késés, vagy nem jelentettek-e valami
                    szerencsétlenséget? Johanna asszony minduntalan sírva fakadt, Dávid úr zord
                    egy­kedvűséget erőltetett magára minden legkisebb jele nélkül a sikernek és
                    amikor végre a vonat berobogott, össze-vissza szaladgáltak a kocsik előtt és nem
                    ösmerték meg azt a diszkréten elegáns, magas, karcsú, büszke tekintetű, de kissé
                    szeles és fiúsmozdulatú hölgyet, aki mellett jobbról-balról két angol miss
                    teljesített szolgálatot. Majdnem elájult Dávid úr és Johanna asszony is, amikor
                    ez az energikus, de rakoncátlan fellépésű hölgy viharos lendülettel a nya­kuk­ba
                    ugrott és össze-vissza csókolta őket, majd két karja alá kapván, kivonszolta
                    őket a pályaudvarról, mint két gyámoltalan és gyáva gyermeket.</p>
                <p>Azt meg viszont az érkező hölgy nem vette észre, hogy tízlépésnyi távolságból egy
                    hórihor­gas, ingatag járású, őszbecsavarodott, szőke, Krisztus-szakállas úr
                    figyeli minden mozdulatát elragadtatott arccal, égő szürke szemével majd
                    elnyelve őt, minduntalan feléje rugaszkodva, azután visszatorpanva, mintha
                    magamagát fékezné meg roppant belső erőfeszítéssel. Ez a felette kopottas, de
                    azért nagyon elegáns úr lovag Melius volt, de inkognitóban, mint ahogy azt
                    fogadalma megkövetelte.</p>
                <p>Így érkezett haza Dávid Sylvia és ami érkezése után a vacsoráig és a vacsora után
                    a lefekvésig történt, arról a Dávid-családból, de talán az egész szálloda
                    személyzetéből sem tudna senki beszámolni. Egyszerűen önkívületi állapotban
                    voltak az örömtől, a bámulattól és a hódolattól.</p>
                <p>- Sylvia itthon van, - adták szájról-szájra egymásnak a szobalányok, pincérek,
                    éttermi cselé­dek, portások, boyok, takarítónők, bérszolgák és
                    cipőtisztítók.</p>
                <p>- Sylvia itthon van, - mondogatták egymásnak minduntalan Dávid úr és Johanna
                    asszony és ez utóbbi mindannyiszor könnyekre fakadt, Dávid úr pedig
                    mindannyiszor leintette őt ezért a gyerekes elérzékenyülésért.</p>
                <p>Sylvia, mint egy bravuros úszó, ráfeküdt az ünnepeltetésnek szélesen hömpölygő
                    hullámaira és egykedvűen ragadtatta magát, mint aki ezt a helyzetet találja a
                    magához legméltóbbnak. A megérkezés után fél órával Melius lovag is megjelent a
                    családi ünnepen és dadogva és suttogva és lihegve, roppant zavarral, de roppant
                    büszkeséggel üdvözölte a nap hősnőjét, majd egy homályos sarokba félrevonulva,
                    alig tudott hova lenni a saját maga bámulatában, hogy ezt a ragyogó
                    emberpéldányt magáénak mondhatja, ha egyedül marad a jó Istennel.</p>
                <p>Melius lovagot azonban valami nyugtalanította. A pályaudvaron észrevette, hogy
                    egy magas, bőrkabátos, vöröses barna fickó ugyanabból a kocsiból szállt ki, mint
                    amelyből Sylvia és két kísérője. Ebben semmi föltűnő sem lett volna senki
                    emberfia előtt, mert a kocsiból mások is kiszálltak, de viszont Melius lovagnak
                    ezek a mások nem szúrtak szemet, ez a bőrkabátos azonban már a puszta
                    megjelenésével kihívta gyanakvását és ellenszenvét. Akaratlanul is figyelni
                    kezdte és amikor ő maga kocsiba szállt, hogy Sylvia autóját kövesse, hátra
                    pillantva, minden kétséget kizáróan megállapította, hogy a fickó követi őket.
                    Követte bizony, még pedig egészen a szálloda kapujáig és Melius lovag biztosra
                    vette, hogy elég arcátlan lesz és utánuk jön és megkisérli, hogy beszálljon a
                    Dávid-hotelbe. Ám ez nem történt meg. Még valami rosszabb történt ennél. A fickó
                    kocsija megállt a szálloda előtt, várt, amíg Dávidékat a portás beereszti s
                    aztán megfordult és elhajtott.</p>
                <p>Mindegy. Megtörtént és nem lehet ezen változtatni. De Melius lovag feltette
                    magában, hogy résen lesz és a fickót szemmel tartja.</p>
                <p>Vacsora alatt megeredt a társalgás, ha ugyan társalgásnak lehet mondani azt a
                    monoton, de szakadatlan csipogást, amit a két miss, a társalkodónő és az
                    ellenőrző társalkodónő kis hegyes csőre produkált. Ebből a csipogásból senki sem
                    értett és senki sem jegyzett meg magának semmit, kivéve azt, amikor az
                    expresszen való utazási kalandokra került a sor és miss Marlowe elcsipogta, hogy
                    egy magas, pirospozsgás, bőrkabátos fiatal gentleman mindenáron meg akart
                    ismerkedni velük, vagy talán éppenséggel Sylviával, de ők a legagyafurtabb módon
                    akadályozták meg őt ebben a törekvésében. Erre Melius lovag szíve nagyot dobbant
                    és eszébe jutott a bőrkabátos fickó és elhatározta, hogy kétszeres éberséggel
                    figyeli majd a fejlemé­nyeket.</p>
                <p>Nem tetszett a dolog Dávid urnak sem és fürkészve leste Sylvia arcát. Sylvia
                    hatalmas adag pástétomot rakott vérpiros és egyik felén kissé lebiggyedt szájába
                    és így derekasan falatozva még hódítóbb, még varázslatosabb, még eszményibb
                    volt, mint annakelőtte bármikor, vagy bármilyen elfoglaltság közepette. A vasúti
                    kaland említésekor egyetlen arcizma sem árulta el, mintha valamiképpen őt is
                    érdekelné ez a röpke emlék, annál inkább elérzékenyedett azonban Johanna
                    asszony, akinek anyai keble büszkeségtől dagadt és titokban nem tartotta
                    valószínűt­lennek, hogy vagy a yorki, vagy maga a walesi herceg érkezett
                    Sylviával együtt inkognitóban, ellenállhatatlan belső kényszertől hajszolva,
                    hogy nyomon kövesse a világ legédesebb és legszebb teremtését.</p>
                <p>Ezalatt künn magasra csaptak a szilveszteréji bacchanália hullámai, de a
                    Dávid-szálloda vastag, százados kőfalain és zöldre mázolt, fából való
                    ablaktábláin csak tompa zsibongás és távoli zúgás hatolt keresztül, mint ahogy a
                    világvárosok forgatagos pontján épült székesegy­házak boltívei alatt mindig
                    áhitatos csend és ünnepélyes nyugalom honol.</p>
                <p>*</p>
                <p>Két-három nap Sylvia szakadatlan ünneplése közepette telt el a Dávid-szálloda
                    falain belül és ebben a mámoros zürzavarban senki sem vette észre a család
                    tagjai közül, hogy a portásnál egy 186 centiméter magas, feltűnően szélesvállú,
                    borotváltképű, barnaszemű, pirosarcú, villogó fogsorú, mosolygósszájú
                    fiatalember tudakozódott olcsó, de tiszta és kényelmes szoba után, amelynek
                    ablaka a folyamra néz. A portás fürkészve nézte az idegent, azután füttyentett
                    egyet. A füttyszóra bozontosszőrű, piszkosfehér kis kuvasz ugrott a fülkébe és a
                    jövevényt alaposan körülszaglászta.</p>
                <p>- Mars innen Pluto! - kiáltott rá a portás - szemtelen fajzat, bocsánatot kérek
                    uraságodtól, hogy ez a kis dög itt lábatlankodik.</p>
                <p>Az idegen mosolygott.</p>
                <p>A portás rúgott egyet a kutya felé, de titokban összenézett vele, mintha a kis
                    kuvasz szeméből akarta volna kiolvasni, hogy érdemes-e szóbaállni ezzel a nyurga
                    fiatalemberrel, aki öves bőr­kabátjában, duplatalpú ormótlan cipőjével és
                    magával hozott kicsiny, de erős hajókofferével nyugtalanítólag hatott az öreg
                    portásra. De a Plutó-kutya, úgylátszik rokonszenvezett a jöve­vénnyel,
                    barátságosan csóválta a farkát és a fiatalember hosszú lábszárához dörgölte az
                    orrát.</p>
                <p>Ez a vén kutya, falusi kuvasz, kicsi, lompos, de hűséges állat, itt született a
                    szállodában, mint apja meg nagyapja és számtalan őse. Valóságos mitológiai alak
                    volt ez. Szent Dávid kutyája, fél szemére vak, de megbízható őre a szálloda
                    tradiciójának. Kutyalogikával, éles szimatjával és a szállodát járó emberek
                    erkölcseinek ismeretével már messziről megszagolta a jelent­ke­zők­ről, vajjon
                    javára válnak-e a hotel hírnevének, nem aljasítják-e azt léha szerelmi kalandok
                    színterévé, nem okoznak-e botrányt öngyilkossággal és nem hívják-e fel a
                    rendőrség, vagy a szenzációkat kergető ujságok figyelmét Szent Dávid
                    szállodájára.</p>
                <p>- Hordd el magad, Plutó! - rivallt rá a portás és Plutó, mint aki maga is érezte,
                    hogy itt meg­tette a kötelességét és vége van a tanácskozásnak, kisompolygott a
                    portásfülkéből.</p>
                <p>A vendég mosolyogva kérdezte:</p>
                <p>- Van üres szoba?</p>
                <p>- Parancsára. Honnan méltóztatik?</p>
                <p>- Newyorkból.</p>
                <p>- Messze van?</p>
                <p>- Meglehetősen.</p>
                <p>- De azért friss, jó egészségben?</p>
                <p>- Hála Isten.</p>
                <p>A portás nyomtatott lapot vett elő, feltette a pápaszemét, mégegyszer végignézte
                    az idegent, hellyel kinálta, maga is leült, megragadta az előtte heverő
                    tollszárat és az utast vallatni kezdte.</p>
                <p>- Neve?</p>
                <p>- Hannibál.</p>
                <p>- Családneve, vagy keresztneve ez?</p>
                <p>- Család.</p>
                <p>- Másik neve?</p>
                <p>- Achilles.</p>
                <p>A portás szeméről leesett az üveg. Görcsös ujjával kifelé mutatott a szembelévő
                    park kőkerí­tésére.</p>
                <p>- Rokonság?</p>
                <p>- Ha úgy tetszik, igen.</p>
                <p>A portás lekapta kis gyapjúsipkáját, felállt és meghajtotta magát.</p>
                <p>- Nagyon örvendek.</p>
                <p>Aztán újból elhelyezkedett és egy árnyalattal udvariasabban kérdezte a többi
                    adatokat.</p>
                <p>- Kora?</p>
                <p>- Huszonhat.</p>
                <p>- Célja?</p>
                <p>- Látogatás és üzleti ügyek.</p>
                <p>- Meddig szándékozik itt tartózkodni?</p>
                <p>- Néhány hétig.</p>
                <p>- Nős?</p>
                <p>- Nőtlen vagyok, - mosolygott az ifjú és kedvesen körülnézett a fülkében,
                    amelynek falain kulcstartók, utazási prospektusok, telefonkönyv és egy csomó
                    reklámkép lógott, amely a szállodát kívülről, a Szentháromság-utcát, a Vígoperát
                    és a Hannibál-parkot ábrázolta.</p>
                <p>A portás leemelt a szögről egy kulcsot, de mielőtt átadta volna, az ifjú vendég
                    füléhez hajolt és némi bizakodással, de azért erélyesen és ellentmondást nem
                    türő határozottsággal sugta a fülébe:</p>
                <p>- Hölgylátogatókat nálunk nem szokás fogadni.</p>
                <p>A vendég erre is kedvesen mosolygott és vállát vonogatta.</p>
                <p>- Yes.</p>
                <p>- Akkor rendben vagyunk. Parancsoljon velem felfáradni.</p>
                <p>Útközben, a vasból való csigalépcsőn még megkérdezte:</p>
                <p>- A többi podgyász mikor érkezik?</p>
                <p>A vendég mosolygott.</p>
                <p>- Nincs több podgyászom.</p>
                <p>A portás arca elborult. Már megbánta, hogy kétablakos szoba kulcsát hozta magával
                    és ön­kéntelenül mormogta:</p>
                <p>- A szoba ára négy aranyfrank kiszolgálással, fűtés és világítás nélkül.</p>
                <p>- Yes, - válaszolt a vendég.</p>
                <p>A portás némileg megkönnyebbült.</p>
                <p>- Olcsó penzió, kávéház, étterem a házban. Hallotta hírét uraságod a Szent
                    Dávid-szállodá­nak?</p>
                <p>- Nem.</p>
                <p>- Tehát, honnan a szerencse, hogy éppen ránk esett uraságod választása?</p>
                <p>- Itt a környéken van dolgom.</p>
                <p>Így érkezett a szállodába Hannibál Achilles, egy szál bőrkabátban, bőrkofferrel,
                    hatalmas bagariabőrbakancsokban, bőrsapkában és bőrkesztyűben és minden darab
                    bőr barnás-piros volt, még a saját arcbőre is, amely majd kicsattant az
                    egészségtől, a kíváncsiságtól és az ifjúság­tól.</p>
                <p>Estére kelve már a szálloda minden lakója, maga Dávid úr, a tulajdonos, Dávidné
                    asszony, a szálloda úrnője, a kávéházban sürgő-forgó nagycsontú, fekete
                    pincérleány, az étterem kiszol­gáló leányai, a cipőtisztító, a mindeneslegény,
                    az udvaros, a kifutófiú, a szakácsnő, konyha­lány és bérszolga is tudták, hogy
                    egy igazi Hannibál, a szemben levő park urának valami hozzátartozója szállt meg
                    a hotelben s az esemény az egész házat izgalomba hozta.</p>
                <p>Dávid Sylvester, a tulajdonos, reggeli alatt halk tanácskozásba bocsátkozott a
                    feleségével és megjegyezte:</p>
                <p>- Csak egy kis bőrkofferje van, hajókoffer, olcsó árú, nem lehet valami pénzzel
                    bélelt legény, úgy látszik távoli atyafi, aki nem mert a kastélyban jelentkezni.
                    Rokonszenves legény, de vigyázni kell rá, szemmel kell tartani. Röviden és
                    őszintén szólva, nem szeretem az olyan arisztokratákat, akiknek egyetlen kis
                    bőrkofferjuk van, tehénbőr, vörösbőr, öt dollár értékű városi árú. Semmi
                    barátkozás, résen kell lenni és távol kell tőle tartani Sylviát.</p>
                <p> </p>
            </div>
           <div type="chapter">
                <head>VI.</head>
                <p>Az új vendégre a szálloda minden lakója kiváncsi volt. A missek úgy érezték
                    magukat, mint ahogy a hadseregparancsnok és vezérkari főnök érezheti magát,
                    amikor repülőjelentést kap, hogy egy ellenséges ország mozgósított. Össze-vissza
                    szaladgáltak a ház folyosóin, részben, hogy egy esetleges támadást, vagy
                    összeesküvést már csírájában elfojtsanak, másrészt, hogy megállapítsák és
                    kikémleljék az ellenfelet, akiről nemcsak rosszat és ijesztőt, de sok szépet is
                    hallottak a szálloda szobaleányaitól.</p>
                <p>Dávid urék lakosztálya az első emelet frontján volt, amely a folyamra nézett,
                    külön lépcső­házzal az udvarra és mindössze annyi köze volt a szállodához, hogy
                    a külön lépcsőházhoz is a szentháromság-utcai kapun át lehetett bejutni. Ha
                    Sylvia itthon volt, a család a lakásban étkezett, hogy Sylviát be ne mocskolja
                    az étterem és kávéház kósza vendégeinek kíváncsi és szemérmetlen tekintete.
                    Sylvia eképpen a szálloda közepén lakott, anélkül, hogy annak életéről valamit
                    is látott volna, Sylvia a Szentháromság-utcában lakott, de ha végigment ezen,
                    jobbról és balról a két miss, mint két dragonyos testőramazon haladt mellette és
                    szép idő esetén a nap, borulatkor az eső és mindenféle időben a
                    Szentháromság-utca arcátlansága és megbotránkoztató látványosságai ellen óriási
                    ernyőkkel védelmezték őt. Sylvia egy nagy világvárosban lakott, de azt csak
                    néhanapján gépkocsin száguldozta keresztül, anélkül, hogy a világváros életét
                    csak meg is ízlelhette volna, Sylvia szempontjából a Dávid-szálloda, amely
                    valamikor a fehér barátok zárdája volt, most visszavedlett valami középkori
                    apácakolostorrá.</p>
                <p>Sylviát és Achilles bárót tehát egy világ választotta el egymástól és bizonyos,
                    hogy ha a vélet­len­re bízták volna, a fiatal báró évekig lakhatik a
                    szállodában, anélkül, hogy csak meg is pillant­hatja. De nem bízták a dolgot a
                    véletlenre. A két miss ugyan még néhányszor megem­lí­tette a pirospozsgás,
                    bőrkabátos, hórihorgas legényt, aki a vonaton mindenáron meg akart velük
                    ismerkedni, arról is sokat csipogtak, hogy ugyancsak egy pirospozsgás,
                    bőrkabátos, hórihorgas legény beköltözött a második emelet egyik utcai
                    szobácskájába, többször meg is lesték a pirospozsgás, bőrkabátos legényt a kapu
                    bejárata alatt, de képtelenek voltak valami össze­függést felfedezni a vasuti
                    kaland és a szálloda új lakója között. Rövidlátó volt miss Marlowe és távollátó
                    volt az ellenőrző társalkodónő; pápaszemmel azonban egyik sem akarta
                    ellenszenvessé tenni a maga arcocskáját.</p>
                <p>A szállodában egyedül Melius lovag sejtette, hogy a fiatal Hannibál báró Sylvia
                    kedvéért szállt a szállodába, csak nem tartotta magát illetékesnek, hogy a
                    dologba beleavatkozzék. Melius lovag fatalista volt. Bölcseleti és csillagászati
                    tudománya révén eljutott a legmagasabb életszemlélethez, amely abban áll, hogy
                    az ember sohasem tudja, mikor tesz jót, vagy rosszat, ha útjában áll a végzetnek
                    és kicsinyes, önző, korlátolt elvei, ösztönei, vagy hangulatai által vezetteti
                    magát. Nem szólt tehát senkinek semmit, nem leplezte le a fiatal bárót, de résen
                    volt, valóságos őrjáratokat tartott a kapubejárat, az elsőemeleti Dávid-lakás és
                    Achilles báró szo­bája között és mint egy titkosrendőr, nyomon követte Sylviát,
                    amikor a két miss kiséretében kitette a lábát a lakásból.</p>
                <p>Ez a kettőzött, sőt megháromszorozódott őrizet azonban éppenséggel nem
                    akadályozta meg, hogy Sylvia és Achilles báró naponként legalább egyszer ne
                    lássák egymást. Sylvia kinézett az ablakon és a báró a folyamparton sétált.
                    Sylvia kikocsizott és a báró véletlenül éppen a kapu aljában ténfergett. A
                    Szentháromság-utcában, vagy a folyamon túl, a városi parkban, vagy a folyam
                    szigetén séta közben szembe találkoztak. Megtörtént ilyenkor, hogy Sylvia szeles
                    mozdulattal kiejtette kezéből vagy a retiküljét, vagy a napernyőt, vagy kékróka
                    boája lecsúszott a válláról, vagy eleresztette kis japán selyempincsének
                    zsinórját, amely esetekben retikül, napernyő, boa és selyempincs Achilles báró
                    zsákmánya lett, aki villogó fogsorait mu­to­gatva, hódolatteljesen adta azt
                    vissza a vidáman kacagó Sylviának.</p>
                <p>A missek néha felismerték, néha nem, mindig kedvesnek találták, de néha udvarias
                    köszönő csipogás és bólogatás után piruló arccal nyomban eltávolították Sylvia
                    köréből és magukkal ragadták duzzogó, akaratos és villámlószemű áldozatukat.
                    Mindezt messziről látta és figyelte Melius lovag és elhatározta, hogy fatalizmus
                    ide, fatalizmus oda, mégis tesz egy szerény kisérletet oly célból, hogy az
                    eseményeknek, ha lehetséges, némi enyhe fordulatot adjon.</p>
                <p>Megjelent tehát reggelenkint a kávéházban, letelepedett a kandalló előtt
                    szivarozgató Dávid úr elé és feneketlen közönyösséget erőltetve arcára, hangjára
                    és mozdulataira, csak úgy váll­vonogatva felvetette a kérdést:</p>
                <p>- Vajjon miért nem lakik ez a fiatal Hannibál a többi Hannibállal együtt a
                    kastélyban?</p>
                <p>Dávid úr nem válaszolt semmit.</p>
                <p>Negyedóra mulva ismét megszólalt a lovag:</p>
                <p>- Azt mondják, hogy fia a család fejének, aki hóbortos és gonosz vén csont és
                    XII. Arisztidnek hivatja magát.</p>
                <p>Dávid úr leverte szivarja hamuját és megpiszkálta a tüzet a kandallóban.</p>
                <p>Féltizenegykor Melius lovag úgy tett, mintha távozni akarna. De még dörmögött
                    egyet:</p>
                <p>- Nem csodálkoznám, ha kisülne, hogy ez a fehérfogú fickó nem is tagja a
                    Hannibál-család­nak.</p>
                <p>Erre már megszólalt Dávid Sylvester úr.</p>
                <p>- De rendesen fizet.</p>
                <p>Melius lovag felállt és távozóban még hátraszólt.</p>
                <p>- Hallottam nemzetközi szélhámosokról, kártyásokról és házasságszédelgőkről, akik
                    rendesen fizették szállodájukat, de a szállodából mégis egyenest az ügyészség
                    fogházába kísérték őket.</p>
                <p>Dávid úr kissé meglepődve felpillantott és kiejtette kezéből a
                    tűzpiszkálóvasat.</p>
                <p>- Gondolja?</p>
                <p>Melius lovag elhárító mozdulatot tett.</p>
                <p>- Isten ments, nekem a fickó nagyon rokonszenves.</p>
                <p>Azután imbolyogva és ezüstszálakkal átszőtt szőke Krisztus-szakállát simogatva,
                    faképnél hagyta Dávid Sylvester urat.</p>
                <p>Azok a méregcseppek, amelyeket Melius lovag Dávid úr szívébe hintett, termékeny
                    talajba hullottak. Kicsiráztak, kifakadtak és mint valami tengeralatti moszat,
                    vagy őserdőbeli tropikus moha, elterebélyesedtek és elterültek a lelkén.
                    Gondolatai minduntalan a fiatal báróra téved­tek, aki különben az utóbbi időben
                    néhány olyan gyanus mozdulatot tett, hogy Dávid ur aggódni kezdett.</p>
                <p>A napokban például nem kisebb dolog történt, mint hogy a szobalány névjegyet
                    hozott be Dávid urék magánlakosztályába, még pedig Hannibál Achilles névjegyét
                    és Dávid úr nem tudta, hogy ilyenkor mit kell cselekednie. Megtanácskozta a
                    dolgot a feleségével és Melius lovaggal, aki lovagi rangjánál fogva illetékes
                    volt az efféle társadalmi ügyek elintézésére. Melius lovag kijelentette, hogy
                    nem lehet elzárkózni az ismeretség elől, névjegyet kell külde­ni az ifjú báró
                    szobájába és ezek után fogadni kell látogatását.</p>
                <p>- Sylvia jelenlétében? - kérdezte aggodalmasan Sylvester úr.</p>
                <p>Melius lovag ráncba vonta homlokát és némi tünődés után így szólt:</p>
                <p>- Ha esetlegesen kedve volna ugyanakkor sétát tenni a szigeten vagy a városi
                    parkban, ebben őt senkinek sincs joga megakadályozni.</p>
                <p>Elkövették azonban azt az ügyetlenséget, hogy ebéd alatt szóvá tették a
                    névjegyváltást és a bárónak valószínűleg következő látogatását és Sylvia
                    kijelentette, hogy ő igenis fogadni kívánja a bárót.</p>
                <p>- Miért? - riadt fel Dávid úr és elsápadt a megdöbbenéstől.</p>
                <p>- Mert nagyon jóképű fiú - kacagott Sylvia és még hozzátette: - és mert nagyon
                    unom magam.</p>
                <p>Dávid úr ajkába harapott, valamit mondani akart, de keskeny szájaszéle úgy
                    reszketett, hogy nem tudott beszélni. Csak a szája mozgásából lehetett kivenni,
                    hogy rémülten ismételgeti: jóképű fiú. Azután intett a két missnek, áthívta őket
                    a másik szobába és keserves szemre­hányást tett nekik Sylvia pajkossága
                    miatt.</p>
                <p>Másnap hiába várták Achilles látogatását, a fiatal báró nem mutatkozott, de
                    megjelent helyette a pofaszakállas, szénfeketeszemű és szénfeketebajuszú idegen
                    és vörösorrú társa.</p>
                <p>A pofaszakállas egyenesen megrohanta Dávid Sylvestert és faggatni kezdte:</p>
                <p>- Itt lakik, kérem, Hannibál Achilles báró, Hannibál XII. Arisztid elsőszülött
                    fia?</p>
                <p>Megfeledkezve minden udvariasságról. Dávid úr őszinte elképedéssel
                    válaszolta:</p>
                <p>- Mi dolga van vele?</p>
                <p>A pofaszakállas is udvariatlan lett.</p>
                <p>- Itt lakik, vagy nem? - kérdezte erélyesen és vörösorrú társának vállára
                    csapott, aki erre alig tudta visszafojtani nevetését.</p>
                <p>- Itt, - vágta oda neki Dávid úr gorombán.</p>
                <p>A vörösorrú erre hahotára fakadt, de befogta száját és köhögni kezdett, hogy meg
                    ne haragítsa az ingerült öregurat.</p>
                <p>Dávid úr közben összeszedte magát és belátta, hogy ok nélkül háborodott fel.</p>
                <p>- Ismeri a bárót?</p>
                <p>- Az egész családot, - hencegett a pofaszakállas - és volt idő, amikor az én
                    őseim és a Hannibál bárók a legnagyobb fegyverbarátságban éltek egymással.</p>
                <p>- Igazán?</p>
                <p>- Ámbátor olyan idő is volt, - folytatta a pofaszakállas - amikor nyakra-főre
                    kaszabolták egy­mást.</p>
                <p>- Miért?</p>
                <p>- Mert ilyen az élet. Már minthogy a dinasztiák élete ilyen.</p>
                <p>Dávid úr egészen lecsillapodott, mosolyogni kezdett s leültette maga mellé a
                    kandallóhoz a két idegen urat. Aztán félórácskát elbeszélgettek. Azaz, hogy a
                    pofaszakállas suttogott, dörmögött, recitált, kapacitált, lelkendezett,
                    harsogott, vitatkozott, érvelt és könyörgött, a fehér kecskeszakállas kis öregúr
                    pedig makacsul hallgatott, szivarozott és piszkálta a tüzet.</p>
                <p>Dávid úr az egész idő alatt azon töprengett, vajjon milyen ügyben keresheti a
                    pofaszakállas Hannibál Achillest és egyáltalán mi köze van ennek a dörgedelmes
                    hangú, szószátyár szél­hámosnak a fiatal báróhoz, aki ma vagy holnap látogatást
                    tesz Sylviánál.</p>
                <p>Ilyen gyanus események játszódtak le a névjegy küldése és a látogatás között, de
                    másnap, amikor a látogatás megtörtént, mindenkinek, még Dávid úrnak is be
                    kellett vallania, hogy a fiatal báró, aki ezúttal nem térdnadrágban és
                    bőrkabátban, hanem kifogástalan arisztokratikus eleganciával jelent meg előttük,
                    mindenképpen helyes és rokonszenves fickó, kedves, fiatal, vidám, őszinte és
                    megnyerő, sőt túlságosan megnyerő is, amint az Sylvia magaviseletén ész­lelhető
                    volt. A látogatás lezajlott és másnap Dávid úr visszaadta azt az ifjú báró
                    szobájá­ban.</p>
                <p>Eleinte konvencionális és közömbös dolgokról beszélgettek, de aztán Dávid úr nem
                    tudta türtőztetni magát, eszébe jutott Melius lovag figyelmeztetése, szeliden és
                    óvatosan, de nagyon ravaszul és furfangosan rátért a tárgyra. Elmondta, hogy
                    sokan csodálkoznak, amiért a fényes­multú és előkelő Hannibál-család
                    majoreszkója nem lakik a kastélyban, hanem ily szerény és kényelmetlen szállodát
                    választott ki magának lakóhelyül.</p>
                <p>A fiatal bárót egyáltalán nem hozta zavarba ez a meglepő fordulat. Kijelentette,
                    hogy soha életében senkivel szemben sem érzett olyan bizalmat, még atyjával
                    szemben sem, mint Dávid úrral szemben, akire úgy tekint, mint legmeghittebb
                    bizalmasára és aki iránt valami megma­gyarázhatatlan gyengédséget és tiszteletet
                    érez.</p>
                <p>- Egyébként - folytatta - Amerikában megtanultam, hogy legjobb az egyenes út.
                    Nincs semmi értelme a kertelésnek és ha valaki valaha emberére akad, aki meg
                    tudja érteni, legokosabban teszi, ha előtte kiönti a szívét.</p>
                <p>Dávid úr hiúságát kellemesen érintette ez a közvetlenség, de azért gyanakvó
                    maradt, fürké­szőleg nézett az ifjú ember nagy, szelíd, gyermekes szemébe.</p>
                <p>- Hogy érti ezt?</p>
                <p>A fiatal báró mosolyogva vonogatta a vállát.</p>
                <p>- Igen tisztelt uram, önnek tudnia kell, hogy mi tönkrementünk.</p>
                <p>- Ah!</p>
                <p>- Végünk van.</p>
                <p>- Nono!</p>
                <p>- Koldusok vagyunk.</p>
                <p>- Ön túloz.</p>
                <p>A báró nevetett.</p>
                <p>- Sőt tovább megyek. A koldus hozzánk képest gazdag ember, mert a koldusnak
                    nincsen ugyan pénze, nincsen semmije, de adóssága sincs, tehát a koldus
                    számláján az egyenleg tiszta és a koldus oly könnyen fütyürészhet a föld hátán,
                    ahogy éppen jókedve tartja. De mi?!</p>
                <p>- De önök? - rebegte önkénytelenül Dávid úr.</p>
                <p>- Mi azonban legalább tíz emelettel mélyebben vagyunk a földszintnél, mert a
                    terhek azt a nyo­morult kis kertet és a kert közepén roskadozó vityilót legalább
                    is ennyire nyomták a föld alá.</p>
                <p>Dávid úr önkénytelenül hátrafordult és kinézett az ablakon és tekintete
                    szánakozva siklott végig a Hannibál-park kőkerítésén. Aztán megkérdezte:</p>
                <p>- S milyen tervei vannak a báró úrnak?</p>
                <p>Achilles közelebb hajolt Dávid úrhoz és bizalmasan súgta:</p>
                <p>- Eleinte úgy képzeltük a dolgot, hogy én Amerikában házasságot kötök, amelynek
                    anyagi előnyei képessé tesznek, hogy családom ügyeit rendezzem.</p>
                <p>- Helyes, - kiáltott fel Dávid úr lelkesen.</p>
                <p>Achilles azonban kissé elszomorodott.</p>
                <p>- Meghajoltam a család kívánsága előtt és elszántam magamat a legnagyobb
                    áldozatra. Uram, - tette hozzá hirtelen kissé meghökkenve - remélem, hogy
                    köztünk marad mindez, amit mondani fogok.</p>
                <p>Dávid úr gőgösen bólintott.</p>
                <p>Achilles még halkabban folytatta:</p>
                <p>- Eljegyeztem magam.</p>
                <p>- Hozomány?</p>
                <p>- Ötmillió dollár.</p>
                <p>- Pompás.</p>
                <p>- Ocsmány dolog volt.</p>
                <p>Dávid úrnak tátva maradt a szája a bámulattól.</p>
                <p>- Hogy érti ezt, uram?</p>
                <p>- Utálom a menyasszonyomat.</p>
                <p>Dávid úr nem tudta fékezni magát.</p>
                <p>- Együgyüség, - kiáltott felháborodva.</p>
                <p>- Lehet, - vonta vállát a báró - én azonban, mielőtt a vágóhídra léptem volna,
                    néhány mély léleg­zetet kívántam, venni abból a levegőből, amelyben születtem és
                    néhány hónapi szabad­ságot kértem jövendő apósomtól.</p>
                <p>Beleegyezett?</p>
                <p>- Igen, - sóhajtott az ifjú Hannibál - de nem engedett el egyedül. Két pribéket
                    adott mellém, hogy el ne szökhessem a milliók elől.</p>
                <p>Dávid úr rosszalólag megcsóválta a fejét, mert a fiatalember beszédét
                    tiszteletlennek és cinikusnak találta. Kissé komoly nehezteléssel
                    kérdezősködött:</p>
                <p>- Miféle kísérőkről beszél?</p>
                <p>- Hát a menyasszonyomról és a jövendőbeli anyósomról - felelte kacagva a báró, de
                    elpirult és ez némileg mentette frivol magatartását.</p>
                <p>Dávid úrnak elakadt a lélegzete.</p>
                <p>- A menyasszonyáról? És hol van most, ha szabad érdeklődnöm, hol van most a
                    szóbanforgó ifjú hölgy és tiszteletreméltó édesanyja?</p>
                <p>- Londonig bírtam ki velük.</p>
                <p>- És ott?</p>
                <p>- Ott megugrottam tőlük.</p>
                <p>- Hihetetlen! - tört ki Dávid úrból a felháborodás.</p>
                <p>A báró a fejét rázta.</p>
                <p>- Nem tehettem másként. Nagyon erőt vett rajtam a vágy a szabadság után.</p>
                <p>- Szabadság után?</p>
                <p>- És a családom után! Nagyon rossz híreket hallottam a Hannibálokról.</p>
                <p>- Öt évig kibírta és akkor egyszerre... - szaladt ki Dávid úr száján
                    önkénytelenül - bocsánatot kérek, nem volt szándékomban, hogy magánügyeibe
                    beleavatkozzam.</p>
                <p>- Londonban hallottam a rossz híreket és Londonban csömörlöttem meg végleg a
                    meny­asszo­nyomtól. De mindegy. Jól tettem, hogy siettem.</p>
                <p>- Hogy érti ezt!</p>
                <p>- Ha két, vagy három hónappal később érkezem, lehet, hogy már nem is találom itt
                    a csalá­do­mat, vagy a legjobb esetet véve is, legfeljebb az utca másik oldalán
                    e rozoga házak valamelyi­ké­ben, hátul az udvari emelet sötét és bűzhödt
                    tömeglakásaiban. Vagy, ahogyan a Hannibálokat ismerem, még rosszabb helyen.</p>
                <p>Dávid úr elsápadt. A lelkiismerete furdalni kezdte. Úristen, a fiatal báró nem a
                    temetőre gondol-e sötét előérzetében?</p>
                <p>- Bocsánatot kérek, de ez csak egy okkal több, hogy megházasodjék.</p>
                <p>A báró bocsánatkérőleg mosolygott.</p>
                <p>- Mind ugyanezt mondta: édesatyám is és kidobott a házból.</p>
                <p>- És miért nem akar megházasodni? - csattant fel újra Dávid úr, aki őszintén
                    felháborodott, hogy valaki vonakodik nőül venni azt a hajadont, aki ötmillió
                    dollárt hozna a házhoz.</p>
                <p>- Miért nem? - ismételte önkénytelenül a kérdést Achilles, aki zavartan nézett a
                    magából kikelt öregúrra és csak a feje ingott kínos helyzetében. - Nem megyek a
                    vágóhídra.</p>
                <p>Dávid úr lecsillapodott és feltette magában, hogy jobb útra téríti a fiatal
                    bárót.</p>
                <p>- Mélyen tisztelt báró uram, engedje meg, hogy azt a bizalmat, amellyel
                    megtisztelt, én is viszonozzam egyenlő nyiltsággal és rendelkezésére bocsássam
                    önnek egy öreg ember tapasz­talatait; egy öreg emberét, aki életének minden
                    célját és minden értelmét, szépségét és boldog­­sá­gát a házasságban találta
                    meg. Uram, hiába minden okoskodás, fölényeskedés, pesszimiz­mus és
                    kiábrándultság, a mi életünk, az emberek élete mindenképpen sivár és
                    nyomorúságos, ha magánosan és társtalanul vonszoljuk a bölcsőtől a sírig. Végre
                    is az ember elérkezik oda, hogy a maga életének szépségét csak a mások
                    boldogításában, vagyis nyíltan szólva, egy asszony szerelmében,
                    családalapításban és gyermekekben tudja megtalálni. Nézzen meg engem.
                    Hetvenkétéves vagyok, még aránylag fürge és egészséges, csak néha a májam körül
                    érzék valami tompa fájdalmat, de a lépcsőkön úgy szaladgálok föl és alá és
                    annyiszor egy nap, ahányszor akarok. Van egy kis pénzem, van tisztességes nevem,
                    van szerény, de jómenetelű üzletem, rendben van a szénám és mondhatom, ha
                    egyáltalában boldog ember él ezen a földön akkor én - Istennek hála - boldog
                    ember vagyok. S mindezt minek köszönhetem? Annak, hogy ezelőtt ötven esztendővel
                    kiválasztottam magamnak élettársul egy kedves és csinos leány­zót, röviden
                    szólva, hogy megházasodtam. Mit? Hogy nem szerelmes a menyasszonyába? Hát én sem
                    mondhatom, hogy eszeveszett szenvedély dühöngött bennem, Johanna asszony pedig,
                    Isten bocsássa meg, amikor meghallotta, hogy a kezére pályázom, valósággal
                    elrémült és ön­gyilkosságot emlegetett. Röviden, és őszintén szólva úgy kellett
                    megvásárolnom őt, mint ahogy önt is vásárolná az amerikai dollárhercegnő -
                    (bocsánat, azt csak a meglepő analógia jutatta eszembe) - röviden és őszintén
                    szólva érdekházasság volt az én házasságom és ime mi lett belőle? - kérdezhetné
                    ön. - Nos, a legboldogabb házasság és a legboldogabb élet, amit csak valaki
                    kívánhat magának. Báró úr, ha ad valamit egy öreg tapasztalt férfiú szavára,
                    akkor - röviden és őszintén szólva - haladéktalanul megházasodik.</p>
                <p>A báró elképedve hallgatta az öreg úr előadását és zavartan mosolygott.</p>
                <p>Dávid úr pedig sűrűn hunyorgatott és erőteljesen rázogatta a báró kezét.</p>
                <p>- Az élet értelme a házasság, - foglalta össze röviden és őszintén az előbb
                    elhangzott beszéd tartalmát, aztán újból bólogatott és kezet fogott és magára
                    hagyta az ámuló bárót.</p>
                <p>Aznap éjfél után, amikor a Dávid-szálloda étterme kiürült, Sylvester úr, Johanna
                    asszony és lovag Melius szokásuk ellenére tovább maradtak a legbensőbb szobában,
                    abban, amelynek egyik falát teljesen elfoglalta az orgona, a másik pedig a
                    kolostor egyik ritka értékű régisége, a téglából épült óriási kandalló.
                    Teázgattak. Dávid úr arcán látszott, hogy közölnivalója van két öreg, meghitt
                    barátjával és tanácskozni akar velük.</p>
                <p>- Őszintén és röviden szólva, - kezdte hosszú fontolgatás után - azt hiszem, a
                    fiatal báró két vagy három nap mulva visszaindul Amerikába. Megházasodik.</p>
                <p>Johanna asszony ijedten rebbent fel és két húsos tenyerét összecsapta.</p>
                <p>- Mit nem mond, Sylvester! Ez csakugyan lehetséges volna?</p>
                <p>Dávid úr elégülten bólogatott.</p>
                <p>- Beszéltem a fejével és láttam rajta, hogy érveimmel egyszerűen
                    megsemmisítettem.</p>
                <p>- Mit mondott? - kérdezte az asszony.</p>
                <p>- Úgy összetörtem, hogy felelni sem tudott.</p>
                <p>Melius lovag türelmetlenül közbeszólt:</p>
                <p>- Én pedig azt hiszem, hogy a fickó még sok bajt okoz nekünk.</p>
                <p>- Szent Isten, csak nem? - rémüldözött Johanna asszony.</p>
                <p>- Léha és erkölcstelen hajlamai vannak.</p>
                <p>- Ugyan, - legyintett Sylvester.</p>
                <p>- És egyszerűen elment az esze, - tette hozzá Melius lovag.</p>
                <p>- Badarság, - intette le őt Dávid Sylvester. - Rám azt a benyomást tette, hogy
                    alapjában véve értelmes és jólelkű fiú és megszívlelte tanácsaimat. Meg fog
                    házasodni. Elvégre miért is ne házasodnék? Huszonötéves. Én huszonkettő voltam,
                    amikor megházasodtam.</p>
                <p>Johanna asszony szégyenlősen jegyezte meg:</p>
                <p>- Én pedig tizennyolc.</p>
                <p>És majdnem sírva fakadt.</p>
                <p>Sokáig hallgattak, majd Johanna asszony hirtelen felkapta a fejét s mint aki
                    elárulja gondolatait, önkénytelenül beszélni kezdett:</p>
                <p>- Hát bizony, mindennek megjön az ideje. Én tizennyolcéves voltam és Sylvia már
                    huszon­négyesztendős.</p>
                <p>- Csak huszonhárom, - javította ki gorombán Sylvester úr - egyáltalán nem
                    bizonyos, hogy éjfél előtt született. Percek kérdése, hogy nem most lépett-e be
                    a huszonnegyedikbe.</p>
                <p>- Ha nem haragszol, kedves Sylvester, ezúttal tévedsz - vetette ellen félénken az
                    asszony - leányunk azért kapta a Sylvia nevet...</p>
                <p>Dávid úr haragra lobbant.</p>
                <p>- Azért kapta, mert engem Sylvesternek hívnak.</p>
                <p>Az asszony könnybelábadt szemmel ismételgette.</p>
                <p>- Ha úgy parancsolod.</p>
                <p>- Nono, ami igaz, az igaz, - szólt közbe Melius lovag - Sylvia a törvények
                    szerint már elérte nagykorúságát.</p>
                <p>Dávid úr az asztalra csapott.</p>
                <p>- Törvények ide, törvények oda, én azt mondom, hogy huszonhároméves és nem riadok
                    vissza semmi pénzáldozattól, hogy ezt bebizonyítsam.</p>
                <p>Újabb nagy csend, ezalatt mindenki a maga gondolataival foglalatoskodott. Johanna
                    asszony elmerengett régi emlékein, elmerengett a fiatal báró alakján és
                    egyszerre csak azon kapta magát, hogy merengésében Sylvia és a báró alakja mind
                    jobban összefonódik. Johanna asszony - hiába beszéltek neki az ellenkezőjéről -
                    nem tudta elképzelni a Hannibálokat máskép, mint rengeteg vagyon urait, a
                    dícsőség és tekintély hordozóit és mint oly familiát, amelynek sarja, különösen,
                    hogyha az illető fiatal és szép, daliás, pirospozsgás és villogó fogsorú, az
                    elképzelhető legkívánatosabb vőlegény ezen a kerek világon. És összeszorult a
                    szíve, hogy Dávid úr érveinek súlya alatt összetörten az ifjú báró visszautazik
                    Amerikába és elveszi a dollárkisasszonyt, akinek helyébe ő - magának megvallja
                    őszintén - már régóta Sylviát szánta. Észre sem vette, hogy ez a sötét borongás
                    kiült az arcára és nehéz könnycsepp alakjában kicsordult a szeméből és szipogni
                    kezdett. És észre sem vette, hogy újra megszólalt önkénytelenül:</p>
                <p>- Huszonnégy éves, azaz, ha neked, kedves Sylvester, jobban tetszik,
                    huszonhároméves leánynak bizony, bizony...</p>
                <p>- Mit? - riadt fel Dávid úr.</p>
                <p>- Azt mondom, kérlek, hogy huszonhároméves leány szüleinek szinte kötelessége
                    arra gondolni, hogy a leányuk...</p>
                <p>Nem merte tovább mondani - de ez is elég volt ahhoz, hogy Sylvester úr elveszítse
                    minden önuralmát, összerántotta szemöldökét és dühösen kifakadt:</p>
                <p>- Bolond asszonyi beszéd, megrögzött babona, mely már számtalan embernek nyakát
                    szegte, számtalan ifjú leányt tett boldogtalanná, sőt nem egyről tudjuk, akit az
                    efféle zsarnokoskodás egyenesen az öngyilkosságba kergetett.</p>
                <p>- Miféle zsarnokságról beszélsz? - kérdezte félénken az asszony.</p>
                <p>- Arról a zsarnokságról, amely idő előtt házasságba kényszeríti a fiatal
                    leánygyermeket.</p>
                <p>- Csillapodjál, kedves Sylvester és bocsáss meg nekem, de Sylviáról nem mondhatja
                    senki, mintha nem érett volna meg a házasságra.</p>
                <p>- Semmi közöm mások véleményéhez, - csapott az asztalra Sylvester - az én
                    véleményem az, hogy Sylvia még ráér és ha akarod tudni, egyáltalában az a
                    véleményem, hogy a házasság (amely nekem, nem tagadom, véletlenül sikerült, de
                    ahhoz két olyan kiváltságos lélek kellett, mint te, meg én), nos a házasság az
                    élet legkockázatosabb lépése, kockázatos, sőt tragikus, katasztrofális az esetek
                    többségét tekintve.</p>
                <p>- Sylvester! - sikoltott fel Johanna asszony és alig győzte zsebkendőjével szemét
                    törölgetni.</p>
                <p>- Röviden és őszintén szólva kimondom, hogy ellensége vagyok a házasságnak.
                    Eleget tapasztaltam az életben. Sok mindent láttam itt a szállodában s mindennap
                    elolvastam az ujságok hírrovatát és megalkottam véleményemet a házasság
                    intézményéről.</p>
                <p>Melius lovag helyeslőleg dörmögött és kihívó tekintettel nézett az asszonyra,
                    kihívóan és győzedelmesen, majd bíztatólag intett Dávid úrnak, hogy folytassa a
                    házasságról való vélemé­nyének előadását.</p>
                <p>Dávid úr vérszemet kapott.</p>
                <p>- Nem szoktam ilyen szennyes dolgokról beszélni, de úgy látom, itt az alkalom,
                    hogy kiver­jem fejedből ezeket az ostoba ábrándokat. Vedd tudomásul, hogy a
                    legtöbb regényíró, röviden és őszintén szólva, a legtöbb művelt ember
                    megállapította már a házasság csődjét. Egy idő óta figyelemmel kísérem a
                    házasságokat. A legtöbb férfi üzletet csinál a házasságból, még pedig piszkos,
                    aljas és becstelen üzletet.</p>
                <p>- Úgy van, - helyeselt Melius lovag.</p>
                <p>- A legtöbb házasság semmivel sem különb, erkölcsösebb és tiszteletreméltóbb,
                    mint azok a futó viszonyok, amelyek hotelszobákban, diáktanyákon,
                    tánclokálokban, éjjeli körutakon, vagy szabadszellemű és szabadszerelmű
                    asszonyok hálószobájában zajlanak le.</p>
                <p>- Borzasztó dolgokat beszélsz Sylvester, - jajdult fel az asszony.</p>
                <p>- Eseteket akarsz hallani? - kérdezte szinte kéjelegve kegyetlenségében Dávid úr.
                    - Hát mondok eseteket is. Ismertem egy szegény, tehetséges, gyámoltalan és lusta
                    íróembert, aki albérleti hónapos szobában lakott és elvette a háziasszonyát, egy
                    negyvenéves özvegyet, egész viharos és ocsmány multjával együtt, mert már három
                    hónapja hátralékban volt a szoba árával.</p>
                <p>Melius lovag közbeszólt:</p>
                <p>- Volt egy festő barátom, aki feleségül vette a modelljét, hogy ne kelljen neki
                    órabért fizetni.</p>
                <p>- Megfigyeltem a kávéházban, hogy uzsonnáját két szomszédos asztalnál két
                    nyomorult pária szokta elkölteni, az egyik tanárnő volt, negyvenötesztendős, a
                    másik félbemaradt orvosnöven­dék, harmincéves és összeházasodtak, - mondotta
                    Sylvester úr és Melius lovag hozzátette:</p>
                <p>- A fickó nem járt rosszabbul, mint a barátja, aki egyetemi tanulmányait egy
                    bábaasszony támogatásával végezte el, akivel öt esztendőnek előtte írásbeli
                    szerződést kötött, hogy a tőle kapott ebédek és vacsorák fejében feleségül
                    veszi, ha ledoktorált.</p>
                <p>- Úgy van, - helyeselt harsányan Dávid úr és új példát hozott. - Járt ide egy
                    feltűnő szépségű elkényeztetett húszéves gyermek az édesanyjával, aki maga is
                    még bolondja volt a drága és finom ruháknak. A leány színipályára készült és
                    nőül ment egy öreg régiségkereskedőhöz, aki most gavallérosan fizeti az
                    énektanárokat, a táncmestereket és - akaratán kívül - ifjú felesége ifjú
                    gavallérjait.</p>
                <p>- Szentséges Isten! - sírt fel Johanna asszony.</p>
                <p>Melius lovag alig várta, hogy átvegye a szót.</p>
                <p>- Fiatal koromban ismertem egy harmincéves, szép szál, jónevű, elegáns
                    aranyifjút, fülig volt az adósságban és Hannibálnak hívták.</p>
                <p>- Hannibál - zokogott az asszony és könyörögve nézett a lovagra - Hannibálnak
                    hívták? A bárói családból?</p>
                <p>- Bizony, - felelte kárörvendve Melius lovag - Hannibál báró volt. Coriolanusnak,
                    Antonius­nak vagy minek hívták és jegyben járt egy előkelő parlamenti tag szép
                    és angyalian szelid leányával. Gyönyörűség volt rájuk nézni, ritka szép pár lesz
                    belőlük, mondogattuk vala­mennyien és nem tudtuk kit irígyeljünk jobban: a
                    leányt-e, vagy az ifjút?</p>
                <p>- És mi lett belőlük? - kérdezte lesújtó gúnnyal Sylvester úr, mert sejtette,
                    hogy ebből is vala­mi szörnyűség fog kikerekedni Johanna asszony ábrándjainak
                    tökéletes megsemmisítésére.</p>
                <p>Melius lovag diadalmasan felelt:</p>
                <p>- Coriolanus feleségül vette egy uzsorás leányát, akivel néhány bérpalotát és
                    néhány százezer aranyfrankot kapott, a leány pedig felesége lett az illető öreg
                    uzsorásnak, aki nászajándékul birtokokat iratott a nevére.</p>
                <p>Dávid úr szinte ujjongva nevetett és megállapította:</p>
                <p>- Őszintén és röviden szólva tehát, a menyasszony mostohaanyósa lett a saját
                    vőlegényének.</p>
                <p> </p>
            </div>
           <div type="chapter">
                <head>VII.</head>
                <p>Tavaly már február végén beköszöntött a tavasz, langyos légáramlatok fűtötték át
                    az egész Szentháromság-utcát, egymásután tárultak ki a házak ablakai és a
                    csendet, amely télen olyan dermesztő és baljóslatú volt, most hirtelen a tavaszi
                    hangok édes zenebonája váltotta fel. Nyitott ablakokon keresztül hegedűk és
                    csellók, klarinétok és rézfúvók hangja ömlött az utcára, vidám trillák
                    csattogtak a zeneakadémiai növendékek és apró kalitkába zárt kanári ma­da­rak
                    torkából és a boltajtókban kiállottak a napra öreg régiségkereskedők,
                    zálogháztulajdo­no­sok, cukrászok és maguk is fütyörészni kezdtek. Borzas fők
                    kandikáltak ki a kapualjakból, a gyalogjárón művésznövendékek és újruhás
                    kisasszonyok tánclépésben siettek a Vígopera felé, rámosolyogtak egymásra az
                    emberek és felfedezték egymás szépségét és fiatalságát.</p>
                <p>Dávid Sylvester azon töprengett, hogy felállíttatja a kis kertet a kávéház előtt,
                    mert benn a fehér barátok refektóriumában kezdett nyomasztóvá válni a levegő és
                    maga is kikívánkozott a napsütésre, amely a folyam felől ferde sugarakban
                    beárnyékozta az egész Szentháromság-utcát. Azt is tervbe vette, hogy az idén
                    befesti az ablakok fatábláit, a zsalukat, amelyek vala­mikor zöldek voltak, de a
                    festék lepattogott róluk, sőt nem tartotta lehetetlennek, hogy a ház vakolatát
                    is kijavíttatja és szép sárgára bemázolhatja az ódon falakat. Zord haraggal
                    tiltakozott azonban az ellen, hogy lecsiszoltassa Szent Dávid óriási
                    márványszobrát, amit Dávidné asszony évek óta szeretett volna kierőszakolni.
                    Mindezek a tervek minden tavasszal újra meg­születtek, úgy látszik, a természet
                    ébredése villanyozta fel az idegeket és tavaszi láz szülte az újítás és
                    felforgatás forradalmi hangulatát. Szerencsére Dávid úr idegeit ez a tavaszi láz
                    csak néhány hétig tartotta izgalomban, azután lecsendesedtek, ellustultak és a
                    tervekből évtize­dekig nem lett soha semmi.</p>
                <p>Most különösen rövid ideig tartott ez az izgalom, mert Dávid úr lelkét más
                    izgalmak tartották reszketésben. Napról-napra leste, hogy mikor megy vissza
                    Amerikába Achilles báró. Határ­talanul nyugtalanította, hogy semmi jelét nem
                    látta a készülődésnek.</p>
                <p>A szállodában egyébként rosszul mennek a dolgok. Amióta Sylvia itt van,
                    minduntalan sajná­la­tos, sőt tragikus, sőt botrányos események zavarják meg a
                    szálloda hagyományos csendjét. Mintha a pokol hatalmai esküdtek volna össze,
                    hogy elviselhetetlenné tegyék a család életét. A portás és Plutó hiába rostálta
                    meg legszigorúbb gonddal a jelentkezőket, immár alig lehet a házat megóvni az
                    oda nem való szennyes, erkölcstelen elemektől. Nem rég fiatal pár költözött be
                    az első emelet egy félreeső szobácskájába és magukra nyitották a gázcsapot, sőt
                    ezenfelül kisült róluk, hogy nem is voltak férj és feleség, nem is haltak meg,
                    hanem szégyenszemre életben maradtak és fizetés nélkül odébbálltak. Rá egy hétre
                    detektívek jelentek meg és elfogtak a második emelet egy háromfrankos szobájában
                    két nemzetközi szélhámost, akiket a világ minden rendőrsége körözött. A
                    kávéházba gyanus külsejű némberek nyitottak be, balett-patkányok lehettek, erős
                    italokat kértek, arcátlanul vigyorogtak és sikamlós nótákat dudoltak, úgyhogy a
                    portásnak ki kellett őket utasítani a fehér barátok egykoron való
                    refektóriumából.</p>
                <p>Szörnyű dolgok voltak ezek, különösen azért, mert mindezt nem lehetett eltitkolni
                    Sylvia előtt. Megtörtént három-négyszer egymásután, hogy utcai lapok hasábjain
                    kövér és fekete betűkkel ocsmány módon megfogalmazott hírek jelentek meg a
                    Dávid-szállodában történt bűnesetekről és Sylvia elolvasta ezeket a lapokat és
                    nem mutatott olyan felháborodást, mint amilyent elvárt volna tőle az ember,
                    ilyen kétségbeejtő gyalázatosságok alkalmával.</p>
                <p>A fiatal Hannibál bárónak pedig eszébe sem volt, hogy útrakeljen. Ehelyett
                    négyszer-ötször megismételte látogatását, igaz, hogy a legnagyobb hódolattal
                    mindig előre bejelentve magát, de Dávid úrnak és Melius lovagnak minden
                    ravaszsága sem volt elegendő ahhoz, hogy Sylvia csak egyetlen egyszer is házon
                    kívül legyen ilyen alkalmakkor.</p>
                <p>A két öreg úr reggeltől estig törte a fejét, hogy mint lehet valaki olyan önhitt
                    és arcátlan, mint ez a nyegle és hebehurgya ifjú arisztokrata, aki nem veszi
                    észre: mennyire terhére van az egész családnak.</p>
                <p>Dávid úr már sokszor elhatározta, hogy egyszerűen kiteszi a szűrét az
                    alkalmatlankodónak, de valahányszor szóba hozta ezt a családban, Johanna asszony
                    mindig sírva fakadt, Sylvia pedig gúnyosan lebiggyesztette ajkát és rándított
                    egyet a vállán.</p>
                <p>- Tedd meg, ha örökre nevetségessé akarsz tenni valamennyiünket.</p>
                <p>Dávid úr félt a nevetségességtől.</p>
                <p>Melius lovag se mert a dologba beavatkozni. Pedig ő tudott volna egyet-mást
                    mondani, aminek hallatára Dávid urat még a nevetségességtől való félelem sem
                    tartotta volna vissza a cselekvéstől. Például - ha lett volna bátorsága
                    árulkodni - elárulta volna, hogy Sylvia és Achilles báró most már gyakran és
                    nyiltan találkoznak a szigeten, a folyamparti sétányon, a városi parkban,
                    korcsolyapályán, sőt a Vígoperában is s ilyenkor hajmeresztő ügyességgel, néha
                    félórákig távol tudják maguktól tartani a két testőrző amazont s hogy a missek
                    követ­ke­zetesen elfelejtenek beszámolni ezekről a találkozásokról, habár
                    tudják, hogy ezáltal kenyerü­ket, sőt talán életüket is kockáztatják.</p>
                <p>Melius lovagon kívül csak Pluto, a kuvasz tudott ezekről a borzalmakról, de
                    mintha Pluto is elvesztette volna eszét és erkölcsi érzékét, ahelyett, hogy
                    lábikrájába harapott volna a villogó fogsorú hórihorgas szoknyavadásznak, vagy
                    legfőbb urát és gazdáját, Dávid Sylvestert nyo­mára vezette volna e bűnös
                    üzelmeknek, érthetetlen, rokonszenvet mutatott a fiatal Hannibál iránt,
                    boldognak látszott, ha körülötte ugrándozhat, csaholhat és kicsikarhat tőle egy
                    leeresz­kedő szót, vagy símogatást.</p>
                <p>Melius lovag sejtette az okot, hogy Achilles báró miért húzza-halasztja az
                    elutazását. Dávid úr azonban hovatovább már kételkedni kezdett abban, hogy
                    egyáltalában van-e a világon olyan dollármilliomos, aki hajlandó volna leányát
                    olyan értelmetlen és léha ifjú emberhez feleségül adni, mint aminőnek Hannibál
                    Achilles báró mutatkozik.</p>
                <p>- A mai fiatalságban nincs semmi gyermeki szeretet, hála és kötelességtudás,
                    röviden és őszintén szólva, a mai ifjúságnak nincs érzéke a jól átgondolt, okos
                    és rangjához illő házasság anyagi és erkölcsi előnyei iránt.</p>
                <p>Megdöbbentette Dávid urat az is, hogy néhány hét óta ismét többször megjelent a
                    kávéházban a pofaszakállas és veresorrú társa és ismét Achilles báró után
                    kérdezősködött.</p>
                <p>- Rejtelmes dolgok, rejtelmes dolgok, - mondotta magában feneketlen bosszúsággal
                    - nem lesz jó vége ennek a komédiának.</p>
                <p>A szállodában, amelynek jó hírnevét az egymásután következő sajnálatos események
                    kissé megtépázták, megfogyott a vendégek száma. A régi, meghitt lakók
                    elköltöztek, tavaszi ván­dor­­­madarak, akik ilyenkor a szélrózsa minden
                    irányából szállingózni kezdtek, most elmarad­tak, helyettük furcsa és éppen nem
                    rokonszenves alakok kéredzkedtek be a Dávid Hotelbe és Pluto kutyával való
                    titkos tanácskozás után az öreg portásnak mind több és több jelentkezőt kellett
                    elutasítania.</p>
                <p>Dávid úr éppen efölött tünődött a kávéház kandallója előtt, amikor a szálloda
                    kapujában fülsiketítő tülköléssel megállt egy autó és abból izgatottan ugrott ki
                    egy bámulatos eleganciájú középkorú hölgy és szobát kért magának. A portás
                    rögtön megszimatolta, hogy gazdag ameri­kai világjáróval van dolga és
                    tekintettel a megcsappant üzletmenetre, némi habozás után felajánlotta neki a
                    folyamparti front legszebb és legdrágább lakosztályát. Az egész szálloda
                    összeszaladt, hogy megbámulja magát a hölgyet, aki magas, sovány és vöröshajú
                    volt és meg­bámulja a világ legdrágább és legpompásabb bőröndjeit, bőrdobozait,
                    esernyőtartóit, ama ki­fürkészhetetlen rendeltetésű, kockaalakú, hengeralakú,
                    gömbalakú és szabálytalan alakú, ugyancsak bőrből való, arany és ezüst
                    csattokkal és zárakkal ellátott utazási remekműveket.</p>
                <p>Több óra telt el, míg a kedélyek lecsillapodtak.</p>
                <p>A hölgy egész estig nem mutatkozott.</p>
                <p>Este hat órakor azonban szörnyűséges esemény történt. Dávid úr éppen délutáni
                    teáját szür­csöl­gette, Johanna asszony a vacsora felől tanácskozott a
                    szakácsnővel, Melius úr pedig a leg­újabb csillagászati munkáján dolgozott,
                    amikor a második emelet felől velőtrázó jajveszékelés sikoltott végig a folyosón
                    és utána egy lobogó, vöröshajú, dúlt arcú, halálsápadt hölgy szágul­dott le a
                    lépcsőkön, hogy a kapun kirohanjon. A portás annyira megrémült, hogy minden
                    erejét elvesztve, némán bámult a sikoltozó hölgyre és rémületében nem jutott
                    eszébe más, minthogy teljes erejéből megrázza a szálloda harangját. A hölgy
                    roskadozott, ájuldozott és őrjöngve erőlködött, hogy elmeneküljön és sikerült is
                    neki félrelökni az útjából az össze­szaladt pincéreket és szobalányokat.</p>
                <p>A rémületet még fokozta az, hogy a menekülő asszony folytonosan azt kiabálta:</p>
                <p>- Megöltem! Segítség! Orvost! Orvost! Meggyilkoltam.</p>
                <p>Az asszony a folyam felé rohant s talán bele is ugrik a habokba, ha e pillanatban
                    rá nem veti magát egy bozontosszőrű, dühös kis kuvasz, Pluto, a Szent Dávid
                    kutyája és le nem teríti őt s vissza nem ráncigálja a kőpart legfelső
                    lépcsőfokáról.</p>
                <p>Az asszony ájultan hevert a kőkockákon, Plutó csaholt és vonított, a szálloda
                    személyzete az asszony köré tódult és rendőr jelent meg, aki a mentőkért
                    telefonált. Ekkor már Dávid úr és Melius lovag is künn volt az utcán és
                    kővémeredten bámultak maguk elé.</p>
                <p>- Micsoda botrány, micsoda botrány! - jajdult fel Sylvester úr - egy idő óta
                    valóságos átok ül ezen a szállodán.</p>
                <p>Melius lovag is megbotránkozva csóválta fejét, de aztán, mintha valami pokoli
                    sejtelem nyilamlott volna át az agyán, hirtelen megfordult, futásnak eredt,
                    visszarohant a szállodába és lihegve és fulladozva és szívdobogva szaladt fel a
                    második emeletre s ott berontott Achilles báró szobájába.</p>
                <p>Elkészült a legrosszabbra. Bizonyos, hogy vérében fetrengve fogja találni a
                    fickót, aki végre elvette méltó büntetését.</p>
                <p>Achilles báró azonban nem fetrengett a vérében, hanem ott állt a mosdótál előtt s
                    a vizes törülközővel a fülét nyomkodta.</p>
                <p>- Hát nem ölték meg önt? - kérdezte a lovag mélységes csalódással. Aztán
                    leroskadt egy székre, mert rettenetesen kifulladt a két emeleten való
                    felrohanásban.</p>
                <p>- Azt hiszem, nem, - felelte keserves mosollyal a báró - de a fülemet
                    valószinűleg eléktelení­tette az az ostoba golyó. Lovag úr, ha nem írtózik az
                    efajta látványtól, legyen szíves, nézze meg, mi van a fülemmel?</p>
                <p>Melius lovag írtózott.</p>
                <p>- Itt botrány történt, - lihegte halálos kimerültséggel - és ezért számolni fog a
                    botrány okozója.</p>
                <p>Aztán hirtelen erőfeszítéssel felugrott a székről és faképnél hagyta Achillest,
                    aki tovább nyom­kodta véres fülét.</p>
                <p> </p>
            </div>
           <div type="chapter">
                <head>VIII.</head>
                <p>A botrány hullámai percek alatt elöntötték nemcsak a szállodát, hanem az egész
                    Szent­háromság-utcát. Sivított a mentőautó sípja, nagy tömeg csődült az ájult
                    asszony köré, aztán megjelent a rendőrség, az emberek össze-vissza kiabáltak.
                    Plutó torkaszakadtából ugatott, a fiatal muzsikusok és balettáncosok vihogtak és
                    rakoncátlankodtak, a mentőorvosok és rend­őrök néhány percig tanácskoztak, hogy
                    vajjon melyikük zsákmánya legyen a merénylő asszony. A rendőrök győztek, mivel a
                    hölgy magához tért és láthatólag semmi baja sem volt, de a felindulástól és
                    hisztériától reszketett és üvöltözött. Rendőrök mentek be a szállodába, keresték
                    a tulajdonost, tudakozódtak az áldozat után, felsiettek a második emeletre, -
                    csikorgó lépteik alatt recsegett a vasból való csigalépcső, csörögtek a kardok,
                    durva hangok verődtek vissza a régi zárda árkádjai alatt - s a rendőrök
                    berontottak Achilles báróhoz és nyomban megkezdték a kihallgatását.</p>
                <p>Ekkora zűrzavar és zenebona nem maradt titok Sylvia előtt sem, aki sápadtan és
                    tágrameredt, csodálkozó szemmel lépett ki a magánlakás lépcsőházába és mielőtt
                    bárki is megakadályoz­hatta volna, felfutott a második emeletre. Útközben
                    összeütközött két szobalánnyal és egy szobapincérrel. Az első azt mondta, hogy
                    Hannibál bárót agyonlőtték, a második, hogy ajtaja előtt egy grófnő öngyilkos
                    lett, a harmadik, hogy mindketten kiugrottak az ablakból és halálra zúzták
                    magukat.</p>
                <p>Sylvia utat tört magának a folyosón tolongó tömegben és berontott Achilles báró
                    szobájába.</p>
                <p>- Az istenért, mi történt magával? - lihegte rémülten, ügyet sem vetve nemcsak a
                    rendőrökre, akik ceruzáikat hegyezgették és noteszaikban lapozgattak, hanem
                    Dávid úrra és Melius lovagra sem, akik mint tanuk álltak a szoba sarkában és
                    majdnem összerogytak, amikor megpillantották Sylviát.</p>
                <p>- Semmi, semmi, - dadogta elpirulva, roppant zavarral, bocsánatot kérő
                    szégyenkezéssel, kö­nyörgő hangon a fiatal báró, - véletlen baleset volt, egy
                    exaltált és gondatlan úri hölgy ját­sza­dozott az ártatlan jószággal, a revolver
                    elsült és attól véres a fülem. Drága Sylvia kis­asszony, ha nem irtózik az
                    efajta látványtól, legyen kegyes megtekinteni, vajjon átlyukasztotta-e a
                    fülemet, vagy csak meghorzsolta?</p>
                <p>- Elég! - harsant fel e pillanatban egy kétségbeesett dühös hang a szoba
                    sarkából. Sylviához ugrott Dávid úr és szempillantás alatt magával hurcolta, ki
                    a szobából, végig a folyosón, le a külön lépcsőn, be a magánlakásba és ott
                    keményen rárivallt, hogy a fickónak, aki ezt a bot­rányt okozta, semmi baja
                    sincs, ami pedig őt, magát illeti, sohasem hitte volna, hogy egy jól nevelt
                    fiatal úri hölgy oly példátlan mértékben meg tud feledkezni a maga méltóságáról,
                    mint ahogy Sylvia megfeledkezett.</p>
                <p>Ez történt aznap este hat óra tájban és hét óra öt perckor Hannibál Achilles báró
                    már nem lakott többé a Dávid-hotelben. Dávid úr számára ez a hatvanöt perc is
                    örökkévalóság volt s csak azért tűrte a botrány hősét ily hosszú ideig a
                    szállodában, mert addig tartott a rendőri kihallgatás, helyszíni szemle,
                    tanuvallomások, jegyzőkönyvbe vétel, Achilles véres fülének bekötözése, ruháinak
                    és egyéb ingóságainak becsomagolása és az ifjú báró kilakoltatása a
                    szállodából.</p>
                <p>Éjjel pedig senki sem húnyta le a szemét a Dávid-család tagjai közül, akikhez oda
                    kell szá­mí­tani Melius lovagot és Plutó kuvaszt is s ez utóbbi
                    szemmelláthatólag szenvedett hórihorgas és pirospozsgás ifjú barátjának távozása
                    miatt.</p>
                <p>Johanna asszony egész éjjel zokogott, Dávid úr dúlt-fúlt, Melius lovag egyik
                    pohár konyakot a másik után öntötte magába, a két miss szakadatlanul csipogott
                    és egymást ijesztgette a leg­szörnyűbb történetekkel. Egyedül Sylvia aludta
                    végig az éjszakát. Neki nyilvánvalólag semmi sem volt fontos, csak az, hogy
                    Hannibál báró fülét nem lyukasztotta át a golyó, csak véresre horzsolta, mint
                    ahogy azt saját két szemével megállapította. Úgy látszik, Sylvia sokkal többet
                    tudott a merénylet előzményeiről, mint azt róla bárki is feltételezhetné.</p>
                <p>Nos, ha aznap csak Sylvia, másnap az egész város tudta a merénylet minden
                    előzményét, a merénylő nevét és az eset összes részleteit. A lapok óriási
                    betűkkel, a szereplők arcképével, hátborzongató alcímekkel közölték a
                    Dávid-szállodában lezajlott botrányt és pedig a botrány hősnőjének a rendőrségen
                    tett vallomása alapján, tehát hitelesen és olyan regényes beállítás­ban, hogy
                    végigfutott a hideg minden olvasó hátán.</p>
                <p>A Dávid-szálloda lakói már a kora reggeli órákban ellátták magukat négy-öt
                    különböző ujsággal és mohó szomjúsággal szürcsölték magukba a szenzációt. Dávid
                    úr le sem mert menni a refektóriumból átalakított kávéházba, Johanna asszony ki
                    sem mozdult a konyhából és Sylviát a két miss, mint két porkoláb, úgy őrizte
                    fenn a szobájában. Ám az ujságok valami rejtelmes földalatti vagy földfeletti
                    erők közvetítésével, láthatatlan pokoli vagy égi kezek által bejutottak Dávid
                    úr, Johanna asszony és Sylvia szobájába is és lehet mondani, hogy másnap reggel
                    - Plutón, az eset egyik hősi szereplőjén kívül - minden halandó teremtmény
                    ujságot olvasott a Dávid-szállodában.</p>
                <p>Az ujságok közleményeiből kiderült, hogy a merénylőt Thomson Adelinának hívják,
                    negyven esztendős, többszörösen elvált amerikai asszony, aki édesanyjával és az
                    ifjú Hannibál Achilles báróval tavaly tél elején jött Amerikából Londonba, mint
                    a báró menyasszonya. Thomson Adelina nem tudta, hogy Achilles báró véletlen
                    baleset szinében tűntette fel a merényletet és ijedtében és hisztériás
                    esztelenségében kitálalt mindent, ami a szívén feküdt. Elmondta, hogy december
                    elején érkeztek Londonba, ahol néhány hónapig szórakozni szándékoztak és aztán
                    az volt a tervük, hogy meglátogatják a vőlegény szüleit, rendbehozzák a család
                    anyagi dolgait, elrendezik a házasságkötéshez szükséges formaságokat, valami
                    szép nagybirtok után néznek, vesznek néhány bérházat és egy kis palotát a maguk
                    számára s aztán visszautaznak Newyork­ba, hogy ott méltó fénnyel megtartsák a
                    házasságkötést. Elmondta, hogy ő joggal tekinthette magát Achilles báró
                    menyasszonyának, mert neki nagyon kifinomodott érzéke van aziránt, vajjon kire
                    és mire számíthat ily esetekben. Hannibál bárót pedig különösképpen biztosra
                    vette, mert amikor kedvéért negyedik férjétől elvált és kezét neki ajánlotta
                    fel, a báró nem ellen­­kezett. De nem is tudta volna feltételezni, hogy
                    ellenkezzék, mert a báró Amerikában csak egy szerény bank tisztviselője és
                    üzletszerzője volt és számítása szerint tíz-húszezer dollár­nál több készpénze
                    nem lehetett, amikor hajóra szállt vele, az ötmillió dolláros elvált asszonnyal
                    és édesanyjával, aki szintén elvált asszony, de nem megy többé férjhez, mert
                    vég­leg megútálta a férfiakat. Elmondta, hogy Londonban nem laktak együtt,
                    állítólag azért, mert a báró férfiatlannak tartotta, hogy elfogadja
                    vendégszeretetüket az angol főváros legdrágább szállodájában, de most már tudja,
                    hogy ez csak ürügy volt és Achilles báró azért vett ki magá­nak szerény
                    penzióban hónapos szobát, hogy ott felügyelet nélkül élhesse a maga szabados és
                    léha életét. Szinte nem is csodálkozik most már, hogy december huszonnyolcadikán
                    Achilles báró hirtelen eltünt, még pedig olyan rohamos sietséggel, hogy - amint
                    később Achilles báró szállodájában meggyőződött róla - poggyászát is Londonban
                    hagyta és egy szál bőrkabátban és olcsó kis hajókofferrel hagyta el a brit
                    szigeteket. Elmondta, hogy azóta emberfeletti küzdelmet vívott a saját
                    szerelmével, de végül is, mint eddig mindig életében, nem ő, hanem szerelme lett
                    győztes és követve a báró példáját ő is megugrott Londonból, néhány nyomorult
                    poggyászdarabbal, majdnem egy szál ingben, mint ahogy erről a rendőrség már
                    meggyőződ­hetett. Elhagyta tehát férjét, édesapját, elhagyta anyját, aki most
                    bizonyára kétségbeesve lót-fut egyik követségtől a másikig és haját tépve rója
                    London utcáit, rendőri és városi hatóságait, éjjeleit pedig posta- és
                    távirdahivatalokban tölti és táviratokkal árasztja el az egész világot és
                    meghasad a szíve egyetlen leánya után.</p>
                <p>Mindezt elmondta és közben néhányszor elájult, néhányszor szívgörcsöt kapott és
                    számtalan­szor felsikoltott, hogy vajjon életben van-e még Achilles báró és
                    látni fogja-e őt valaha és hogy nyugodtan lép bírái elé és ártatlanságának
                    tudatában akár a halálos ítéletet is szívesen fo­gadja, ha ezzel Achilles bárót
                    kiengesztelhetné. Végül elmondta, hogy amikor sikerült ráakad­ni vőlegényére,
                    elvesztette minden önuralmát és felkereste őt a szobájában, hogy
                    vissza­édesgesse magához és kiragadja ebből a bűnbarlangból - a Dávid-szállodát
                    értette - ahol fogva tartják. Elmondta végül, hogy csupán ez és semmi más
                    szándéka nem volt, de a beszél­getés során Achilles olyan magatartást
                    tanusított, amire ő minden önuralmát elvesztette.</p>
                <p>- Elvesztettem az eszemet, uraim, - vallotta Thomson Adelina - amikor tudtomra
                    adta, hogy sohasem szeretett, hogy csak anyagi romlásba került családja kedvéért
                    nem mondott ellent a házassági tervnek és hogy azért ugrott meg tőlem, mert
                    elfogyott a pénze s egyébként sem birta lelkiismeretére venni, hogy tovább
                    áltasson és hogy önmagát áltassa és hogy mind­kettőnket belesodorjon egy
                    előreláthatólag boldogtalan házasságba. Ekkor megpillantottam a báró
                    éjjeliszekrényén levő revolvert, kezembe kaptam azt és feléje sütöttem.</p>
                <p>Így diktálta jegyzőkönyvbe a merénylet történetét Thomson Adelina asszony és
                    hozzátette, hogy ami ezután történt, arra nem emlékszik.</p>
                <p>A Dávid-szállodában mindenki borzadva olvasta a történetet és a vendégek
                    nagyjában két pártra szakadtak az eset megítélésében. Hannibál-párt és
                    Thomson-párt alakult ki és egész délelőtt vitatkoztak egymással, hogy ki itt a
                    bűnös? A vitának a déli ujságok vetettek véget. Az ujabb körülmények ugyanis új
                    világosságot derítettek a merénylet okaira és lefolyására, amivel azonban el is
                    mosták az ügy érdekfeszítő és drámai jellegét. Beszámoltak arról, hogy még az
                    éjjeli órákban megjelent a rendőrségen Hannibál Achilles báró és előadta, hogy
                    Thompson Adelina asszony rosszul emlékszik a szerencsétlenségre. Az úrhölgy
                    annyira iz­ga­tott volt, hogy ez nem is csoda. A revolver nem a hölgy, hanem az
                    ő kezében volt. Ő volt az, aki tekintettel a hölgy módfelett felindult
                    lelkiállapotára és arra, hogy életében már kétszer követett el öngyilkossági
                    kísérletet, el akarta tűntetni a fegyvert Thompson Adelina szemei elől, felkapta
                    tehát, hogy zsebrevágja, vagy kidobja a szoba ablakán, - erre már maga sem
                    emlékszik biztosan - és ekkor a revolver elsült... ennyi az egész.</p>
                <p>Hogy ennyi volt-e csakugyan az egész, azt sohasem lehetett kideríteni, de annyi
                    bizonyos, hogy még az éjszaka és másnap és harmadnap kábelek és rádiógrammok és
                    telefónbeszél­getések jöttek-mentek Londonba, Newyorkba és oda-vissza a
                    követekhez és egyéb nem­zetközi hatalmasságokhoz és harmadnap este Thomson
                    Adelina asszonyt, akiről megállapí­tották, hogy terhelt és idegbajos és üldözési
                    mániában szenved, vonatra rakták és elindították a csatorna felé.</p>
                <p>Hát ennyi volt az egész és az egészben a legszomorúbb az, hogy ettől a naptól
                    kezdve Hanni­bál Achilles úr csak kívülről bámulhatta a Dávid-szálloda ódon,
                    sárga, zöldzsalus ablakait.</p>
                <p>Az ablakok azonban, különösen kettő vagy három a folyamra néző ablakok közül,
                    feltűnő gyakran nyíltak és csukódtak és ezen keresztül feltűnő gyakran hajolt ki
                    egy nagyszemű, szabálytalan vonású, kócos hajú, piros és az egyik felén
                    lebiggyedt ajkú, de ragyogóan szép, vidám és lelkes arcocska, a Sylvia arca.</p>
                <p>A botrány felett azonban a Dávid-szállodában többé nem lehetett napirendre térni.
                    Nemcsak Sylvia miatt, de azért sem, mert néhány nap mulva értesítést kapott
                    Dávid Sylvester úr a rendőrfőnökségtől, hogy a hotelját beírták ama szállodák
                    sorába amelyekben időközönként razziát fognak tartani. Mit jelent ez? Körülbelül
                    annyit, hogy ezek után nem érdemes élni és amikor egy szép napon újra megjelent
                    a kávéházban a villogó szemű, szénfekete hajú és szén­fekete pofaszakállas
                    úriember, hegyes, vörösorrú segédjével és vagy tizedszer megismételte ajánlatát,
                    hogy a Szállodákat Építő, Alapító és Üzemben tartó rt. hajlandó volna még két
                    vagy három emelet ráépítésével kibővíteni a hotelt, vagy megvenni az egész
                    ingatlant és az üzletet és abban Dávid urat vezérigazgatói címmel alkalmazni,
                    vagy ha ez nem tetszik, a tiszteletre­méltó tulajdonost városi bérpalotákkal,
                    vagy vidéki földbirtokkal kártalanítani, - Dávid úr szíve reszketett és egy
                    pillanatra arra gondolt, hogy nem volna ostobaság tárgyalásokba bocsátkozni a
                    Sz. É. A. É. Ü. Rt. igazgatóságával, mert ez az erkölcsileg mélyre süllyedt
                    világ nem méltó arra, hogy számára tisztességes ember, tisztességes szállodát,
                    tisztességes tradíciók szerint továbbra is fenntartson.</p>
                <p>Mindez csak pillanatnyilag villant át Dávid úr agyán. De nemhiába áll a kapu
                    felett őrt Szent Dávid szobra, kezében parittyával és lelkében lángoló
                    lelkesedéssel, Szent Dávid és ő, ha ma­gukra maradnak is, az egész világgal
                    szemben, utolsó lehelletükig védeni fogják a szállodát, egyszerűen azért, mert
                    az életet a Szent Dávid-hotel nélkül elképzelni istentelenség.</p>
                <p>Sylvester úr úgy gondolta, hogy százhúsz esztendő polgári munkáját nincs joga
                    abbahagyni, aminthogy a kapitánynak nincs joga elhagyni a süllyedő hajót, még ha
                    összecsapnak is felette a tenger piszkos hullámai. A Dávidok százhúsz esztendő
                    óta uralkodtak a földnek efelett a talpalattnyi részecskéje felett és jól
                    uralkodtak. A világ minden tájáról, északról, délről, keleti és nyugati
                    országokból, ifjú és öreg utasok, csavargó művészek, kiváncsi nép útja és
                    remél­hető­leg ezentúl is minden út a világ minden tájáról a Szent Dávid-hotel
                    felé vezet, hogy egy békés polgárt és családját gazdaggá és boldoggá tegyen.</p>
                <p>Az is eszébe jutott és büszkén emlegette is, hogy a Szent Dávid-hotelnek és
                    lakóinak rendel­tetésük van. És pedig az a rendeltetésük, hogy Isten
                    segedelmével jóvátegyék mindazt, amit az utca másik oldalán lévő Hannibál-park
                    lakói az ősi rög ellen vétkeztek két évszázad óta szakadatlanul. Amivel nyilván
                    azt akarta mondani, hogy a Hannibálok évszázadokon keresz­tül fosztogatták a
                    földet és a fajtájukat, az édesapjukat és az édesanyjukat, mely szűlte és
                    táplálta őket. A világ minden tája felé szórták a vért, az életet, a Dávidok
                    pedig makacsul ragaszkodtak az ősi talajhoz, amelybe szinte derékig beásták
                    magukat és amelyet a világ minden részéről odaözönlött emberek munkájával és
                    pénzével hizlaltak kövérre.</p>
                <p>Dávid úr tűrt és szenvedett tehát és ebbe a hősi küzdelembe aszott kis teste
                    szinte megfiata­lodott, szívóssá és keménnyé és törhetetlenné vált. Mindenféle
                    ajánlatokat visszautasított, hatványozott éberséggel ügyelt a szálloda
                    erkölcseire és reszkető aggodalommal őrizte Sylviát. Kedélye azonban elsötétült,
                    türelmetlenné és haragossá vált, mint egy vén uzsorás, aki érzi, hogy kincsei
                    ellen betörőbanda veti ki hálóját. Sohasem lehet tudni, - mondogatta, - hogy
                    milyen álarc alatt, milyen kígyó-símasággal, milyen furfanggal, milyen
                    megtévesztő csábításokkal közeledik az ellenség. Kezdett senkiben sem bízni s
                    gyakorta megfeledkezett az udvariasságról és símaságról is, amely erények pedig
                    minden szállodás, vendéglős és kávé­ház­tulajdonos részéről nélkülözhetetlenek.
                    A pofaszakállast haragjában elutasította, megírta a részvénytársaságnak, hogy
                    ajánlatukat arcátlannak tekinti és személye elleni támadásnak minősíti. A
                    rendőrséget megvesztegette, hogy a razziákat szüntesse be. A jelentkező
                    vendége­ket olyan szigorú faggatás és vizsgálat alá vette, hogy mindig kevesebb
                    és kevesebb embernek volt kedve magát alávetni ezeknek a torturáknak. Dávid úr
                    mindezzel nem törődött semmit. Nem törődött azzal, hogy fagyos és komor lett a
                    ház hangulata, hogy az emberek valósággal dideregtek még most is, amikor a kora
                    tavasz beköszöntött és mindenki vígan fütyörészve táncolt az aranyporban, amely
                    végigömlött a Szentháromság-utcán.</p>
                <p>Úgylátszik azonban, hogy a sors kegyetlenebb és embertelenebb, semhogy akárki
                    halandó, még a legcsökönyösebb vértanu is, meg tudna előtte állani a maga lábán.
                    Március elején olyan jelek kezdtek mutatkozni, amelyek láttára Sylvester úrban
                    megdermedt a vér.</p>
                <p>Akkor történt, hogy a szemközti park főkerítését bontogatni kezdték. A park fáit
                    döngetni kezd­ték s alig néhány hét mulva eltűntek onnan az évszázados platánok,
                    széthordták a falat, a kert egyenlővé lőn a föld színével, puszta és kietlen,
                    utálatos térség, mint a rombolás, a szív­telenség, kegyetlenség és lelki üresség
                    szimbóluma. Plutó néha éktelen dühre gerjedve, neki-nekirohant a napszámosoknak
                    és fogait vicsorította rájuk. Dávid úr halkan káromkodott, Melius lovag
                    bánatában ivott és Dávidné asszonyság sírva fakadt. De ez még mind semmi.
                    Szédületes gyorsasággal ásni kezdtek a kerten s ha az egyik felén kiemeltek
                    néhány száz köbméter földet, ott már nyomban elkezdték lerakni a fundamentumot,
                    majd rengeteg árbocot ástak le a földbe, az árbocokat gerendákkal
                    összekötötték...</p>
                <p>- Hopp, itt építkeznek! - jajdult fel Dávid úr és szaladt a hatósághoz, hogy
                    tiltakozást jelentsen be az istentelen merénylet ellen.</p>
                <p>Két napig járta a különböző hivatalokat, mindenütt őszintén sajnálták a dolgot,
                    de mindenütt visszautasították. A történteken nem lehet változtatni, a város
                    fejlődése megköveteli, hogy a Szentháromság-utca környékét rendezzék és
                    modernizálják.</p>
                <p>Sylvester úr fellebbezést nyújtott be a kormányhatósághoz és a parlamenthez.
                    Felség-folya­mod­ványt is készíttetett az ügyvédjével és százhúsz esztendős
                    multjára, a Dávid-család érdemeire, a Szent Dávid-kolostorra mint műemlékre, a
                    Szentháromság-utcára, mint a város egyik legvonzóbb nevezetességére hivatkozva,
                    kérte az államfő vétóját. Egyúttal azonban elrohant a Szállodákat Építő, Alapító
                    és Üzembentartó Rt. igazgatóságához, hogy kérdőre vonja a merénylet miatt. A
                    részvénytársaság a város egyik kereskedelmileg és forgalmilag leg­zsúfoltabb
                    utcájában volt és Sylvester urat, aki izgalmában és fejvesztettségében
                    elfelejtett kocsiba ülni, majdnem elgázolták a legfurcsább járművek, villamosok,
                    autóbuszok, luxus­autók, autótaxik. Amint egyik gyalogjáróról átrohant a
                    másikra, beleütközött a közlekedési rendőrbe, hirdetési és fényreklámoszlopba,
                    utca közepén veszteglő kocsisorba, ujságárus­bódéba, irányt jelző bádogkarókba
                    és tilalomfákba és közben kétszer vagy háromszor felírták a rendőrök és
                    megbírságolták. Végül megtalálta a házat, felrohant a lépcsőn és a
                    vezér­igaz­ga­tó után kérdezősködött. A vezérigazgatónak éppen nem volt
                    fogadónapja, ehelyett felvezették egy tisztviselőhöz, akinek ajtaja felett
                    réztábla függött ezzel a felírással:</p>
                <p>GUIDO BARBARINI</p>
                <p> aligazgató.</p>
                <p>Berohant és megrohanta az aligazgatót, akiben rémülten ismerte fel a
                    szénfeketeszemű és szénfeketeszakállas ügynököt. Rögtön elárasztotta
                    szemrehányásokkal.</p>
                <p>Az aligazgató nyugodtan símogatta pofaszakállát és a fehérmellényes és fehér
                    kecskeszakállas kis öreget lenyomta egy székre.</p>
                <p>Sylvester úr pihegett és levegő után kapkodott. Érezte, hogy ereje fogytán van,
                    összezsugo­rodott a puha bőrfotelben és kezeit tördelte.</p>
                <p>Ez elég volt, hogy a pofaszakállas átvegye a szót és ellentámadásba menjen át és
                    szó­áradatá­val, mint valami pergőtűzzel borítsa el a sarokba szorított
                    támadót.</p>
                <p>- Mélyen tisztelt Uram, szerencsém volt önt többízben figyelmeztetni és
                    kapacitálni, szeren­csém volt fényesebbnél fényesebb ajánlatokkal elárasztani,
                    de minden erőlködésem hiába­valónak bizonyult, szemben az ön makacs
                    ellenállásával. Ön nem hitte el nekem, vagy talán csak nem akarta elhinni, ami
                    végre is egyre megy, ön a világért sem volt hajlandó észrevenni, hogy a világ
                    képe száz esztendő óta többet változott, mint amennyit a történelmileg
                    felkutatott évezredek alatt.</p>
                <p>Sylvester úr valamit közbe akart szólni, de hangja elveszett ebben a dörgedelmes
                    harsogás­ban, amely a pofaszakállas aligazgató torkából trombitált.</p>
                <p>- Ha Goethe felkelne sírjából, azt hinné, hogy Faust doktor álma megvalósult. S
                    ebben az álomvilágban, ő, a nagy természettudós, nyilván eltévedne. Száz
                    esztendőt mondtam, igen tisztelt Dávid Sylvester úr? Nem, ötvenet is elég lett
                    volna mondanom, mert azóta találták fel a drótnélkül való táviratozást, a
                    telefont, a fonográfot, a telefonográfot, a kormányozható torpe­dót, a víz alatt
                    járó hajókat, a mozgófényképet, a Röntgen-sugarakat, a motoroskocsikat, a
                    betűszedőgépet, a repülőgépet és a villanyvilágítást. Már most kérdezem, uram:
                    ezekből a találmányokból bevezetett-e ön valamit a Dávid-szállodába?</p>
                <p>Sylvester úr kétségbeesetten hadonászott, rázta a fejét, felugrott és újra
                    leroskadt, de csak ennyit tudott hörögni:</p>
                <p>- Nem erről van szó.</p>
                <p>A pofaszakállas azonban letorkolta:</p>
                <p>- De éppen erről, uram, a haladásról van szó és arról, hogy ma öt év alatt több
                    találmány lát napvilágot, mint azelőtt ötszáz esztendőben. Ha ez így megy, - és
                    pedig becsületszavamra állítom, hogy így megy - akkor minden esztendő
                    túlszárnyalja az előbbenit, mégpedig hatvá­nyoz­va és a hatványokat is
                    megsokszorozva.</p>
                <p>Sylvester úr az öklét rázta dühében, de szavai asztmatikus hörgésbe fultak.
                    Ezalatt a pofa­szakállas irtózatos erővel folytatta tovább az előadást.</p>
                <p>- Marconi azt mondja, hogy nincs messze az idő, amikor rádión nemcsak hallani,
                    hanem látni is lehet a világ minden pontját. Ha például ön elkiáltja az én
                    nevemet: “Halló Barbarini, itt Dávid Sylvester beszél”, akkor én meghallom és
                    csakis én hallom meg a hangját, mert csak nekem van az önével összhangzó
                    fülem.</p>
                <p>- Tiltakozom ez ellen! - kiáltotta Sylvester úr vérvörös arccal, de a
                    pofaszakállas lekiabálta:</p>
                <p>- “Hogy van ön?” - kérdezi tőlem és én válaszolok: “Lenn vagyok egy kőszénbánya
                    tárná­jában, vagy a Csendes óceán közepén hajókázom”. Gondolja el, nagyon
                    tisztelt uram, mit jelent az, hogy ön az északi sarkon, én pedig a délin
                    tartózkodom és mi mégis elbeszélget­hetünk egymással, mintha csak az ön
                    kávéházában a kandalló előtt teázva csevegnénk. Mert meri-e ön kétségbe vonni,
                    hogy rövid időn belül nemcsak hallani, de látni is fogunk mindent, ami az
                    északi, vagy déli sarkon lezajlik, még akkor is, ha mi az egyenlítőn, vagy a
                    Szent Dávid-kávéházban szivarozgatunk?</p>
                <p>Dávid úr megadta magát. Lehajtotta fejét, vékony fehér ujjait összekulcsolta,
                    önmagába roskadt és feltette magában, hogy egyetlen szót sem fog meghallani sem
                    az északi, sem a déli sarkról, sem a pofaszakállas szájából, sem elektromos
                    hullámmal, sem anélkül, még ha a tüdejét kiabálja is ki ez a rettenetes
                    ember.</p>
                <p>Az a tüdő azonban fáradhatatlan, roppant gépezet volt és magából zúgva, bömbölve,
                    feneket­len mély basszuson ontotta a szót:</p>
                <p>- Nem adok tíz esztendőt és fel fogják találni a drót nélkül való táviratozást
                    is. Minden lámpa maga termeli az áramot, egy önműködő, önmagát energiával
                    tápláló áramfejlesztővel, amely a körte végében egészen apró méretben van
                    elhelyezve. Nincs benne semmi lehetetlenség; ilyen villamoscsengőt ma már
                    széltében használnak a folyam túlsó partján, azokban a szállodákban, amelyeket
                    ön olyan utálattal és megvetéssel néz a maga özönvíz előtt való
                    vendégfogadójának terraszáról. Önnél persze még mindig zsinóros csengővel
                    bajlódnak és gázzal világítanak, pedig a világítás technikája góliát-lépésekkel
                    halad a tökéletesség felé. Tíz-tizenöt esztendő mulva az emberek éppúgy
                    gondolnak majd a mai szállodai és városi világításokra, mint mi az olajmécsesre
                    és faggyúgyertyára. Akkor a drót nélkül vezetett elektromosság már olyan
                    fényforrásokat produkál, hogy nem egy utcát, vagy szállodát, hanem egy egész
                    várost, vagy négyszögkilométerek százait egyetlen óriási lámpa lát el nappali
                    világossággal. Akkor, ha leal­konyul az égi nap, kigyul az emberi kéz alkotta
                    elektromos láng, valahol a felhők magas­ságában, mint egy új égitest, vakító
                    tűzkéve, fényes korong, meleget és világosságot sugárzó mesterséges Nap. És
                    bevilágítja a levegőt, amelyet repülőgépek szelnek majd keresztül-kasul,
                    besugárzik az ablakokon át a szállodákba, amelyeknek lakói leeresztik a
                    redőnyöket, ha álomra akarják fejüket hajtani. Egyébként mivel szolgálhatok,
                    mélyen tisztelt uram?</p>
                <p>- Semmivel, - riadt fel elkeseredve, de egyuttal megkönnyebbülve Sylvester úr és
                    botja és kalap­ja után nyult, hogy ebből a barlangból elmeneküljön. - Ön
                    gúnyolódik velem és rossz­hiszemű emberrel nem szoktam tárgyalni.</p>
                <p>A pofaszakállas mélységesen sajnálkozott és bocsánatot kért és kérdezés nélkül
                    elmondta, hogy a Sz. É. A. É. Ü. Rt., miután hasztalanul iparkodott Dávid úrral
                    egyetértően, Dávid úr hasznára és dicsőségére a Dávid-szállodát a világ
                    legmodernebb és legragyogóbb efajta intézményévé átalakítani, berendezni és
                    üzembe helyezni, kénytelen volt a Hannibál bárók összes adósságait
                    összevásárolni és velük akként kiegyezni, hogy egy kőfallal kettéválasztják a
                    parkot s a folyam parti részén szállodát építenek és ezért kárpótlásul a bárói
                    család anyagi ügyeit rendbehozzák.</p>
                <p>Sylvester úr felhördült:</p>
                <p>- Tehát szállodát építenek az én szomszédságomban!</p>
                <p>- Nem cselekedhettünk másképpen, - suttogta gyengéden, szemérmesen és
                    bocsánatkérőleg a pofaszakállas és szénfekete szeme most úgy csillogott, mint
                    egy szerelmes leányé. - Ennek meg kellett történnie.</p>
                <p>Dávid úr káromkodott és halálsápadtan kérdezte:</p>
                <p>- És erről Achilles báró is tud?</p>
                <p>A pofaszakállas felrántotta bozontos, szénfekete szemöldökét, felnézett a
                    mennyezetre el­ragad­tatással és csodálattal.</p>
                <p>- Oh, Achilles báró nagyszerű ifjú, kitünő koponya, fényes karakter, csodálatos
                    üzleti talentum és modern ember, aki tisztában van a haladás törvényeivel és aki
                    jóvá fogja tenni mindazt, amit a Hannibálok a XVIII. század óta önmaguk ellen
                    vétkeztek.</p>
                <p>- Komolyan mondja ezt? - hörgött Sylvester.</p>
                <p>- Becsületszavamra!</p>
                <p>- És ezen nem lehet változtatni?</p>
                <p>- Nem. Végtelenül fáj, hogy ezzel önnek kellemetlenséget és bosszúságot okoztunk,
                    de kegyes­kedjék elhinni, nekünk rengeteg költségbe és fáradságba került, amíg
                    összehoztuk a részvénytársaságot és felhajtottuk azt a tekintélyes alaptőkét,
                    amely ily nagyszabású vállalko­zás­hoz szükséges. A lavina megindult, a kocka el
                    van vetve, nincs emberi erő, vagy hatalom, amely ezt meggátolhatná.</p>
                <p>- Akkor az Uristenhez fogok apellálni! - kiáltott csaknem önkívületben Dávid úr
                    és köszönés nélkül kirohant az igazgató szobájából.</p>
                <p> </p>
            </div>
           <div type="chapter">
                <head>IX.</head>
                <p>Dávid úr támolyogva tért vissza a maga szállodájába. Mire hazaért, körülbelül
                    tisztában volt azzal, hogy a föld kerekségén, esetleg az egész világegyetemben
                    új korszak kezdődik, eddig ismeretlen erőkkel és hatalmasságokkal. Valamikor az
                    Olimposz istenei uralkodtak a földön, azután az istenek meghaltak, jött a
                    kereszténység, Krisztus országa, de most, úgylátszik, ez is összeomlott s a
                    világot hatalmába keritette az Antikrisztus. Arra a sok ostobaságra ugyan nem
                    sokat adott, amit a pofaszakállas részvénytársasági igazgató fecsegett össze a
                    villamosságról és a jövő század regényéről, de elég volt neki a valóság is, a
                    maga megdöbbentő jelenségei­vel.</p>
                <p>Egész hazáig s azután otthon, az étterem, majd a kávéház kandallója előtt, magába
                    roskadva folyton azokon a tüneteken tépelődött, amelyek kétséget kizáróan
                    jelzik, hogy az ó-világ a végéhez közeledik. Eddig úgy volt, hogy Dávid úr, aki
                    sohasem kereste sem a hatalmasok kegyét, sem a népszerűséget, mindent el tudott
                    intézni a maga kis pénzecskéjével s a Szent­háromság-utca környékén (leszámítva
                    a Hannibál bárók elsüllyedt birodalmát), minden az övé volt és minden szép volt
                    úgy, ahogy azt itt találta, vagy ahogy magának megszerezte, vagy ahogy az ő
                    képmására és kénye-kedvére átalakította. A szálloda, a Szentháromság-utca, a
                    maga élete tökéletes remekmű volt, melyből sem elvenni nem lehetne semmit, sem
                    hozzá­tenni. Dávid úr birodalma volt ez s a birodalom felett oly hatalommal
                    uralkodott eddig, amely ellen alattvalói, családja, személyzete, szolgálói,
                    főbérlői és albérlői moccanni sem mertek. Most először is, úgylátszik, a
                    hatalmát kezdi apránkint elveszteni. Ha őszinte akar lenni, bevallja magának,
                    hogy családjának tagjai egymás után mondják fel neki az engedelmességet.
                    Sylviával már régóta nem bír. Erről nem is jó sokat gondolkozni. Ezen a ponton
                    már régóta gyengének érzi magát és mindössze csak az Isten irgalmasságában és a
                    Dávidok hagyomá­nyos szerencséjében bízakodik; ő maga képtelen, hogy kezébe
                    tartsa és irányítsa Sylvia sorsát. Most azonban úgy veszi észre, hogy már
                    Johanna asszony is Sylvia mellé állt, félénken és együgyűen ugyan, de
                    ellenállhatatlan asszonyi makacssággal, könnyek és sóhajtások között, alattomos
                    hizelkedéssel és álszenteskedéssel, ami rosszabb, mintha nyiltan fellázadna. De
                    nemcsak a családja dolgát, a szálloda ügyeit sem tudja rendben tartani. A
                    vendégek egymás­után hagyják ott ezt a meleg, meghitt, barátságos kis fészket és
                    ha nem akarja, hogy teljesen elnéptelenedjék, bizony sok olyan elemet kell oda
                    beengedni, aminőt az öreg portás és Plutó azelőtt az első szempillantásra
                    kikergettek volna a portásfülkéből. Néhány hétig ezzel a mód­szerrel is
                    megpróbálkozott, de amikor botrány botrányt ért és a rendőrség már majdnem
                    mindennapos látogatója lett a szállodának, Dávid úr elhatározta, hogy már
                    Sylviára való tekintettel is, inkább álljon üresen az egész épület, mintsem hogy
                    jó híre vesszék és bele jusson az erkölcstelen lebujok és találkaszállodák
                    listájába.</p>
                <p>Később nem is bánta, hogy hétről-hétre több szoba maradt üresen és voltak már
                    napok, amikor csaknem egyedül lézengtek a szállodában: Dávid úr, Johanna
                    asszony, Melius lovag, az öreg portás, két pincérleány, egy takarítóasszony és
                    egy udvaros cseléd, akik így együtt­véve kényelmesen elvégezték a szálloda,
                    étterem és kávéház minden teendőjét. Fittyet hányva az egész világnak, Dávid úr
                    szorongva leste Sylvia tekintetét és arcvonásait és ha úgy látta, hogy Sylvia
                    vidám és megelégedett, akkor ő is megelégedetten szívta szivarját Ritter v.
                    Melius és Plutó, a kutya társaságában a kandalló előtt és akkor úgy érezte, hogy
                    tulajdon­képpen nem is hiányzik semmi a Dávid-szállodából.</p>
                <p>Az építkezés felett való haragja is lassan lecsillapodott. Fájt ugyan neki, hogy
                    történt valami, amit ő nem tud megakadályozni, de aztán rájött, hogy
                    tulajdonképpen felesleges fáradság és pénzkidobás volna bármit is megkísérelni a
                    megakadályozására. A dolog tudniillik nyilván­való képtelenség és önmagában
                    hordja megsemmisülését - erre a következtetésre jutott, ha egy kissé
                    elgondolkozott az építkezés dolgán. A pofaszakállas aligazgató egyáltalán nem
                    teszi olyan ember benyomását, mint aki egy roppant vállalat számára meg tudná
                    szerezni a szük­séges pénzt. Neki is vannak emberei, tőzsdei alkuszai, bankárai,
                    fezőrje, fullajtárjai, neki is vannak kémei nagy bankokban és
                    takarékpénztárakban, ő is otthon van némileg a pénzpiacon, a vállalati és
                    üzletvilágban, ő is körülnézett egy kissé és részben közvetlenül, részben
                    emberei útján kiszimatolt egyetmást a Sz. É. A. É. Ü. R. T. kulisszatitkaiból.
                    Megtudta, hogy a részvénytársaságban semmiféle nagy bank, vagy nagy bankár nem
                    foglal helyet. Igaz, a szálloda nagy lesz és pompás, a legnagyobb és a
                    legpompásabb a város összes szállodái között, de a magas pénzügyi körök
                    megítélése szerint szállodát nem ezen a ponton kell épí­teni, hanem a túlsó
                    parton, még akkor sem, ha netalántán itt épülne fel az új City, sőt akkor talán
                    különösképpen nem, mert az a városrész kihalt lesz és unalmas, nappal
                    kellemetlen üzleti lármával, éjjel pedig mint egy holttengerből, elnéptelenedve
                    és üresen meredeznek majd ki a felhőkarcolók. A részvénytársaság alaptőkéje
                    kicsiny a tervekhez és az elgondolásokhoz képest, az alaptőkét sem fizették be
                    hiánytalanul ezek a széllel-bélelt Guidó Barbarini-féle fezőrök, hazárd
                    pénzuzsorások, elvakított zsugori kispolgárok, játékosok, kártyások, bukott
                    szállodások, megpénzesedett főpincérek, akik résztvettek az alapításban.</p>
                <p>Dávid úr tudta, vagy legalább elhitette magával, hogy az építkezés a harmadik,
                    vagy negyedik emeletnél megáll, szégyenletes bukás, nevetséges felsülés és
                    világraszóló botrány lesz a merész légvárakból, abból az egész fantasztikumból,
                    amely a pofaszakállas gazember agyá­ban született meg és amelybe mint utolsó
                    szalmaszálba kapaszkodik most egy másik gazfickó, Hannibál Achilles,
                    házasságszédelgő, hozományvadász, nőcsábító, botrányhős, aljas lélek­kufár és
                    bizonyára leánykereskedő is, ha alkalom adódik rá.</p>
                <p>De Dávid úr hangulata nem volt egyenletesnek mondható, sőt igen nagy kilengéseket
                    mutatott közvetlenül egymás után következő napokon, sőt néha órák alatt is. Néha
                    gúnyosan nézte az építkezést. Elégedetten dörzsölte kezeit és környezetének
                    kárörvendve dobott oda egy-egy Cassandra-jóslatot:</p>
                <p>- Nem adok nyolc napot az egész komédiának.</p>
                <p>Vagy...</p>
                <p>- Nos, milyen nap van ma?</p>
                <p>- Szombat - felelte valaki.</p>
                <p>- Ma tudták utoljára kifizetni a munkásokat.</p>
                <p>Másnap azonban hirtelen megváltozott Dávid úr hangulata, magábaroskadt és
                    tehetetlen dühében fogait vicsorgatta.</p>
                <p>A legrosszabb az volt, hogy az építkezés máris nagy kárt okozott neki.</p>
                <p>Az állványok napról-napra nőttek. Az állványok mögött mintha pokoli hatalmak
                    rakták volna a téglákat, vasgerendákat, betonhuzalokat, cementtornyokat,
                    ólomcsöveket, nyakra-főre ijesztő tempóban nőtt a Bábel-torony, fel egészen a
                    felhőkig, rengeteg szélességben és hosszúságban. Hát itt bizony építkeztek, még
                    pedig ördögi gépezetekkel, felhúzó csigákkal, betonkeverő gépekkel, porral,
                    piszokkal, korommal, egész nap szakadatlanul, sőt éjszakának idején is,
                    villanygömbök vakító fénye mellett fülsiketítő csikorgásokkal, zúgásokkal,
                    ordíto­zásokkal és robajokkal.</p>
                <p>És az építkezéstől az egész Szentháromság-utca csupa piszok, förtelem, undorító
                    sár, nyikor­gó szekerek és pöfögő, tülkölő teherautók színhelye, felfordulás és
                    zürzavar lett. A Szent Dávid-hotel valósággal megközelíthetetlen. A szálloda
                    zöldzsalus ablakaira lerakódott a mész és por, a napvilágot az új Bábel-tornya
                    elállta, elfogta és csak keskeny, bágyadt sugarakban engedte át egy-egy résen,
                    hogy a Szentháromság-utcának is jusson belőle valami. Az épít­kezés elvette az
                    utcától a levegőt, a fák virágainak illatát, a csendet, a békét, az évszázadok
                    méla és halk hangulatát, magát a Dávid-szállodát pedig nyomorult vityilóvá
                    tette, férgek tanyájává, rosszszagú barlanggá, mely kívülről valósággal
                    nyomortanyának festett és belülről életuntságot és halált lehelt a lakókra. Alig
                    vetődött oda vendég, csak Melius lovag és Plutó kutya dideregtek a barátságtalan
                    falak között, kirohanva néha, elkeseredett dühükben meg­ugatva és elátkozva az
                    épülő szállodát.</p>
                <p>Ezen a nyáron Dávid úr nem is tette ki a terraszt a ház elé és ő maga naphosszat
                    gubbasztott a kandalló előtt, amelyben még májusban is pattogtak a fahasábok,
                    olyan hideg és nedves volt a szálloda bolthajtásos földszintje.</p>
                <p>Dávid urat kevésbeszédű embernek ismerték egész életében, de most félelmetes és
                    vésztjósló volt a szüntelen való csökönyös hallgatása. Alig állott szóba
                    valakivel és sohasem lehetett róla tudni, vajjon fürkésző nézése, szigorú
                    tekintete vagy távolba merengése apai gondokat, aggodalmakat és szorongásokat,
                    vagy sötét bosszúterveket, haragot és embergyűlöletet rejt-e maga mögött?
                    Johanna asszonynak most csakugyan bőven volt oka arra, hogy minduntalan sírva
                    fakadjon és könnyek között imádkozzék valami csodáért, amelyet hol szent
                    Dávidtól, hol szent Antaltól, hol szent Johannától, hol szent Sylvestertől várt,
                    csak szent Achillestől nem, mert nem volt benne biztos, hogy ilyen nevű szent
                    szerepel-e a kalendáriumban? A világért sem merte volna megszólítani Sylvester
                    urat, mert kissé bűnösnek is érezte magát, amiért titokban sokat foglalkozott
                    Achilles báróval és terveket szövegetett vele és Sylviával kapcsolatosan. Melius
                    lovag napról-napra jobban odaadta magát az alkoholnak és most már felhagyott a
                    kémkedéssel is, rábízott mindent a végzetre, jobban mondva Dávid urra, aki ötven
                    éven keresztül játszotta emberek és kövek, fűvek, fák, elevenek és holtak felett
                    a végzet szerepét a Szentháromság-utca jobb oldalán.</p>
                <p>Senki sem tudta, mi a terve Sylvester urnak, de mindenki érzete, hogy nemsokára
                    két hatal­mas erő fog összeütközni: Sylvester úr és Sylvia félelmetes önzése és
                    dacossága.</p>
                <p>Már nem énekelt senki ott benn az orgona-teremben, a Bach- és Mozarthangjegyek
                    szanaszét hevertek az ebédlő sarkában, minden a leromlás és elhanyagoltság
                    vígasztalan képét mutatta, va­lami titokzatos nagy csend ülepedett a lelkekre és
                    mindenki reszketve várta a vihar kitöré­sét.</p>
                <p>Nemsokára ki is tört a vihar. Dávid úr éppen útban volt a magánlépcsőn lakása
                    felé, mert májbaja az utóbbi időben kiujult, szervezete megrokkant és napközben
                    is gyakorta vissza­vonult hálószobájába, hogy egy órácskát pihenjen, vagy
                    szundikáljon. Éppen fölfelé baktatott a lépcsőn, amikor egy fiatal legény
                    surrant el mellette furcsa egyenruhában, zöld kabátban, sárga nadrágban, fehér
                    mellényben és piros sipkával a fején, levelet vitt a kezében és köszö­nésre sem
                    méltatta a fáradtan lihegő öreg urat.</p>
                <p>- Hopp, megállj, ki vagy? - riadt fel Dávid úr és a legényke megrőkönyödve
                    hátrafordult.</p>
                <p>- Levelet hoztam - dadogta ijedten.</p>
                <p>- Kinek?</p>
                <p>- Nagyságos Dávid Sylvia kisasszonynak.</p>
                <p>- Hm...</p>
                <p>Dávid úr pihegett, az egyenruhás fiúnak pedig mintha gyökeret vert volna a lába.
                    Ott álltak egymással szemben szótlanul és mozdulatlanul.</p>
                <p>- Hm - ismételte Dávid úr most már valamivel rekedtebben és dühödtebben és
                    megcsóválta a fejét. Néhány pillanatig még gondolkodott, vajjon a levelet
                    elkobozza-e, de rövid megfontolás után elhatározta, hogy mégsem követ el ilyen
                    lovagiatlanságot. Intett a fiúnak, hogy kövesse, maga pedig bekopogtatott Sylvia
                    szobájába.</p>
                <p>- Levelet hoztunk - köszöntött be, lehetőleg közönyös hangon, de alig tudta
                    kinyögni ezt a két szót és egész testében reszketett. Nemcsak magát, de Sylviát
                    is sajnálta és már szeretett volna elmenekülni leánya lángbaborult arca és
                    villogó tekintete elől. Nem tudta, mit cselekedjék, csak ismételgette:</p>
                <p>- Levelet hoztunk, kérlek vedd át a levelet.</p>
                <p>Sylvia keserűen felkacagott, átvette a levelet és rákiáltott a fiúra:</p>
                <p>- Köszönöm, elmehet.</p>
                <p>Aztán gondosan szorongatva a borítékot, székre mutatott és gyengéden megfogta
                    Dávid úr vállát.</p>
                <p>- Üljön le, édesapám s ha úgy tetszik, kezdje el a kihallgatást.</p>
                <p>Dávid úr maga elé meredt és még mindig nem tudott szólni.</p>
                <p>Sylvia az asztalra dobta a levelet és apjához rohant. Megsímogatta a kis kopasz
                    fejet, a sárga arcocskát, letérdelt a szinte gyermeknek való keskeny és rövid
                    szalonkabát mellé és oda­hajtotta a maga bronzvörös, gömbölyű fejét az öregúr
                    fehér mellényére.</p>
                <p>- Apám, édesapám!</p>
                <p>Dávid úr gépiesen símogatta Sylvia hullámos, puha hajfürtjeit, amelyre két
                    könnycsepp esett, két nagy, nehéz férfikönnycsepp, talán az első két csepp,
                    amely Dávid Sylvester szeméből ötven esztendő óta kipottyant.</p>
                <p>Sokáig maradtak így, aztán csendesen felemelkedett, szeliden eltolta magától
                    Sylviát és menni készült.</p>
                <p>- Apám, hát nem akar meghallgatni? - kérdezte Sylvia.</p>
                <p>Dávid úr a fejét ingatta.</p>
                <p>- Nincs mit beszélnünk egymással, ugyis tudok mindent.</p>
                <p>Sylvia kétségbeesett.</p>
                <p>- Maradjon, apám, - rimánkodott és megfogta Dávid úr kezét. - Maradjon és
                    hallgasson meg.</p>
                <p>Dávid úr megfordult.</p>
                <p>- Van valami megnyugtató mondanivalód?</p>
                <p>Sylvia megrázta a fejét.</p>
                <p>- Nem tudom, hogy megnyugtató lesz-e vagy nem, amit mondok, de az bizonyos, hogy
                    így nem mehet tovább.</p>
                <p>- Nem, - mondta utána Dávid úr. - Én már torkig vagyok. Engem tönkretettek. Nekem
                    végem van.</p>
                <p>Sylvia szíve összeszorult, ahogy ott látta maga előtt kétségbeesett apját, de
                    elhatározta, hogy bármi történik is, ezt az alkalmat megragadja, hogy tisztázzák
                    a dolgot.</p>
                <p>- Apám, téged senki sem akar tönkretenni, kivéve saját magad. Igen, egy idő óta
                    egyebet sem teszel, mint gyötrődöl és gyötörsz bennünket is valamennyiünket,
                    akiket szeretsz és akik ki­mond­hatatlanul szeretnek téged és kétségbe vannak
                    esve miattad és saját maguk miatt.</p>
                <p>- Mivel bántottalak benneteket, - kérdezte keserű gúnnyal az öregúr - ha szabad
                    kérdeznem, mivel bántottalak? Talán azzal, hogy azt a házasságszédelgő fickót
                    kiutasítottam a szállo­dánkból?</p>
                <p>Sylvia hátán végigfutott a hideg borzongás, de összeszedte magát és szeliden
                    válaszolt:</p>
                <p>- Nem. Hanem azzal, hogy megfélemlíted a családodat, hogy senkit sem engedsz
                    közel férkőzni szívedhez. Nem veszed észre, hogy mindenki megdermed, ha lát,
                    mert senkit sem érdemesítesz még arra sem, hogy kérdőre vond, vagy hogy
                    haragodnak és gyűlöletednek okát közöld vele? Apám, én nem akarok semmit, csak
                    hogy hallgass meg és beszélj velem és engedd meg, hogy nyilt és őszinte legyek
                    és értsd meg, szánj meg, engedd meg, hogy szeres­selek, hogy megkérjelek, hogy
                    könyörögjek neked.</p>
                <p>- Tudom, miről van szó, - felelt ridegen Dávid úr és mint aki végre rászánja
                    magát, hogy tiszta bort öntsön a pohárba, egy lépést hátrált, felemelte
                    mutatóujját és azt mondta:</p>
                <p>- Hát jó. Hát beszélj! Ülj le!</p>
                <p>Dávid úr is leült.</p>
                <p>Sylviának felvillant a szeme. Mielőtt ő is leült volna, kezébe kapta a levelet,
                    feltörte a borítékot és olvasatlanul átnyujtotta azt Dávid urnak.</p>
                <p>- Én nem akarok titkolózni édesapám előtt. Előbb, ha úgy tetszik, olvassa el
                    ezeket a sorokat. Hannibál Achilles írása. Nem az első levele, de ha
                    parancsolja, valamennyit megmutatom.</p>
                <p>Dávid úr legyintett.</p>
                <p>- Az első levelet kellett volna megmutatnod. Arra kíváncsi lettem volna. A
                    többire nem.</p>
                <p>Sylvia felszisszent.</p>
                <p>- Vagy úgy? Hát akkor parancsoljon velem.</p>
                <p>Dávid úr mély lélegzetet vett.</p>
                <p>- Rövid és őszinte leszek. A báró először is nem tetszik nekem, mert nyegle és
                    erkölcstelen fickónak tartom, házasságszédelgőnek, hozományvadásznak,
                    csélcsapnak és állhatatlannak. Tegnap Thomson Adelina asszony, ma Dávid Sylvia
                    kisasszony, holnap, Isten tudja, kicsoda, - ez a véleményem Hannibál
                    Achillesről...</p>
                <p>- De édesapám...</p>
                <p>- Ne szakíts félbe, mert őszintén és röviden szólva, mindez nem is fontos
                    amellett, amit még mondani akarok. Vedd tudomásul kedves leányom, hogy Hannibál
                    Achilles úr közönséges gyilkos.</p>
                <p>- Gyilkos! - sikoltott fel Sylvia és rémülettől megmeredve nézett apjára.</p>
                <p>- Igenis gyilkos, sőt többszörös gyilkos, elvetemült, megfontolt, higgadtan és
                    józanul és átkozott furfanggal gyilkoló gonosztevő, aki halálra ítélte az
                    édesanyádat, halálraítélt engem, sőt téged magadat is, akit, úgy látszik,
                    körmönfont módon behálózott, léprecsalt és kelepcébe ejtett.</p>
                <p>Sylvia megkönnyebbülten nézett az egész testében reszkető öregúrra.</p>
                <p>- Az építkezésre gondolsz? - kérdezte résztvevően.</p>
                <p>Dávid úr felugrott és magából kikelve hörögte:</p>
                <p>- Lám, te is tudod, hogy miről van szó. Magad is tudod. És ezzel elárultad, hogy
                    te is cinkosa vagy, hogy te is helyesnek tartod, amit a báró és rablóbandája
                    kitervelt a szálloda és édesapád és minden tisztességes és szent hagyomány, a mi
                    egész életünk és boldogságunk ellen. Meg­vallom, volt bennem még némi szikrája a
                    reménykedésnek, hogy együgyű fejed nem tudja, miről van itt szó és mit jelent a
                    felfordulás, amely feldúlta a környék évszázados nyugalmát és megsemmisíteni
                    készül az én munkás és becsületes életem minden eredményét. Eddig még reméltem,
                    hogy csak ostoba vagy, de most elárultad, hogy gonosz is, nincs értelme tehát,
                    hogy tovább fecsegjünk egymással. Én nem avatkozom a te dolgodba, de elvárom,
                    hogy te is óvakod­jál beleártani magadat az én dolgaimba. Sajnálom, hogy így
                    van, a harcot nem én kezdtem, de elfogadom és vállalom és mindegyikünk viselje a
                    következményeket.</p>
                <p>Sylviának elállt a szíve dobogása és hiába kapkodott levegő után, nem jött ki szó
                    a torkán. Mire felocsúdott rémületéből, Dávid úr már nem volt a szobában és
                    Sylvia sírva fakadt.</p>
                <p>- Mit tegyek, mit tegyek? - lihegte könnyek között és még annyi ereje sem volt,
                    hogy elol­vassa Achilles levelét, amely összegyűrve ott hevert a földön, mint
                    valami letépett és bemocs­kolt zászló, amelyre az öregúr őrjöngő dühében
                    rátaposott és messzire elrugott magától.</p>
                <p>Sylvia érezte, hogy semmit sem tehet. Achillest szereti és nem tud semmi
                    becstelenséget felfedezni abban, hogy Achilles élni akar és meg akarja menteni
                    családját a végső pusztu­lástól. Sylvia tudta, hogy Achilles nem tehetett
                    másként. Achilles mindent megkísérelt, hogy Dávid úr közreműködésével, sőt Dávid
                    úr anyagi hasznára oldja meg a szállodaépítés prob­lémáját. Tudta, hogy a
                    Szentháromság-utcára úgy is ki van mondva a halálos ítélet, hogy a lavinát nem
                    lehet megállítani, hogy Achilles nélkül is minden megtörténik, aminek történnie
                    kell és Achilles éppen a tisztességnek és komoly, szolíd polgári igyekezetnek
                    adja bizonysá­gát, amikor részt vesz a vállalatban és dolgozni akar. Tudta, hogy
                    a részvénytársaság máris nagy pénzügyi nehézséggel küzd és ha a vállalat
                    összeomlik, maga alá temeti Achilles bárót is, akit családja éppúgy kiüldözött
                    és kitagadott a Hannibál-kert ellen történt merénylet miatt, mint ahogy kidobta
                    őt a szállodából Dávid Sylvester a botrány miatt. Sylvia nem tudta, kiért
                    aggódjék inkább, Achillesért, vagy édesapjáért. Ami az egyiknek életet, az a
                    másiknak talán halált jelent és az egészben az a legborzasztóbb, hogy az apja
                    szenved és nem lehet vele beszélni. Hiszen érti ő ezt is. Dávid Sylvester eddig
                    mindenhol úr volt, nemcsak a családjában és a szállodájában, hanem a
                    Szentháromság-utca történelmi emlékektől megszentelt egész ódon területén is.
                    Mindenható volt és mindenhatóságával úgy tudott élni, hogy maga körül csak
                    szeretetet árasztott mindenkire és saját maga felé csak szeretetet sugárzott
                    mindenfelől. És most egyszerre felfordult minden, Dávid úr és a világ
                    szembekerültek egymással, sőt - óh, Istenem! - még ő is szembekerült vele, akit
                    pedig, bizonyos, hogy Dávid úr az egész világnál jobban szeretett. És ő talán
                    nem szereti az édesapját? Most úgy érezte, hogy akár meg is tudna halni érte, de
                    kimondhatatlanul szeretne élni és élni csak Achillesért tud. Sylvia lelkében is
                    összeomlott minden önhittség, gőg, dacosság és zsarnoki hajlam, e pillanatban
                    csak sírni tudott és kétségbeesni tehetetlenségében és félelmében.</p>
                <p>*</p>
                <p>Dávid úr csakugyan nem beszélt többé családjával sem Achilles báróról, sem az
                    újonnan épülő szállodáról, de egyéb dolgokról sem. A Dávid-szállodában, mint egy
                    sírboltban, némán, lehorgasztott fővel imbolyogtak az emberek, akiknek
                    lassankint még egymás számára sem akadt mondanivalójuk. Még Plutó, a kuvasz sem
                    ugatott többé s naphosszat szomorúan bóbiskolt, hol a portásfülkében, hol Melius
                    lovag szobája előtt, hol a járda lábánál s panasz­kodó szemével hiába kért tőlük
                    felvilágosítást, miért kellett mindennek így történnie? Plutó úgy érezte, hogy
                    neki már hivatala sincs, kenyerét sem tudja megkeresni, mert heteken keresztül
                    nem volt alkalma új vendéget körülszagolgatni és az öreg portásnak tanácsot
                    adni, vajjon felvehetők-e, avagy sem a Dávid-szállodába?</p>
                <p>Mindenki csak lézengett és tétován bámészkodott, Johanna asszony szeme állandóan
                    vörös volt a sírástól és az álmatlanságtól, Melius lovag egész nap ivott, csak
                    Dávid úr volt elfoglalva rejtélyes tanácskozásokkal, számításokkal és
                    tervezgetésekkel. Amit azelőtt sohasem tett, most sokszor kószált a városban és
                    a tőzsde körül sokszor látták, ahogy ügynökökkel és ban­károkkal tárgyal. Dávid
                    úr hónapokon keresztül mindent megpróbált, hogy a részvénytársaság pénzügyi
                    műveleteit megzavarja, hogy a szállodai papirok árfolyamát megkontreminálja,
                    hogy az építkezést megnehezítse, hogy a társaságot csődbe kergesse, hogy a
                    Hannibálokat fel­lázítsa és Achilles bárót tönkretegye, vagy legalább is arra
                    kényszerítse, hogy újra kivándo­roljon Amerikába.</p>
                <p>Amikor látta, hogy minden erőlködés hiábavaló, akkor döntő ütközetre szánta el
                    magát. Hetekig töprengett és vívódott, de végre is győzött lelkében az
                    elkeseredés és a bosszúvágy. Terjedelmes memorandumot dolgoztatott ki, amelyet
                    benyújtott a városi hatóságnak, a parlamentek és magának az államfőnek is. Ebben
                    a memorandumban felajánlotta, hogy szent­három­ság-utcai házait, vagyis
                    tizenkettőt a húsz öreg épület közül örök időkre odaajándékoz a városnak azzal a
                    feltétellel, hogy sajátítsa ki a többi nyolcat is, a Hannibál-kertben kezdett
                    építkezést szüntesse be és helyébe közkertet csináljon a városi polgárság
                    üdülésére és szóra­kozására. Kiszámította, hogy ez félmillió dollárjába kerülne
                    a városnak. A memorandumban felajánlotta, hogy ezt a félmillió dollárt az új
                    városi közkert céljaira alapítványképpen befizeti a város pénztárába. Azt is
                    kiszámította, hogy ezzel körülbelül tönkretenné magát és ezért vívódott és
                    gyötrődött hosszú hetekig, mert a szíve mélyén elviselhetetlen szorongást
                    érzett, amikor Sylvia jövőjére gondolt. De nem tudott magán uralkodni. Úgy
                    érezte, hogy ha az új szálloda felépül és a Szentháromság-utcát a város
                    kisajátítja az új City számára, akkor a Dávid-szálloda sem maradhat többé a
                    helyén. És akkor? Akkor aztán semmi értelme az életnek, sem a maga életének, sem
                    Johanna asszonyénak, sem Sylviáénak... Nem tudta elkép­zelni, hogy Johanna
                    asszonynak vagy Sylviának is kedve legyen élni, ha a Dávid-szállodát
                    le­rombolják... Nem, semmiesetre sem. Minden elmúlhat és megváltozhatik, minden
                    felfordu­lásba bele lehet nyugodni, minden megtörténhetik ebben az elvetemült és
                    galád világban, csak az nem, hogy az ő háza eltűnjék a folyampart és a
                    Szentháromság-utca sarkáról és neki, Johanna asszonynak és Sylviának idegen
                    födél alá kelljen menekülniök. Dávid úr nem tudta elképzelni, hogy Sylvia,
                    Johanna asszony és az Isten, aki százhúsz esztendő óta őrködött a ház és a
                    család boldogsága felett, nem adná beleegyezését ahhoz, amit most kitervelt a
                    szálloda megmentésére.</p>
                <p>Amikor benyújtotta a memorandumot, Dávid úr már sziklaszilárdan hitte, hogy amit
                    cselek­szik, azt - bár nem érdemlik meg, - de egyenesen Johanna asszony és
                    Sylvia érdekében teszi. Meggyőződése rendíthetetlen volt, de fizikuma,
                    úgylátszik, fellázadt a lélek zsarnoki hatalma ellen. Dávid úr májbaja kiújult,
                    az öregúr epegörcsöket kapott, sárgaságba esett, ágynak dőlt és késő őszig
                    kínlódott betegen a magamagára erőszakolt elhagyatottságban és
                    boldogtalan­ságban, minden orvosi kezelés, gyengéd ápolás és vigasztalás nélkül.
                    Nem engedett magához senkit, önmagában emésztette magát és Johanna asszony és
                    Sylvia csak akkor surranhattak be pár percre a szobájába, amikor aludt.</p>
                <p>Amikor felgyógyult, újra tél volt és a folyam háta jó pár centiméter vastagságra
                    fagyott. Dávid úr körülnézett a szállodában és meghökkenve látta, hogy a
                    portásfülkében új ember üldögél, az egyik szobapincér az első emeletről.</p>
                <p>- Hova lett a portás? - Meghalt az öreg? - kérdezte szánakozva.</p>
                <p>Alig merték megmondani neki, hogy a portás nem halt meg, hanem kilépett a
                    szolgálatból.</p>
                <p>- Miért?</p>
                <p>- Bevallotta, hogy részvényeket vásárolt az új szállodai alapításnál, mert
                    gondtalanul és dolog nélkül akar élni öregségére a megtakarított
                    pénzecskéjéből.</p>
                <p>- Az én pénzemből! - hördült fel Dávid Sylvester és szörnyen káromkodott.</p>
                <p>Azt hitték, hogy újra ágynak esik. De az öregúr összeszedte magát, megtörölte
                    verejtékező homlokát és gúnyosan legyintett:</p>
                <p>- Az első patkány...</p>
                <p> </p>
            </div>
           <div type="chapter">
                <head>X.</head>
                <p>A kétemeletes egyszerű, árkádos udvarú zárdán, amelyet később szállodává
                    alakítottak át, bizonyára tíz-tizenkét esztendeig dolgoztak középkori
                    kőműveskezek, a szemben lévő nyolc­emeletes óriási hotelt egy esztendő alatt
                    gépek építették fel, tudós mérnökök, építőmesterek és pallérok, mint valami
                    ördöngős virtuózok játékos ujjai alatt. Mire mégegyszer eljött a tavasz, már
                    készenállt a Dávid-szálloda hatalmas és büszke vetélytársa, amelyet valakinek
                    fantaszta és ironikus ötletéből az alapító részvénytársaság Góliát-szállodának
                    keresztelt el. Májusban már a belső berendezés is készen volt és a hó végén
                    megtartották a felavatást.</p>
                <p>Dávid úr mintha lassan érzéketlenné vált volna a körülötte történő eseményekkel
                    szemben, gyakran állt a kávéház ablakához és bámulta az új hotel
                    főbejáratát.</p>
                <p>Hatalmas és büszke épület volt az új szálloda, a főbejárat kocsifeljárója felett
                    merészen kiugró erkéllyel, amelyet kétoldalról két roppant méretekben faragott
                    kőfigura tartott. Az egyik figura délceg mitológiai isten, karcsú és fiatal,
                    csupaszképű és hullámoshajú ifjú gladiátor, a másik bozontos szakállú,
                    széllesvállú, duzzadó izomzatú, barbár rabszolga, esetlen óriás.</p>
                <p>- Nini, - jegyezte meg egyszerre epésen és gúnyos mosollyal Sylvester úr, - ez a
                    két kőbálvány úgy fest, mintha az egyik Dávid, a másik Góliát volna. Szemtelen
                    fickók.</p>
                <p>Dávid úr egyszer azt is megpillantotta, hogy a lépcsőházban egy kopasz öreg
                    portás sántikál, fontoskodó képpel tanácsokat osztogatva a veszettül nyüzsgő
                    személyzetnek.</p>
                <p>- Hohó, ez az én portásom. Nézze meg az ember, mi mindenre képes egy ilyen
                    sehonnai bitang. Az én pénzemből.</p>
                <p>Dávid úr már csak nevetni tudott a Góliát-szállodán. Nevetett a megnyitó
                    ünnepélyen is, amely olyan volt, mint valami farsangi komédia. Gépkocsik százai
                    sorakoztak a folyam part­ján, a szálloda reflektorokkal volt megvilágítva, amely
                    friss fehér vakolatával, szobordíszei­vel, loggiáival, erkélyeivel és
                    márványtornyocskáival csak úgy szikrázott a vakító fényben. Felső párkányzatán
                    ezer és ezer villanykörtéből álló csillogó fényszalag futott végig és a tetőkert
                    fölött izzó fénygömbök világítottak, olyanféle mesterséges Napok, mint aminőkről
                    Guido Barbarini úr fecsegett Dávid úr látogatása alkalmával.</p>
                <p>- Ingyen világítást kapott a szállodám, - jegyezte meg hetyke iróniával Dávid úr,
                    bár a szíve vérzett és lelke fenekéből utálta azt a Bábel-tornyot, amellyel a
                    Szentháromság-utca környé­két eléktelenítették.</p>
                <p>Még akkor is uralkodott magán, amikor az előcsarnokban megpillantotta a fiatal
                    Hannibál Achilles bárót, aki szállodaigazgatói minőségében komoly fekete
                    díszben, ünnepélyes arccal fogadta a politikai és társadalmi élet előkelőségeit,
                    akik személyes megjelenésükkel emelték a megnyitás fényét. Dávid úr egyáltalában
                    nagy változáson ment át betegsége óta. A teste akkorára zsugorodott össze, mint
                    egy tizennégyéves gyermeké.</p>
                <p>Vén fiúcskának látszott, aki megráncosodott, megőszült, sőt ezüstös
                    kecskeszakálla szálait is hullatni kezdte. Ha valaki látta volna őket így
                    egymással szemben, Achilles bárót és Dávid Sylvestert, akaratlanul is eszébe jut
                    Dávid és Góliát, amint egymás ellen a döntő küzdelemre készülődnek. Góliát
                    kétszer akkorának tűnt most, mint amekkora volt a valóságban és Dávid a saját
                    maga térfogatának a felére húzódott össze. Reménytelennek látszott az a
                    küzdelem, amely most kettejük között elkezdődik, de szemmellátható volt, hogy
                    mégis Góliát az, aki fél s Dávid úr szeméből villantak ki vésztjósló gyilkos
                    sugarak.</p>
                <p>Az új szálloda nagy bált adott az előkelő világ tiszteletére. Az éttermekben,
                    hallokban, a karzatos csarnokban és a folyosókon hullámzott a ragyogó
                    vendégsereg, úgy látszott, mintha az egész város örülne és ujjongana, amiért a
                    Sz. É. A. É. Ü. R. T. ilyen világraszóló intéz­ménnyel ajándékozta meg. Akik a
                    megnyitó ünnepélyen résztvettek, talán örültek is. De a szálloda háta mögött és
                    az utca túlsó oldalán volt néhány ember, aki fogcsikorgatva és dühös fájdalommal
                    nézte ezt a barbár pompát. A Hannibál-kert és a Dávid-szálloda lakói úgy
                    érezték, hogy ezen az ünnepen véget ért és megsemmisült és kudarcba fulladt az ő
                    életük minden szépsége, illuziója és perspektívája. Hannibál XII. Arisztid
                    mogorván bezárkózott a lovagterembe és megesküdött, hogy többé ki sem mozdul a
                    kastélyból. A park felére zsugo­ro­dott össze és ebben már nem lehetett tartani
                    pólóversenyeket, éjjelenként nem lehetett ki­rohanni a pápai testőrség
                    díszruhájában és az udvartartást le kellett szállítani egy nyárspolgári
                    háztartás színvonalára. És mindezekfelett tudnia kellett XII. Arisztidnek, hogy
                    a fia közön­sé­ges üzletvezető lett egy szállodában, amelyben utazóügynökök,
                    vándorkomédiások, világjáró gazdag polgárasszonyok szállnak meg és esténként
                    jazzband mellett ugrálnak úrfiak és kisasszonykák, akik a társadalom homályos
                    mélységeiből vergődtek fel a bárok és tánc­lokálok hitvány magasságába.</p>
                <p>A Dávid-szállodában pedig alig volt vendég, néhány ágrólszakadt külföldi diák,
                    két élet­jára­dékos, beteg vénkisasszony és Melius lovag, aki tíz esztendő óta
                    nem fizetett bért. A személy­zet nagyrésze elszökdösött, mert nem bírta Dávid úr
                    szeszélyes gorombaságait és nem keresett semmit a néptelen szállodában. A
                    szakácsnő beszegődött az új szállodába, a konyhát Johanna asszony felügyelete
                    alatt ellátta a nagycsontú, borzas pincérlány, aki eddig a kávéház sarkában
                    kötögetett. Valami félkegyelmű csavargófiú tisztogatta a szobákat és a cipőket,
                    a portásfülke üres volt, az éttermi kiszolgálást rábízták a csaposlegényre, aki
                    mindig részeg volt és havonként egyszer kitört rajta a nyavalyatörés. Még Plutó,
                    a kuvasz is életuntnak látszott és mérgesen felmordult, ha valaki
                    megsimogatta.</p>
                <p>Dávidék már csak ritkán látogattak le a földszintre, visszahúzódtak az
                    elsőemeleti magán­lakás­ba és Sylvia jövője felett tanácskoztak. Sylvia nem
                    tudta, vajjon a maga sorsán kese­regjen-e, vagy inkább apját és anyját sajnálja,
                    akikkel már alig tudott néhány szót váltani kölcsönös sértődöttség, dacoskodás
                    vagy elérzékenyedés nélkül.</p>
                <p>Johanna asszony most már csaknem egész napját siránkozással töltötte.
                    Lesoványodott, meg­öregedett, megőszült és megráncosodott és folyton imádkozott.
                    Sylvia sápadt volt, az arca megnyúlt, megcsendesedett, mint az alvajáró, lehunyt
                    szemekkel, sápadtan és bizonytalan mozdulatokkal sétált a folyosón és láthatólag
                    vívódott önmagával, hogy mitévő legyen. Dávid úr nyugalma pedig baljóslatú és
                    félelmetes volt. Ő is mindennap elhatározta, hogy a cselekvés terére lép és
                    mindennap tízszer vagy húszszor megindult Sylvia szobája felé, hogy leszá­moljon
                    vele. Tudta, hogy Sylvia és Achilles báró már nem érintkeznek, de látta Sylvián,
                    hogy emiatt kimondhatatlanul szenved s hogy e szenvedésnek előbb vagy utóbb
                    tragikus vége lesz.</p>
                <p>Egy nap aztán csakugyan bement Sylvia szobájába, maga mellé ültette a félelmében
                    reszkető kislányt és megsimogatta a barnásvörös hajat, amely azelőtt mindig
                    borzasan repkedett és csillogott, de most bánatosan lesimítva árnyékolta be a
                    szomorú arcocskát. Néhány percig szótlanul simogatta és aztán felsóhajtott:</p>
                <p>- Szereted még őt?</p>
                <p>Sylvia ijedten emelte fel hosszú szempilláit és tágranyílt szemmel bámult az
                    öregúr arcába.</p>
                <p>- Miért kérdezi?</p>
                <p>- És ő szeret még téged?</p>
                <p>Sylvia nem felelt. Nem tudta, mit feleljen és nem tudta, érdemes-e felelnie,
                    szabad-e felelnie és nem idéz-e fel valami rettenetes tragédiát, ha őszintén
                    felel.</p>
                <p>Dávid úr keze mindjobban reszketett, ahogy Sylvia hajában babrált. Halkan
                    suttogott:</p>
                <p>- Csak azért jöttem, hogy még egy kis türelemre kérjelek.</p>
                <p>- Hogy érted ezt, apám? - riadt fel Sylvia és átölelte Sylvester úr fonnyadt,
                    ráncos, vékony nyakát.</p>
                <p>Dávid úr kibontakozott az ölelésből.</p>
                <p>- Úgy értem, hogy már nem kell soká várnod. Anyádnak is mondd meg, hogy csak
                    nagyon kevés ideig tűrjön még és aztán minden jóra fordul.</p>
                <p>- Apám! - sikoltott fel Sylvia sötét gyanakvással.</p>
                <p>- Igen, igen, már nem leszek sokáig utatokban. Aztán cselekedjetek úgy, ahogy a
                    kedvetek tartja.</p>
                <p>Sylvia majdnem elájult. Hát ilyen kegyetlen tud lenni a szeretet, amely mindenkit
                    a maga vak önzése szerint akar boldogítani? Úgy érezte, hogy most mindennek
                    vége. Ezzel a makacs és gyilkos szeretettel szemben nincs más hátra, mint vagy
                    feláldozni magát, vagy feláldozni azt, aki őt a világon a legjobban szereti. E
                    pillanatban úgy érezte, hogy egyiket sem tudja meg­tenni, de az áldozat mégis ő
                    lesz, mert bele fog őrülni ebbe a dilemmába.</p>
                <p>Ez alatt azonban Dávid úr is elviselhetetlen fájdalmat érzett szívében. Hiszen
                    tulajdonképpen nem is azért jött és nem is ezt akarta mondani Sylviának. Nem ezt
                    akarta. Sőt éppen az ellen­kezőjét, fel akarta szabadítani Sylviát és közölni
                    akarta vele, hogy nem bánja, tegyen úgy, ahogy a szíve tanácsolja. Sőt elszánta
                    magát arra is, hogy színlelni fog és jókedvet erőltetve magára, vidáman
                    beleegyezését adja Sylvia házasságához. Igen, ezt akarta, de ha jól emlék­szik,
                    olyasvalamit mondott, amivel mindkettejük dolgát végkép elrontotta. Hát ez
                    hogyan lehetséges? Mi ez? Lelkikényszer vagy Isten rendelése? Vagy pillanatnyi
                    elmezavar? Mind a ketten megnémulva, meredten bámulták egymást és közel voltak
                    ahhoz, hogy sírva fakadja­nak. Egyik sem tudta, hogy mit cselekszik. Sylvia
                    felkelt, az ablakhoz lépett és mereven ki­bámult, anélkül, hogy bármit is látott
                    volna a folyam és a túlsó part körvonalaiból. Dávid úr is felkelt és szó nélkül
                    kiment a szobából, mint aki nem ura sem a szavának, sem a mozdu­latainak, sem a
                    tettének. Ő sem látott maga körül semmit, fáradtan lecsoszogott a lépcsőn,
                    bement a portásfülkébe, amelyben Melius lovag egy pohár whisky mellett szomorúan
                    üldögélt és valamit jegyezgetett a szálloda törzskönyvébe. Amikor meglátta
                    Sylvester urat, udvariasan felemelkedett, mintha ő volna a portás és dadogva
                    jelentette:</p>
                <p>- A két diák elutazott, a vénkisasszonyok pedig átköltözködtek a
                    Góliát-szállodába, mert ott sem kell többet fizetni és központi fűtés, melegvíz
                    és villanyvilágítás van.</p>
                <p>Dávid úr rá sem hederített a lovagra, leült a portás asztalához, levélpapírt és
                    borítékot vett ki a fiókból, feltette pápaszemét, előkeresett egy vastag,
                    rozsdás tollat és azt dühösen beleütötte a tintatartóba. Aztán írni kezdett,
                    sebesen és majdnem olvashatatlan betűkkel írt néhány sort, - meg­kérdezte, hogy
                    hányadika is van ma? - aztán alákanyarította nevét a levél alá. A papírt
                    bele­gyömöszölte a borítékba, leragasztotta a levelet és megírta a címzést.
                    Melius lovag szolgálatkészen állt ott, mint valami önkéntes portás, a néptelen
                    szállodának már majdnem egyetlen őre, főnök és szolga egy személyben. Dávid úr
                    felállt, hosszan és melegen nézett az őszbecsavarodott, szőkeszakállú lovag
                    ibolyaszínű szemébe és aztán kezébe nyomta a levelet.</p>
                <p>- Lovag úr, kérem, ne vegye rossz néven, hogy önt kérem meg erre a szívességre.
                    Bizalmas, felette bizalmas, őszintén és röviden szólva az elképzelhető
                    legbizalmasabb családi ügy. Ha kérnem szabad, személyesen adja át és követeljen
                    választ, akár írásban, akár szóbeli üzenet­ben, de ha szabad kérnem, sürgősen,
                    sőt azonnal, mert kissé ideges vagyok.</p>
                <p>Melius lovag átvette a levelet, megnézte a címzést, bólintott egyet, aztán fejébe
                    nyomva széleskarimájú művészkalapját, kifelé imbolygott a portásfülkéből.</p>
                <p>Dávid úr utána nézett és csak akkor ült le ismét a portásszékbe, amikor látta,
                    hogy a lovag átimbolygott a gyalogjárón és a kiszélesített Szentháromság-utca
                    aszfaltján és belép a két csillogó fehér kőbálvány között a Góliát-szálló
                    előcsarnokába.</p>
                <p> </p>
            </div>
           <div type="chapter">
                <head>XI.</head>
                <p>- Az igazgató úr üzleti ügyben tárgyal, - állította meg Melius lovagot Hannibál
                    Achilles irodája előtt az előszobában egy zsinóros, aranypaszomántos,
                    zöldlibériás hotelboy és székkel kínálta meg.</p>
                <p>Melius lovag körülnézett. Akkora volt a pompa és úgy csillogott a friss lakk és
                    új aranyozás, hogy szinte káprázott a szeme.</p>
                <p>- Ez aztán fényűzés! - gondolta magában és hiába érzett gyűlöletet minden iránt,
                    ami a Góliát-szállodához hozzátartozott, saját maga előtt nem tudta eltagadni,
                    hogy kedvét találja ebben a puha kényelemben, vidám pompában és pazar díszben.
                    Leült egy öblös és süppedő bőrfotőjbe és szivarra gyujtott. Nem is esett terhére
                    a várakozás, mert a nyitott ajtón keresztül elgyö­nyörködött a folyosók és a
                    csarnokok szépségében, a vakító kristálycsillárok ragyogásában, a művészileg
                    kifestett falak szépségében és abban a sürgés-forgásban, amely megtöltötte a
                    szálloda minden helyiségét.</p>
                <p>Sokáig kellett várakoznia. Az igazgatói szoba tapétás ajtaján keresztül néha
                    kihallatszott egy kellemetlenül recsegő basszus hang, amelyet Melius lovag
                    ismerősnek talált. De nem sokat törődött vele. Pedig a hangot csakugyan hallotta
                    sokszor a Dávid-szállodában, de akkor bár­sonyos melegséggel búgott, mintha el
                    akarta volna bűvölni a hallgatóját. Guido Barbarini úr hangja volt ez csakugyan
                    és már vagy félóra óta zúgott, zengett, harsogott, üvöltött, recsegett Achilles
                    báró fülébe.</p>
                <p>A fiatal báró sápadtan és megkövülten hallgatta a szénfekete szemű és szénfekete
                    pofa­szakállas igazgatót, aki nagyokat ütve öklével a saját mellére, immár
                    huszadszor ismételte:</p>
                <p>- Most önön van a sor, kedves báró úr. Talán nem vagyok szerénytelen, amikor
                    megállapítom, hogy oroszlánrészem van a szálloda felépítésében, azon tekintélyes
                    összegek felhajtásában, amelyeket eddig befektettünk. Sőt talán akkor sem
                    mondanék valótlant, ha azt állítanám, hogy minden, ami eddig történt, kizárólag
                    az én emberfeletti erőfeszítésemnek köszönhető és némi­leg annak a
                    zsenialításnak, amely ezekben az erőfeszítésekben megnyilvánult. Nem gondolja
                    ezt báró úr?</p>
                <p>Achilles báró, aki már nem volt az az örökké nevető, fogait mutogató, gyermekded
                    kedélyű fiatal fickó, mint aminőnek egy évvel ezelőtt mutatkozott, immár
                    huszadszor bólintott türel­metlen bosszúsággal Barbarini úr dicsekedésére.
                    Achilles báró ezalatt az egy esztendő alatt, mintha tíz évet öregedett volna. Az
                    arca megnyúlt, pirospozsgás színe eltűnt, csak hatalmas fogsorai villogtak
                    éppúgy, mint azelőtt. Mintha a hangja is lemélyült volna, vagy ez talán csak
                    azért tűnt fel így, mert tele volt aggodalommal és vívódással és inkább csak
                    maga-magához dörmögött, mint a látogatóhoz, akit szívemélyéből utált és
                    nevetséges és hitvány fajankónak tartott. De el kellett ismernie, hogy Guido
                    Barbarini úr nélkül csakugyan nem üthették volna nyélbe ezt a vakmerő
                    vállalkozást s hogy abban igaza van az előtte handabandázó fekete embernek, hogy
                    most tenni kell valamit, ha meg akarják akadályozni a teljes összeomlást. A
                    részvénytársaság tőkéje elfogyott, a szálloda felépült és ünnepélyesen megnyílt
                    és roppant rek­lámmal hirdette magát az egész világon, de mintha csakugyan
                    igazuk lett volna azoknak, akik azt állították, hogy ez a hely nem szállodának
                    való. Minden volt ebben a szállodában, ami elképzelhető, volt temérdek vezér- és
                    aligazgató, volt első portás, szobafőnök és fizető­pincér, volt egy csomó
                    directrice és szobaasszony, légiója volt a személyzetnek, volt a szállo­dá­ban
                    posta- és távirdahivatal, rádióállomás, csőposta, interurbán- és házitelefon,
                    voltak olva­só­­termek, éttermek, különtermek, tánctermek, játszótermek,
                    kávézótermek és teatermek, sport­termek és tornatermek, volt
                    hidegvízgyógyintézet, fürdő, tetőkert, télikert, bár, kurtakocsma, borpince,
                    söröző és volt vagy ezerötszáz szoba, volt néhány fejedelmi lakosztály, amerikai
                    milliárdosoknak, braziliai ültetvényeseknek és indiai maharádzsáknak való,
                    minden volt ebben a szállodában, csak maharádzsa nem volt, milliomos nem volt és
                    vendég egyáltalában nem volt. Hacsak nem a nyolcadik emeleten és a
                    padlásszobákban, három és négy arany­frankos udvari odúkban, azokban is a
                    Dávid-szálloda hűtlen lakói kis kézi poggyásszal és semmiféle garanciával, hogy
                    hetenként ki tudják fizetni a számlát. És még valami nem volt. Pénz nem volt
                    sehol. Voltak ellenben hitelezők, lejárt váltók, számlák, követelések és
                    adóssá­gok, amelyek alatt a nyolcemeletes palota már roskadozni kezdett.
                    Barbarini úrnak igaza volt, hogy itt tenni kell valamit.</p>
                <p>Barbarini úr szerint a probléma megoldása kizárólag Achilles báró elhatározásától
                    függött. A helyzet kulcsa az ő kezében van. Az ő kezében és Thomson Adelina
                    asszony kezében, aki Barbarini úr értesülése szerint nem ment vissza Newyorkba,
                    hanem még most is Londonban lebzsel, egy ideggyógyintézetben, de a külvilággal
                    való megfelelő összeköttetések birtokában. Barbarini úr kémei azt jelentették,
                    hogy Thomson Adelina asszony még mindig eszeveszettül sze­relmes és óráról-órára
                    várja, hogy valamiképpen visszaáll a kapcsolat közte és az ifjú báró között.</p>
                <p>- Becsületszavamra mondom, - harsogta huszadszor a pofaszakállas, - csak egy
                    telegramba kerül és Thomson Adelina asszony kiszabadul az ideggyógyintézetből,
                    repülőgépre ül, s mint egy szerelmes madár, úgy szeli a levegőt a csatorna és a
                    szárazföld felett és huszonnégy, vagy legkésőbb harminchat óra alatt itt van és
                    boldogan nyújtja kezét és millióit nekünk. Azaz, hogy önnek, igen tisztelt báró
                    úr, akit mi hódolattal választunk meg vezérigazgatónkká, vagy ha jobban tetszik,
                    átadjuk önnek a szállodát és alázatos szolgái leszünk attól a pillanattól
                    kezdve.</p>
                <p>A fiatal báró nem ma hallotta először ezt az ajánlatot, mert a szálloda ügyei már
                    a megnyitás előtt rosszul állottak. Eleinte undorral utasított vissza minden
                    erre irányuló célzást. Utoljára fél évvel ezelőtt titokban találkozott
                    Sylviával, aki közölte vele, hogy bármennyire szereti is őt, apja beleegyezése
                    nélkül nem mer a felesége lenni. Dávid úr akkor súlyos beteg is volt és Sylvia
                    félt, hogy belepusztul, ha ő megszökik a házból. Elképzelni is rettenetes volna,
                    hogy otthagyja a Dávid-szállodát és beköltözzék oda a szomszédba, abba a
                    százszor és ezerszer elátkozott Bábel-toronyba, amely megfosztotta édesapját az
                    élet szeretetétől, az egészségtől, az emberiségbe és Istenbe vetett hitétől, sőt
                    józan eszétől is. Achilles báró késznek nyilatko­zott, hogy kiválik a
                    Góliát-szálloda részvénytársaságból, itt hagyja családját és visszavándorol
                    Amerikába, ha Sylvia vele megy és megosztja vele a szegénységet és a
                    számkivetettséget. Sylviának nem volt elég lelkiereje, hogy itthagyja apját a
                    kétségbeesésben, a halál küszöbén, olyan testi és lelki válságban, amely a
                    legkisebb érintésre katasztrófává súlyosodhat. Végül megállapodtak abban, hogy
                    várnak, várják míg Dávid úr megenyhül, vagy várnak valami csodát, amely őket
                    magukat és azt a szegény öregembert is meg tudná menteni az életnek és a
                    boldogságnak. De a csoda késett. Achilles báró mind kevesebb erőt érzett
                    magában, hogy lelkére vegye a felelősséget a Góliát-ház összeomlásáért és mind
                    kevesebb reménye volt arra, hogy Sylvia valaha is az övé lehessen. Két héttel
                    ezelőtt kapott utoljára értesítést Sylviától. A levél vigasztalan és baljóslatú
                    volt. Sylvia kijelentette, hogy sohasem tudná szegény édesapját elhagyni, mert
                    egyedül ő tartja benne azt a kevés életerőt, amivel testi-lelki szenvedései után
                    még rendelkezik. Kétségbeesett levél volt ez és kétségbeejtő. Az utolsó sorokban
                    Sylvia vissza­adta neki szabadságát, mert - írta szószerint - nem akar az apja
                    halálára spekulálni.</p>
                <p>Nem akarja kettejük életét azzal megmérgezni, hogy mindennap lessék az öregúr
                    arcáról: vajjon meddig várakoztatja őket, mikor tűnik el az útjukból és mikor
                    bújik a föld alá, hogy ők a sírja fölött esküvőt tarthassanak? Igaz, voltak
                    Achillesnek pillanatai, amikor úgy érezte, hogy ezekben a sorokban Sylvia
                    önmagával dacol és kétségbeesésében önmagát kínozza. De voltak olyan pillanatok
                    is, amikor szíve mélyéig megbántottnak érezte magát és nem tudta megérteni, hogy
                    a gyermeki gyengédség legyőzhesse a szerelmet és hogy egy szerelmes leány egy
                    eszelős, vén zsarnok szeszélyeit nagyobb tiszteletben tartsa, mint a maga
                    boldogságát.</p>
                <p>Ebben a pillanatban, amikor Barbarini úr már kezét tördelve, hörögve és harsogva
                    követelte tőle, hogy mentse meg a részvénytársaságot és vegye nőül Thomson
                    Adelinát, a fiatal báró megrendülve tusakodott magával, hogy mitévő legyen.</p>
                <p>Barbarini úr észrevette ezt az ingadozást és elérkezettnek vélte az időt, hogy a
                    legnagyobb ágyúját is elsüsse.</p>
                <p>- Gondolja meg, báró úr, hogy itt nemcsak a részvénytársaságról, nemcsak önről,
                    nemcsak rólam, hanem szó van az egész Hannibál-családról, az ön igen tisztelt
                    atyjauráról, a két év­ezredes dicsőséges névről és mindenről, ami önöknek
                    szent.</p>
                <p>- Hogy érti ezt? - kérdezte a báró.</p>
                <p>A pofaszakállas felállt és bűnbánó állásba görnyedt.</p>
                <p>- Tartozom önnek valamivel, báró úr, vallomással tartozom önnek, amelyet megtenni
                    eddig még nem volt bátorságom. Talán rosszúl tettem, hogy elhallgattam,
                    de...</p>
                <p>- Beszéljen! - ugrott fel Hannibál báró is ingerülten, - beszéljen röviden és
                    érthetően.</p>
                <p>- Hát jó, - hörögte vissza Barbarini és arcára a méltatlan sérelem fölött érzett
                    fölháborodás és a szenvedett sérelem ellenére is megőrzött bánatos részvét
                    rajzolódott.</p>
                <p>- Miről van szó? - kiáltotta toporzékolva a báró, aki szerette volna megragadni a
                    pofa­szakállast és a nyitott ablakon kihajítani az utca kövezetére.</p>
                <p>- Arról van szó, hogy a részvénytársaság még nem rendezte a Hannibál-család
                    anyagi ügyeit és ha most csődöt mondunk, összecsapnak a hullámok a Hannibál-park
                    fölött és az egész család és a család feje, a tiszteletreméltó Arisztid báró, az
                    ön atyjaura is koldúsbotra jut.</p>
                <p>- Gazság, rablás, csalás, aljasság! - ömlött a kifakadás Achilles báró ajkáról,
                    keze ökölbe szorult és fenyegetve rohant Barbarini felé. A szénfekete szemű és
                    szénfekete pofaszakállú óriás meghökkent és ijedten hátrált az ajtó felé.
                    Hannibál utána.</p>
                <p>- Leütlek gazember! - ordította magánkívül és arcába sújtott a
                    pofaszakállasnak.</p>
                <p>Guido Barbarini háttal nekiesett az ajtónak, az ajtó kinyílt és hatalmas teste
                    kizuhant az elő­szobába. A báró utána. Belerugott a földön fetrengő emberbe és
                    megtaposta. Barbarini úr segítségért kiáltott és rimánkodva nézett a
                    karosszékben ülő Melius lovag felé. A lovag gyönyör­­ködve és megelégedetten
                    nézte a jelenetet, elszántan arra, hogy ő is megfenyíti a pofaszakállast, akit
                    még a fiatal bárónál is jobban gyűlölt. Ebben a pillanatban Achilles is
                    észrevette Melius lovagot és elrestelte magát. Szégyelte, hogy ennyire
                    megfeledkezett magá­ról, hogy az előkelő szállodában botrányt csapott, szégyelte
                    volna a legkisebb liftboy előtt is, de Melius lovag láttára szíve is megdobbant,
                    mert Melius lovag a Dávid-szállodából való volt és Achilles bárónak mindig
                    megdobbant a szíve, valahányszor valaki vagy valami a Dávid-szállodára és
                    Sylviára emlékeztette.</p>
                <p>- Kit keres? - kérdezte zavarában Melius lovagtól és két lépést hátrált az
                    igazgatói szoba ajtajába. Aztán hozzátette:</p>
                <p>- Bocsásson meg, kedves lovag úr, hogy nem tudtam uralkodni indulataimon és önt
                    ilyen felháborító látvány tanujává tettem akaratlanul.</p>
                <p>Melius lovag legyintett.</p>
                <p>- Szóra sem érdemes. Nem is vettem észre semmit.</p>
                <p>- Köszönöm. Parancsol velem?</p>
                <p>- Oh, kérem, csak levelet hoztam, még pedig tisztelt barátomtól, Dávid úrtól.</p>
                <p>A fiatal báró elsápadt, odarohant Melius lovaghoz, megragadta mindkét kezét és
                    bevonszolta magával a szobájába.</p>
                <p>Izgatottan bontotta föl a levelet és olvasni kezdte. E pillanatban azonban
                    óvatosan kinyílt az ajtó és a keskeny résen át bekandikált két szénfekete szem
                    és két szénfekete szőrpamacs tolakodott be: Barbarini úr csillogó szeme és
                    hollószín pofaszakálla. A válla már nem merész­kedett benyomulni és a dörgő
                    basszus alázatosan búgott be az ajtónyíláson:</p>
                <p>- Báró úr, én meg tudom érteni a fiatalemberek meggondolatlanságát és
                    méltóságomon alulinak tartom, hogy azt megtoroljam, de figyelmeztetem, hogy a
                    Hannibál-család sorsa hajszálon függ és ennek a hajszálnak egyik végét ön tartja
                    kezében. Alá’szolgája.</p>
                <p>Az ajtó becsapódott és Achilles báró egyedül maradt Melius lovaggal és Dávid
                    Sylvester úr levelével.</p>
                <p>Melius lovag eddig nem is volt kíváncsi, hogy mi lehet abban a levélben, amelynek
                    bizalmas természetét Dávid úr oly nyomatékosan hangoztatta. Remélte azonban,
                    hogy olyan lesz, ami a fiatal bárót egy csapással a földre sujtja és
                    megsemmisíti, izgatottan figyelte tehát a hatást. Tágrameredt szemmel leste a
                    báró minden arcvonását és boldogság bizsergett végig a hátán, amikor észrevette,
                    hogy a szép, sápadt, hosszas arcot elönti a vér és Achilles báró egész testében
                    megremeg.</p>
                <p>- Végre, - gondolta magában - megtörtént, aminek meg kellett történnie. Dávid úr
                    végzett a fickóval. A fickót nyomban megüti a guta. Kár érte, - gondolta hozzá
                    némi megenyhüléssel, mint ahogy a diadalmas harcos megszánja legyőzött
                    ellenfelét. - Lehet, hogy alapjában véve nem is olyan elvetemült legény.</p>
                <p>A fiatal báró még sokáig nézte némán és elgondolkozva a levelet, aztán
                    meghatottan és az izgalomtól kissé rekedten megszólalt:</p>
                <p>- Ismeri lovag úr a levél tartalmát?</p>
                <p>Melius lovag elhárító mozdulatot tett.</p>
                <p>- Nem ismerem és Dávid úr nem is hatalmazott fel arra, hogy érdeklődjem.</p>
                <p>- Az más, - válaszolt a báró és udvariasan meghajolt.</p>
                <p>Melius lovag szintén meghajolt és magában becsülni kezdte a fiatal bárót, hogy
                    ekkora ön­uralomra és fegyelmezettségre képes. Megjegyezte azonban, hogy Dávid
                    úr választ kér és hogy a válasz szóbeli is lehet.</p>
                <p>- Igen, igen, köszönöm. Szíveskedjék nevemben engedélyt kérni Dávid Sylvester
                    úrtól, hogy délután öt órakor meglátogathassam.</p>
                <p>Melius lovag majdnem kővé vált a csodálkozástól és félszeg hajlongások között
                    hátrálva, kisurrant az ajtón, mintha attól félne, hogy a fiatal báró ott a szeme
                    előtt főbe lövi magát vagy szívgörcsöt kap vagy eszét veszti.</p>
                <p>Hannibál Achilles pedig mégegyszer kiterítette maga előtt a levelet és újra
                    olvasni kezdte:</p>
                <p>...Báró úr, ön győzött, feleségül veheti a leányomat, odaadom önnek és minden jót
                    kívánok mindkettőjüknek a házassághoz. Megadom magam. De vegye tudomásul, hogy
                    Sylvia egyetlen fillér hozományt sem kap, minden vagyonomat még életemben a
                    város­nak ajándékoztam, azzal a kikötéssel, hogy a Szentháromság-utca mindkét
                    oldalát lerombolja és helyén közkertet létesít szegény, de becsületes
                    polgáremberek üdülésére. Értette? Mind a két oldalát. A Hannibál-kertet is.</p>
                <p>Dávid Sylvester.</p>
                <p> </p>
            </div>
           <div type="chapter">
                <head>XII.</head>
                <p>- Drága Johanna, bocsáss meg, kérlek, ha őszintén és röviden szólva, kimondom:
                    ötven év óta valóságos mintaképe vagy a jó feleségnek, de egész életedben
                    angyalian együgyű voltál, ami sok bájt kölcsönzött ugyan egyéniségednek, de sok
                    gondot okozott nekem. Kedves Johanna, kérlek, semmi értelme sincs a
                    hálálkodásnak, mert ebből is csak azt látom, hogy mint eddig, most is
                    tökéletesen félreértettél. Én nem azért egyeztem bele Sylvia házasságába, mintha
                    Achilles bárót kívánatos vőnek tartanám, vagy mintha megbocsátanám neki azt a
                    merényletet, amelyet ellenünk elkövetett. Vigyen el engem az ördög, ha
                    legszívesebben most is fel nem robbantanám az egész Góliát-szállót és ha egy
                    percig is nyugodtan látom Sylvia sorsát a hórihorgas szőke fickónak kezében. Nem
                    is engedtem meg, hogy a házasságkötést nagy hűhó­val és parádéval országos
                    botránnyá tegyék, még azt is megtiltottam, hogy az ujságoknak hírt adjanak róla.
                    Nem jelentem meg az esküvőn és hogy te és Melius lovag inkognitóban
                    végignézhettétek, örökké bánom, mert nem lehetetlen, hogy a szájtátók közül
                    valaki felismert benneteket és ebből következtetve, elterjesztik majd a
                    városban, hogy mi is bűnrészesek vagyunk leányunk házasságában.</p>
                <p>- Hát akkor miért engedted meg? - kérdezte szipogva Johanna asszony, de látszott
                    rajta, hogy már csak a szokás, a köteles tisztelet és az elérzékenyült hangulat
                    kedvéért sírdogál, mert belül újjong a lelke, hogy Sylvia báróné lett és ő maga
                    egy igazi Hannibál, egy valódi Achilles anyósa.</p>
                <p>- Miért? - felelt Dávid úr és szánakozva nézett az együgyű teremtésre, aki
                    ezúttal sem tudott fölemelkedni Dávid úr elveinek és észjárásának magaslatára. -
                    Hát csak azért, mert ha nem engedem meg, Sylvia megszökik és akaratom ellenére
                    is a báró felesége lesz. Éreztem, hogy Sylviát mindenképp elvesztettem,
                    okosabbnak láttam tehát, hogy legalább a botrányt el­hárítsam és megmentsem a
                    magunk tisztességes polgári hírnevét.</p>
                <p>- Sylvester, te nagyon jó ember vagy, bárhogy is tagadod és ezért az Isten meg
                    fog jutalmazni.</p>
                <p>Dávid úr felháborodással utasította vissza ezt az elismerést.</p>
                <p>- Johanna, drága, te együgyűségedben megint összetéveszted a jóságot a
                    józansággal és képtelen vagy megérteni, hogy mi volt a célom az
                    engedékenységgel. Láttam, hogy Sylvia szerelmes és a szerelmet - röviden és
                    őszintén szólva - hosszabb vagy rövidebb ideig dühöngő elmebajnak tartom és
                    meggyőződésem, hogy egyetlen büntetése az, ha megengedik, hogy kitombolja magát.
                    Szerelem! - kacagott Dávid úr mérhetetlen gúnnyal és lenézéssel. - Hát lássuk,
                    mit tud a szerelem és mire mennek vele ők ketten egyetlen fillér hozomány
                    nélkül, éppen most, amikor tudomásom szerint a Góliát-szálloda a csőd szélére
                    került. Szerelem! Nos, hát majd meglátjuk, érdemes volt-e ezért a szerelemért
                    tönkretenni a Hannibálokat, (mert Johanna drága, kérlek, ne felejtsd el, ez a
                    házasság végleg koldusbotra juttatta a Hannibá­lokat) és érdemes volt-e
                    boldogtalanná tenni engem?</p>
                <p>Johanna asszony szeméből most aztán őszintén omlottak a könnyek, kövér kis teste
                    reszketett a zokogástól és megsemmisülten rogyott a székébe.</p>
                <p>Dávid úr azonban kegyetlenül folytatta, amit elkezdett.</p>
                <p>- Szerelem, szerelem, hát majd meglátjuk, hogy a szerelem ki tudja-e rántani a
                    bajból a Góliát-szállodát, meg tudja-e menteni a Hannibál-parkot és meg tudja-e
                    lágyítanál a hitelezők szívét?</p>
                <p>- Sylvester, te tréfálsz, - jajdult fel Johanna asszony keservesen, - Sylvester,
                    te csak kínozni akarsz engem és kínozni akarod Sylviát, drága Sylvester, valld
                    be, hogy te nem engeded meg, hogy a gyönyörű, édes, drága kis lányod
                    boldogtalanná legyen, még ha vétett is ellened (amint hogy bizonyára vétett, ha
                    te úgy mondod), de bizonyára nem tudta, hogy mit cselekszik.</p>
                <p>Dávid úr fagyos gőggel válaszolt:</p>
                <p>- Sylvia elhagyott, átment a Góliát-szállodába, ujjat húzott velem, ám lássa
                    tettének követ­kez­ményét.</p>
                <p>*</p>
                <p>A Dávid-szállodában hat hét mulva csak Melius lovag imbolygott fel és alá a
                    hosszú folyosókon, az árkádok alatt, az udvar kövezetén, a portásfülkében. A
                    szobák üresek voltak, piszkosak és takarítatlanok és ha mégis érkezett néha
                    egy-egy külföldi diák, vagy muzsikus, vagy átutazó ügynök, hét-három napi
                    kínlódás után az is elmenekült abból a házból, amely inkább tünt fel
                    siralomháznak, mint szállodának. Dávid úr mindennap kereste az ujságokban, hogy
                    mikor jelenik meg a Góliát-szálló csődjének híre és mikor csukják be a szálloda
                    kapuját, amely eddig éjjel-nappal tárva-nyitva és ragyogó fényben várta a
                    vendégeket. A csőd azonban csodálatosképpen napról-napra késett, sőt a
                    szállodában napról napra élénkebb élet mutat­kozott. Dávid úr arca mindig
                    zordabb, pillantása mindig sötétebb, járása-kelése mindig idegesebb és szíve
                    mindig szomorúbb lett. Alig győzte türelemmel várni az összeomlást. A
                    refektóriumból átalakított kávéház ablakából éppen át lehetett látni a
                    főbejáratra. A kávéház is majdnem egészen üres volt, mintha az egész
                    Szentháromság-utca összeesküdött volna Dávid úr és szállodája ellen, mintha
                    mindenki elkerülte volna, mintha mindenki félt volna, hogy meg­fertőzi magát
                    abban a síri, dohos és gyűlölettől teljes atmoszférában. Dávid úr azonban
                    naphosszat ült az egyik ablaknál és leste a főbejáratot. Az asztal alatt hevert
                    Plutó, a kuvasz és szuszogva aludt. Úgy látszik, Plutó is életunt volt és
                    mogorván ugatta meg, ha valaki mégis betévedt a kávéházba. Csak akkor csóválta
                    meg kissé a farkát és félszemével hunyorgatott barát­ságosan, ha az ablakhoz
                    telepedett Melius lovag is, hogy segítsen Dávid úrnak a hallgatásban vagy a
                    dörmögésben. De a lovag arcán is nyugtalanság, tépelődés és önmagával való
                    tusakodás látszott. Dávid úr, Johanna asszony és Melius lovag alig beszéltek
                    egymással, kerülték egymás tekintetét, a lovag lesoványodott, nem evett, csak
                    ivott és kétheti kínlódás után kijelentette, hogy nem bír a
                    lelkiismeretével.</p>
                <p>- Ami sok, az sok, - hebegte elérzékenyedve - tíz és egynéhány esztendeje ingyen
                    élősködőm az önök házában, ezt nem bírom tovább. Végre is nem tartathatom el
                    magam örökké, nem tudom a lelkemre venni, hogy e rossz üzletmenet mellett még én
                    is terhükre legyek...</p>
                <p>A többi már zokogásba fult. Szomorúan megcsókolta Dávid urat és Dávidné asszonyt,
                    a nagycsontú fekete szobalányt, aki most a konyhát vezette és Plutót, a félszemű
                    öreg kuvaszt és éjnek idején elhagyta a hotelt.</p>
                <p>A szobalány megleste, amint besurrant a Góliát-szálló hatalmas kapuján és másnap
                    sírva ujsá­golta el gazdájának, hogy tudomása szerint hónapos szobát vett ki ott
                    a nyolcadik emeleten.</p>
                <p>Dávid úr két napig nem evett, nem szivarozott és nem beszélt, csak zsebredugott
                    kézzel járkált fel és alá a kávéházban. Harmadnap azonban kissé megnyugodott és
                    erőltetett hetven­kedéssel vonogatta a vállát.</p>
                <p>- Megélünk mi a lovag nélkül is.</p>
                <p>És ettől kezdve egyedül leste, hogy a Góliát-szállodát mikor rohanják meg a
                    végrehajtók és iz­ga­tottan böngészte az ujságokat, hogy mikor jelenik meg a
                    csődhirdetés a Sz. É. A. É. Ü. R. T. ellen. A hirdetés még eddig nem jelent meg,
                    de talált az ujságokban egy hosszú, nagybetűs, alcímes, kaján hangon megírt
                    közleményt, amelyben a Szentháromság-utca helyén tervezett Cityről és egy Dávid
                    Sylvester nevű öreg szállodás hóbortos ajánlatáról volt szó.</p>
                <p>Szívdobogva nyargalt végig a sorokon és ahogy végigolvasta a cikket, dühös
                    káromkodással vágta földhöz az ujságot. Igen, a városi hatóság visszautasította
                    az ő ajánlatát, mert a Szent­három­ság-utca környékén nagyobb szükség van bank-
                    és üzletházakra, felhőkarcolókra, árverési csarnokra és áruházakra, mint
                    népligetre és a mérnöki hivatal és a pénzügyi osztály különben is kiszámította,
                    hogy Dávid úr ajándéka több kárt okozna a városnak, mint hasznot. Ellenben
                    kimondotta a magisztrátus, hogy a szentháromság-utcai bérházakat kisajátítja és
                    ez ügyben már feliratot is intézett a parlamenthez és a kormányhatósághoz. Az
                    ujság arra is célzott, hogy a kisajátítás alól minden valószínűség szerint az
                    öreg Szent Dávid-szálloda sem tudja magát kivonni és émelygős szavakkal már el
                    is parentálta a tiszteletreméltó ősi mű­emléket, amely áldozatul esik a város
                    fejlődésének.</p>
                <p>Dávid úr felordított és Istent káromolta, amiért megengedi ezt a szörnyűséget. A
                    kiáltásra rémülten rohant a kávéházba Johanna asszony és nyomában szűkölve,
                    vinnyogva Plutó, a kuvasz.</p>
                <p>- Mit akartok velem? - hörgött az öregúr. - Takarodjatok a szemem előtt!</p>
                <p>Johanna asszony, aki ötven esztendő óta megszokta az engedelmességet, rémülve
                    megfordult és zokogva topogott ki a kávéházból. Plutó értetlenül bámult
                    gazdájára és farkát behúzva, alázatosan közeledett feléje, hogy megszagolgassa,
                    odadörzsölje fejét a lábához és kiengesz­telje. Dávid úr azonban embert és
                    állatot egyformán gyűlölt e pillanatban és antilopcipőbe bujtatott apró lábaival
                    vadul belerúgott Plutó vékonyába. Plutó elvonította magát és búsan
                    ki­sompolygott ő is a kávéházból.</p>
                <p>Plutó azóta eltünt. Huszonnégy óráig keresték. Felforgatták érte a
                    Szentháromság-utcát, az egész folyampartot, a belváros minden zeg-zugát, a város
                    összes ujságaiban hirdették és titkos detektivek nyomoztak Plutó után. Harmadnap
                    kiderült, hogy Plutó átszökött a Góliát-hotelbe és a nyolcadik emeleten együtt
                    lakik Melius lovaggal. Dávid úr szinte megkönnyebbült.</p>
                <p>- Johanna, drágám - magyarázta a feleségének - Plutó esetéből tanulhatunk. Ha már
                    az oktalan állatokra sem lehet számítani, micsoda hűséget várjunk az
                    emberektől?</p>
                <p> </p>
            </div>
           <div type="chapter">
                <head>XIII.</head>
                <p>Achilles báró házassága miatt a Sz. É. A. É. Ü. R. T. igazgatósága és
                    kiváltképpen Guido Barbarini, napokon keresztül dühöngve átkozódtak. Úgy
                    látszott, hogy az összeomlás kikerülhetetlen. Eszeveszett lótás-futást tettek
                    újabb kölcsönök és a már lejárt váltók prolon­gá­lása érdekében, de sehol sem
                    mutatkozott pénz a láthatáron. Barbarini úr azt tanácsolta, hogy dobják ki a
                    szállodából Achilles bárót és feleségét s addig is, míg valami csoda történik, a
                    Szentháromság-utca öreg uzsorásaitól aranyműveseitől, zálogosaitól próbáljanak
                    forgótőkét kirimánkodni. Az igazgatóság tehetetlen volt és ráhagyta az ügyeket
                    Barbarini úrra.</p>
                <p>Achilles báró mézeshetei a boldogság és a kétségbeesés remegései között teltek
                    el. Férj és feleség háta mögött ott tolongtak a sötét árnyak, a Hannibál-család
                    és a Dávidok árnyai és mint valami fúriák üldözték őket csókjaikon, szerelmes
                    éjszakáikon, önfeledt odaadásaik és újjongó rajongásaik minden pillanatában.
                    Achilles báró csak azt kérte, hogy még két vagy három hétig tűrjék meg a
                    szállodában, hogy ezalatt az Amerikába való kivándorlásra elő­készülhessen.
                    Barbarini úr még ebbe is csak fogcsikorgatva egyezett bele, de mindenesetre
                    megtiltotta Achillesnek, hogy beleavatkozzék a szálloda ügyeibe.</p>
                <p>A harmadik héten a fiatal pár már fel volt készülve az útra. Sylvia levelet írt
                    édesapjának és Johanna asszonynak, Achilles ugyancsak levelet írt XII. Arisztid
                    bárónak, akit arra kért, bocsásson meg neki, amiért képtelen volt útjába állni a
                    Hannibálok végzetének. Mind a kettő szeméből potyogott a könny. Közben-közben
                    felugrottak és megcsókolták egymást, mintha abból akarnának erőt meríteni a
                    megpróbáltatásokhoz, amelyek rájuk várakoznak.</p>
                <p>A leveleket már borítékba tették, amikor kopogtak az ajtón. Egy ökölnyi kis
                    liftboy kopogott.</p>
                <p>- Barbarini igazgató úr kérdezteti, vajjon báró úr volna-e szíves őt néhány
                    pillanatra fogadni?</p>
                <p>Achilles irtózattal gondolt arra, hogy Sylvia és a pofaszakállas
                    találkozzanak.</p>
                <p>- Nem, nem, majd én megyek az igazgató úrhoz.</p>
                <p>És tízszer vagy húszszor összecsókolva Sylvia mindkét arcát, izgatottan lefutott
                    a lépcsőn és az irodában felkereste Barbarini urat.</p>
                <p>A pofaszakállas csupa előzékenység, udvariasság és bocsánatkérés volt.</p>
                <p>Kijelentette, hogy soha nagyobb tiszteletet nem érzett emberfia iránt és soha nem
                    látott olyan ragyogó jellemet és soha sejtelme sem volt a férfiasságnak és
                    hősiességnek arról a mértékéről, mint aminőt Hannibál Achilles báró úr
                    személyével kapcsolatban, ismeretségük első pillana­tától kezdve érezni, látni
                    és megismerni szerencséje volt.</p>
                <p>Achilles türelmetlenül legyintett és mogorván megkérte, hogy térjen a
                    tárgyra.</p>
                <p>Guido Barbarini pedig szavalni kezdett:</p>
                <p>- Voltak helyzetek, amikor megérdemeltem volna, hogy a báró úr örökre eltiltson a
                    szeme elől, de a hiba - Istenemre mondom - akkor sem bennem, hanem a
                    helyzetekben volt és abban a roppant különbségben, abban a feneketlen ürben és
                    szakadékban, amely a kettőnk egyéni­sége, gondolkozásmódja, hogy úgy mondjam, a
                    kettőnk zsenijének egymástól merőben elütő jellege között tátong.</p>
                <p>- A tárgyra, a tárgyra! - sürgette Achilles.</p>
                <p>- Bocsánat, ez már szorosan a tárgyra tartozik. Mert ha én a legnagyobb
                    hódolattal vagyok méltóságod arisztokratikus, fennkölt és hősies jellemével
                    szemben, magam iránt sem lehetek igazságtalan. Meg kell állapítanom és önnek,
                    báró úr, ugyancsak be kell látnia, hogy én sem vagyok utolsó ember és
                    zsenialitásom a maga nemében szintén elsőrangú. Csak én más esz­közökkel
                    dolgozom, mint ön. Ön - ha szabad ezzel a kifejezéssel élnem - mint Decius,
                    teljes fegyverzettel veti magát a szakadékba, vagy egyszerűbben szólva, hősies
                    elszántsággal fejjel szokott nekirohanni a falnak. Én viszont a modern
                    hadviselés stratégiai elve szerint cselek­szem és azzal néha hamarabb és
                    biztosabban elérem a célt, mint ön a saját homéroszi erkölcseivel.</p>
                <p>Achilles végleg elvesztette türelmét és ráförmedt a pofaszakállasra:</p>
                <p>- Elég volt ebből, nekem nincs időm a fecsegésre, ki vele, mit akar mondani!</p>
                <p>A pofaszakállas udvariasan, de némi önteltséggel és fölénnyel mosolygott.</p>
                <p>- Arról van szó, hogy a Sz. É. A. É. Ü. R. T. igazgatóságának megbízásából
                    tisztelettel fölkérem önt, szíveskedjék szándékát megmásítani, helyét az
                    igazgatóságban elfoglalni, az üzemvezetésben újból résztvenni és amerikai
                    útjáról lemondani.</p>
                <p>- Beszéljen világosabban.</p>
                <p>- A dolog fordulatot vett, még pedig szerencsés fordulatot - búgta a basszus
                    titokzatosan. - És a fordulatot tessék Guido Barbarini, az ön alázatos szolgája
                    zsenialitásának számlájára írni. Guido Barbarini ugyanis egy ihletett
                    pillanatában kitalálta, hogy miként lehet a szálloda üze­mét legalább is egy
                    esztendeig biztosítani, vagyis addig, amíg az üzem magától is föllendül és hitem
                    szerint fényesen prosperálni fog. Mint minden nagy és zseniális dolog, ez is
                    egyszerű, mondhatnám valóságos Kolumbusz tojása volt. Ön, ugyebár, nőül vette a
                    tiszteletreméltó Dávid Sylvester egyetlen leányát és örökösét?</p>
                <p>- Örökösét? - csattant föl Achilles. - Apósom minden vagyonát a városnak
                    ajándékozta.</p>
                <p>- A város pedig nem fogadta el, - felelt hahotázva a pofaszakállas - a városnak
                    több esze volt és több eszük volt azoknak, akik aranyhegyeket fognak keresni az
                    új City fölépítésén. Nem olvasta ezt az ujságokban?</p>
                <p>- Nem.</p>
                <p>- Meg tudom érteni. Én sem olvasnék ujságokat mézeshetek alatt - elméskedett a
                    pofa­szakállas arcátlanul. - De én bizony olvastam és amint elolvastam, nyakamba
                    vettem a várost, elsősorban a Szentháromság-utca uzsorásait és mindenkinek a
                    fülébe sugtam, hogy Hannibál Achilles báró mérhetetlen nagysága hozományt kapott
                    és hogy a részvénytársaság adósságait, ha megmarad a vállalat élén és ha kedve
                    tartja, a mellényzsebéből is kifizetheti.</p>
                <p>- És ezt elhitték önnek?</p>
                <p>A pofaszakállas diadalmasan bólogatott.</p>
                <p>- Ezt ne higyjék el? Hát mit higyjenek el az emberek? Báró úr, az ön agya és
                    szíve tele van hősiességgel és lovagiassággal, de bocsánatot kérek, üzleti
                    világban még egyetmást tanulhat az ön alázatos szolgájától, Barbarinitől. A
                    részvénytársaság hitele máról-holnapra megszilár­dult, a legsötétebb uzsorások
                    kinyitották pénzszekrényeiket és ma a Góliát-szálló abban a szerencsés
                    helyzetben van, hogy egy álló esztendeig semmi gondja sincs a forgótőkére, még
                    az esetben sincs, ha egyetlen szobát sem tudna kiadni az ezerötszáz közül.</p>
                <p>- De hiszen ez csalás és szélhámosság - fakadt ki Achilles báró és arcát
                    elöntötte a vér.</p>
                <p>- Hogy mondhat ilyet, hogy mondhat ilyet! - csóválta a fejét megbotránkozva
                    Barbarini. - Hol itt a csalás? Én fecsegtem, az emberek elhitték és kéretlenül
                    is kínálják és ránk erőszakolják a pénzt és ezért egyedül én vagyok felelős, én,
                    uram, én, aki szintén tudom, hogy mi a becsület és töröltettem is magamat a
                    vállalat igazgatóságából. Viszont ön, báró úr, ha kedve tartja, megcáfolhatja az
                    én általam terjesztett mende-mondákat, a cáfolatot senki sem hiszi el és ha el
                    is találná hinni, a pénz már a részvénytársaság számláján van és azt egy
                    esztendőnél hamarabb az új hitelezők nem is mondhatják fel. Csalás? - horkant
                    fel újra Barbarini úr az eddiginél is nagyobb felháborodással -, ha ez csalás
                    vagy szélhámosság, akkor csaláson és szélhámos­sá­gon építették fel az egész
                    modern gazdasági életet, a kapitalizmust, a tőzsdét, a jegybankokat és az egész
                    hitelrendszert. Különben mit beszélek össze-vissza ennyi hiábavalóságot? A báró
                    úr szerződtetett üzletvezetője a szállodának, a báró úrnak semmi köze a vállalat
                    finanszíro­zá­sához, a báró urat az igazgatóság semmi másra nem kéri, minthogy
                    kegyeskedjék állását még legalább egy esztendeig megtartani.</p>
                <p>Achilles báró szédülve hagyta el Guido Barbarini szobáját és fölfelé haladva a
                    lépcsőn, eszébe jutott, vajjon a modern pénzügyi és gazdasági élet oszlopait a
                    Hannibálok, a Dávid Sylveste­rek vagy a Guido Barbarinik között kell-e
                    keresni?</p>
                <p>Achilles és Sylvia abbahagyták a készülődést és az utazást egyelőre
                    elhalasztották.</p>
                <p> </p>
            </div>
           <div type="chapter">
                <head>XIV.</head>
                <p>Az öreg fehércsuhás archivárius, aki feltámadva évszázados halottaiból, megírja
                    vala Dávid Sylvester életrajzát, krónikájának utolsó fejezetében Dávid úr világi
                    dolgainak alakulásáról a következőket jegyezte volna föl:</p>
                <p>...Dávid Sylvester úr, aki feleségét, leánygyermekét, barátait és szolgáit pénzen
                    vásárolta, sőt készpénzen mentette meg szállodájának, a Szentháromság-utcának és
                    egész környékének középkori tradicióit, aki, mint egy Józsua, megállította feje
                    fölött magát a Napot, - temérdek pénzébe kerülhetett, míg Phoebus Apollót is meg
                    tudta vesztegetni, - aki temérdek költséggel kínai falat tudott építeni a
                    szállodája körül, hogy oda az Idők szelleme be ne tudja tenni a lábát, Dávid
                    Sylvester úr élete alkonyán észrevette, hogy semmire sem lehet építeni, amit az
                    ember pénzen vett magának. Dávid Sylvester úr lába alatt megingott a talaj,
                    csalódnia kellett az emberekben, akiket szeretett és a pénzben, amely hosszú
                    ideig szinte emberfölötti hatalmat biztosított neki. Egy szép napon észrevette,
                    hogy kezéből kicsúszott a hatalom és olyan erők támadnak ellene, amelyekkel
                    szemben pénzzel aligha lehet boldogulni.</p>
                <p>Dávid Sylvester úr sokáig nem akart hinni a szemének és makacsul küzdött a végzet
                    ellen. Ebben a küzdelemben lelki egyensúlya majdnem megbillent, türhetetlen öreg
                    zsarnok lett, embergyűlölő és félelmetes, bosszúálló és engesztelhetetlen.
                    Akiket legjobban szeretett, el­riasz­tott maga mellől és amit a legtöbbre
                    becsült: a pénzt, hiába gyüjtötte halomra, nem tudott vele senkit
                    megvesztegetni. Sem az Időt, sem a barátságot, sem a szerelmet. Még egy hitvány
                    kis kuvasz hűségét sem tudta megtartani.</p>
                <p>Dávid Sylvester úr azért nem adta meg magát. Ő, aki eddig világi dolgokkal nem
                    törődött és vagyonát is úgy szerezte, hogy minden hóbortja és tékozlása haszonra
                    fordult, aki csak garmadába gyüjtötte a kincseket és minden pénzügyi tudománya a
                    kamatszámításra és a takarékoskodásra szorítkozott, most, életének alkonyán,
                    belebocsátkozott a legkockázatosabb tőzsdei spekulációkba, részvényeket adott és
                    vásárolt, valóságos kémirodát tartott fenn magá­nak alkuszokból, uzsorásokból,
                    zugbankárokból, tőzsérekből, hírhordókból és ügynökökből. Szentháromság-utcabeli
                    házait eladta, minden vagyonát pénzzé tette, mintha valami hadi­kincset akarna
                    gyűjteni valami sorsdöntő roppant háborúra.</p>
                <p>Háborúra készült csakugyan. A Góliát-szálloda ellen való háborúra, amelyet
                    mindenáron el akart söpörni a föld színéről. Dávid úr nem hiába tartott fenn
                    magánkémirodát, mindent tudott a Sz. É. A. É. Ü. R. T. dolgairól. Tudta azt is,
                    hogy Barbarini furfangos ötlete révén, újabb pénzre tett szert a
                    részvénytársaság, amely ideig-óráig tovább tudja tengetni a maga
                    szem­fény­vesztő életét. Tudta, hogy a hírek, amelyek Sylvia roppant
                    hozományáról elterjedtek, hirtelen felszöktették a vállalati papírok árfolyamát,
                    a társaság pedig új részvényeket bocsátott ki, melyek révén újabb tekintélyes
                    pénzösszegekhez jutott. Dávid úr annyira beletanult a pénz­ügyi élet
                    rejtelmeibe, hogy pontos haditervet eszelt ki, amellyel aláaknázza és
                    alkalom­adtán levegőbe röpíti Barbarini úr és Hannibál Achilles légvárait. Minél
                    magasabbra hágott a Góliát-részvények árfolyama, Dávid úr arcáról annál nagyobb
                    megelégedés sugárzott le. Minél nagyobb volt a sürgés-forgás a
                    Góliát-szállodában, annál nagyobb örömmel dörzsöl­gette finom, fehér, aszott,
                    kékeres kezeit és annál nyájasabb lett Johanna asszonyhoz, az egyet­len
                    élőlényhez, aki még hűséggel kitartott mellette. Megengedte neki, hogy leányát
                    és vejét időközönkint meglátogassa. Ő maga, fogadalmához híven, nem tette be a
                    lábát soha a Góliát-szállodába és nem bocsátotta maga elé Achilles bárót. Melius
                    lovaggal azonban kibé­kült. Ha az ember már a kuvasz hűségére sem számíthat, mit
                    kezdjen a lovagokkal, csillagá­szok­kal és zeneköltőkkel? Melius lovagra
                    egyébként is szüksége volt, mert tőle kapott híreket Sylviáról. Plutónak, a
                    kuvasznak is megbocsátott. Néha beengedte a portásfülkébe és oldalba rúgta, de
                    gondosan ügyelve arra, hogy a rúgás csak szimbólum maradjon, testi fájdalmat nem
                    akart okozni az együgyű baromnak. Dávid úr néha még arra is megkérte Johanna
                    asszonyt, hogy énekeljen valamit és egy orgonistának ingyen adott szobát és
                    ellátást, amiért néha napján Johanna asszony énekét kísérte.</p>
                <p>De így még félelmetesebb volt Dávid úr, mint amikor dühöngött. Úgy látszott, hogy
                    döntő csapásra készül és az teszi derűssé, hogy közel érzi bosszúvágya
                    kielégülését.</p>
                <p>Egy nap aztán meg is indította a döntő támadást. Nem sajnálta a pénzt. Az
                    ujságokban hírek láttak napvilágot, hogy Dávid Sylvester úr, a Dávid-szálloda
                    tiszteletreméltó öreg tulajdonosa minden vagyonát készpénzzé téve, óriási
                    alapítványt szándékozik tenni lelencház, gyermek­otthon és kórházak
                    létesítésére. Másnap az ujságok azt közölték, hogy Dávid Sylvester úr, akinek
                    leánya nemrég szülei ellenére ment férjhez egy ifjú arisztokratához, ezáltal
                    édesapját annyira megharagította, hogy nemcsak egy fillérnyi hozományt nem
                    kapott, de még azt sem remélheti, hogy szülei után örökölni fog. A hírek a
                    tőzsdén roppant hatást tettek. Guido Barbarini hiába lótott-futott, cáfolt és
                    kapacitált, a Góliát-hotel részvényei zuhanni kezdtek. Dávid úr
                    megintervjúvoltatta magát és megerősítette azokat az ujsághíreket, amelyek róla,
                    Sylviáról és a tervbevett alapítványokról szóltak. A nyilatkozatnak a
                    Szentháromság-utca uzsorásai között, a tőzsdén, a zugbankároknál, a Sz. É. A. É.
                    Ü. R T. igazgatóságában, a kis- és nagyrészvényeseknél pokoli hatása volt. A
                    hitelezők feljajdultak, szövetségre léptek egymással és zárt sorokban vonultak
                    föl Barbarini úr és társai ellen. Dávid úr pedig meg­ra­gadta az alkalmat és
                    nyakra-főre adta a tőzsdén a Góliát-részvényeket mindaddig, amíg azok ezer
                    aranyfrankról le nem estek öt és fél frankra. Akkor aztán szép lassan vásárolni
                    kezdett.</p>
                <p>A tőzsde körül mindenki tudta, hogy a Góliát-szálló sorsa meg van pecsételve. Az
                    összeomlás elkerülhetetlen. Az uzsorások bűnfenyítő feljelentésekkel
                    fenyegetőztek és majdnem széttépték Barbarini urat, aki fejvesztve szaladgált
                    fűhöz-fához és kapkodott minden szalma­szálba, hogyha nem is tudja megmenteni a
                    szállodát, legalább mentse a maga bőrét. A viszony Barbarini úr és Achilles báró
                    között ismét elmérgesedett, nap-nap után botrányos jelenetek játszódtak le a
                    szálloda halljában, Barbarini úr, vagy Achilles báró irodájában és Barbarini úr
                    nem egyszer került olyan helyzetbe, hogy testi épségét csak megfutamodással
                    tudta meg­őrízni. A dolog valóban kezdett tragikussá válni és Achilles báró
                    elhatározta, hogy megvaló­sít­ja régi szándékát, itt hagyja ezt az égő poklot és
                    kivándorol Amerikába. Sylvia is bele­egyezett, mert elviselhetetlennek találta
                    ezt a fojtogató, megalázó és megbecstelenítő légkört és mert kétségbeesett azon,
                    hogy a katasztrófát nagyrészben atyja szívtelensége és engesztel­hetetlen
                    bosszúvágya idézte elő. Csomagolni kezdtek.</p>
                <p>A szállodában mindenki tudta, hogy Achilles báró kivándorol. Megtudta Melius
                    lovag is s ez már több volt, mint amennyit az ő elnyomorodott, agyonkínzott
                    szíve el tudott viselni. Az izgatottságtól félholtan támolygott át a
                    Dávid-szállodába és életében először vad és gyűlöl­ködő hangon tett
                    szemrehányást Sylvester úrnak.</p>
                <p>- Kellett ez önnek? - kiabált rekedten, hörögve és dühös fájdalmában csomókat
                    tépve ki ezüsttel átszőtt, szőke Krisztus-szakállából. - Kellett ez önnek?</p>
                <p>- Kellett, - vonogatta egykedvűen vállát Dávid Sylvester.</p>
                <p>- Meggondolta ön, hogy ezzel Sylviát világgá kergeti, koldúsbotra juttatja,
                    megszégyeníti és kétségbeejti?</p>
                <p>Dávid Sylvester úr kihúzta magát és tekintetével gőgösen végigmérte az óriás
                    németet.</p>
                <p>- Ehhez ön nem ért, maradjon ön az étheri zenénél és a filozófiánál.</p>
                <p>Melius lovag segítségül hívta maga mellé Johanna asszonyt. Johanna asszony
                    letérdelt az ura lába elé és csak sírni és zokogni tudott és Sylvia nevét
                    sikoltozta.</p>
                <p>Dávid Sylvester úr faképnél hagyta őket, kiment a szobából és maga után becsapta
                    az ajtót.</p>
                <p>Melius lovagból kitört az elkeseredés:</p>
                <p>- Ennek az embernek nincs szíve, ez az ember meggyilkolja a saját leányát. Ha
                    nekem gyermekem volna, azaz, hogy...</p>
                <p>Melius lovag hangja elcsuklott és maga is sírásra fakadt. Ha neki gyermeke volna!
                    Az öreg Melius, aki huszonnégy esztendő óta ebből tartja fenn a maga megalázott,
                    nyomorúságos életét, annyira megszokta inkognitóját, hogy Sylviát még
                    legösztönösebb indulatai közepette, még Johanna asszony, sőt még önmaga előtt
                    sem merte saját leányának nevezni. Melius a maga apai dicsőségét eladta a puszta
                    megélhetésért, Dávid Sylvester apai dicsőséget vásárolt magának fölöslegeiből.
                    Ilyen igazságtalanul osztogatja a sors az életet és a dicsőséget.</p>
                <p>A két gyámoltalan ember sokáig nézte egymást tanácstalanul és kölcsönös
                    sajnálkozással. Ebből a sajnálkozásból aztán lassankint kigyulladt a düh és a
                    dühből a lázadás ösztöne. Johanna asszony és Melius lovag összeesküdtek, hogyha
                    kell, erőszakkal is kényszerítik Sylvester urat, hogy engesztelődjék ki Sylvia
                    iránt és béküljön ki vele. Melius lovag maga után vonta Johanna asszonyt a
                    kávéház sarkába és jó félóráig suttogott vele. Melius lovagnak pokoli terve
                    volt.</p>
                <p>- Ha énnekem gyermekem volna! - ismételgette előbbi szavait és egészen közel
                    hajolt Johanna asszony füléhez. - Ha énnekem gyermekem volna... Dehát tegye a
                    kezét a szívére, Johanna asszony és itt, kettőnk között (Melius lovag fürkészve
                    körülnézett, hogy nincs-e valaki a kávéházban), hát itt, kettőnk között és a
                    mindenütt jelenlévő Isten fülehallatára mondja meg: hát nincs nekem
                    gyermekem?</p>
                <p>Johanna asszony lehajtotta a fejét és kötényével eltakarta könnyektől ázott
                    arcát.</p>
                <p>- Hát Sylvia nem az én gyermekem? - folytatta elszánt kétségbeeséssel Melius
                    lovag és irtóztatót csapott a maga csontos és sovány térdére. - Érti már,
                    Johanna asszony?</p>
                <p>- Mit? - kérdezte Johanna asszony rémülettel. Melius lovag a fülébe súgta:</p>
                <p>- Hát tegyük fel, hogy Sylviát visszakövetelem.</p>
                <p>- Szentséges Isten!</p>
                <p>- Tegyük fel, hogy nyilvánosságra hozom Sylvia születésének titkát és leleplezem
                    az anya­könyvi hamisításokat és világgá kürtölöm és megvádolom Dávid urat
                    csalással és közokirat­­hamisítással...</p>
                <p>- Elég, elég! - sikoltotta Johanna asszony, - ne folytassa tovább, én nem akarom
                    hallani ezeket az istentelen szavakat, én nem tudok semmiről semmit, jegyezze
                    meg magának, én nem hallottam semmit, engem ne avasson be a maga bűnös terveibe,
                    tegyen, amit akar, a maga lelkén szárad, tegye meg, tegye meg, de ne kívánja,
                    hogy cinkosa legyek.</p>
                <p>Melius lovag maga is megrendült a nagy elhatározás súlya alatt és gyors
                    egymásutánban négy pohár finom konyakot hajtott föl öntudatlanul. Ettől aztán
                    kigyulladt az arca és emberfeletti bátorságot érzett szívében.</p>
                <p>- Gyerünk! - vezényelt saját magának - és keressük fel Dávid Sylvester urat.
                    Kíváncsi vagyok, ki az igazi apja Sylviának?</p>
                <p>Dávid Sylvester urat azonban sehol sem találták a szállodában.</p>
                <p>Melius lovag hazament és elhatározta, hogy levélben közli vele szándékát. Melius
                    lovag egész nap rágta a tollat és egyik fogalmazványt a másik után szaggatta
                    szét, mert sehogy sem tudta megtalálni a megfelelő határozott és
                    félreérthetetlen kifejezéseket.</p>
                <p>Dávid úr pedig ezalatt pénzügynökeivel és bankárjaival tanácskozott. Kiadta nekik
                    a parancsot, hogy nemcsak minden piacon lévő Góliát-részvényt vásároljanak
                    össze, hanem vegyék meg a hitelezők követeléseit is, aki amennyiért adja.</p>
                <p>Melius lovag másnap és harmadnap is szakadatlanul írt, törölt, javított, újra és
                    újra összetépte a leveleket és folyton csiszolta, hegyezte, élesítette a
                    követelőző, fenyegető és zsaroló mon­datokat. Közben-közben leszaladt, hogy
                    ellenőrízze a fiatal pár útikészülődéseit. Achilles báró és Sylvia már mindent
                    becsomagoltak és maradék pénzükön megvásárolták az Amerikába szóló hajójegyeket,
                    de az indulást napról-napra halasztották. Johanna asszony minden órában
                    átszaladt hozzájuk egy-egy pillanatra és titokzatos arccal könyörgött nekik,
                    hogy az Isten szerelmére, várjanak még, néhány nap múlva csoda történik és
                    minden jóra fordul. Melius lovag is csatlakozott Johanna asszony könyörgéséhez.
                    Ő is borzasztó titokzatos arcot vágott és többször azon a ponton volt, hogy
                    Achilles báróval közölje a maga megváltó tervét. De mindig meggondolta magát.
                    Nem, azt csak a legvégső esetben szabad megtenni, csak a vonat indulása előtt,
                    vagy akkor, ha Dávid Sylvester szívét még a levél tartalma sem puhítaná meg.
                    Rettenetes ostobaság, égbekiáltó bűn és hálátlanság volna, ha ezt a borzasztó
                    fegyvert ok nélkül és időelőtt sütném el, - mondta magamagának szívdobogva.</p>
                <p>Harmadik nap aztán megtörtént a csoda. De a csodát nem Melius lovag támasztotta.
                    A csoda hírét Guido Barbarini hozta lélekszakadva, zihálva, hörögve, fuldokolva
                    és diadalmasan ordítozva és eszeveszettül handabandázva. Közjegyzői okiratot
                    lobogtatott a kezében és azzal fölrohant Achilles báró szobájába.</p>
                <p>- Olvassa, olvassa! - kiabálta eszelősen és Achilles báró orra elé tartotta a
                    hivatalos írást.</p>
                <p>A közjegyzői okirat csakugyan rendkívüli dolgokat tartalmazott. Kezdődött azzal,
                    hogy a hitelezők visszavonták a Góliát-szálló ellen benyújtott csődkérvényt.
                    Folytatódott azzal, hogy Dávid Sylvester úr, szállodatulajdonos a
                    Szentháromság-utcából, beigazolta, hogy a Góliát-hotel részvénytöbbségének
                    birtokában van. Végződött pedig azzal, hogy nevezett Dávid Sylvester úr az
                    összes hitelezőket kielégítette és mint egyedüli hitelező ajánlatot tesz, hogy
                    ötszázezer dollárért kártalanítja a Hannibálokat és a kisebbségi részvényeseket
                    is.</p>
                <p>Dávid Sylvester tehát megnyerte a harcot. Dávid legyőzte Góliátot, mint ahogy
                    Dávid mindig győzedelmeskedik, ha aranyparittyából, aranytekercsekkel hajigálja
                    Góliátot. Dávid úr legyőzte Achillest, legyőzte Sylviát, legyőzte Barbarini
                    urat. Zsebrevágta a Góliát-szállodát Melius lovaggal és Plutóval együtt. A
                    birodalom, amelyet valaha készpénzen vásárolt, már-már összeomlott. A birodalom
                    népe fellázadt ellene, trónjáról letaszította és kikiáltotta a maga
                    függetlenségét. De Dávid urat nem lehet legyőzni és nem lehet kibújni a hatalma
                    alól. Nem lehet még úgy sem, hogy valaki elszökjék előle és ki akarjon
                    vándorolni Amerikába. Dávid úr aranyaival szemben erőtlen lesz nemcsak a bűn, de
                    maga az erény is, nemcsak a gyűlölet, de a szeretet is és alattvalói hiába
                    akarják vállalni a mártiromságot, az ő engedelme nélkül már ezt a dicsőséget sem
                    lehet nekik megszerezni. Elhagyták a Dávid-szállodát? Új szállodát építettek
                    maguknak, új világot teremtettek és új bálványokat emeltek maguknak Szent Dávid
                    szobrával szemben és Dávid Sylvester úr nélkül akartak új életet élni? Hohó,
                    Dávid úrral ilyen könnye­dén nem lehet elbánni. Dávid úr sokáig tűrt és
                    gyűjtötte az erőt és amikor ott, vele szemben, az új világ fölépült és Dávid úr
                    belátta, hogy képtelenség és esztelenség volna egy világot összedönteni, hát
                    fogta magát és egyszerűen maga alá gyűrte Góliátot. El akartatok szaladni
                    előlem, felmondtátok az engedelmességet? No, hát lássátok, hogy mindenütt én
                    vagyok az úr, hogy előlem nem lehet elszaladni és a Góliát-szállodában éppúgy a
                    hatalmam alatt vagytok, mint a Dávid-hotelben.</p>
                <p>Ez az okoskodás Dávid úr szájából hangzott el, miután a vásárt nyélbeütötte és
                    Johanna asszonyt, Sylviát, Achilles bárót, Melius lovagot, Plutót, a kuvaszt
                    maga elé rendelte kihall­gatásra a Dávid-szálloda orgonatermébe. Alattvalói
                    némán, lehajtott fővel, könnyező szemmel állottak előtte és Dávid úr büszkén
                    jártatta végig rajtuk a tekintetét. Aztán visszaküldte őket a Góliát-hotelbe,
                    kemény leckét tartva Achilles bárónak arról, hogy miként kell szállodát vezetni
                    a régi Szent Dávid-hotel tiszta szellemében és hagyományos erkölcsei
                    szerint.</p>
                <p>- Nem avatkozom a dolgaitokba. Nem kívánok mást, csakhogy a régi cégért a
                    szálloda hom­lokzatáról levegyétek és a hotelt Új Szent Dávid Szállodájának
                    kereszteljétek el. Ebből nem engedek. Lehet, hogy ezt az öreg zárdaépületet is
                    kisajátítja a magisztrátus és helyébe otrom­ba felhőkarcolókat építtet, mint
                    ahogy most szokás. Megteheti. Akkor majd talán én is át­me­gyek a szomszédba,
                    amit annál könnyebben megtehetek, mert azt is Szent Dávid-szállodának
                    hívják.</p>
                <p>*</p>
                <p>Élete alkonyán így vásárolta meg mégegyszer Dávid Sylvester úr mindazt, amit
                    ifjúságában és élete derekán nagy gonddal és áldozatkészséggel
                    összegyűjtögetett: családot, békét, boldogsá­got, szeretetet, hatalmat és
                    dicsőséget, mindent, ami az életet széppé és gazdaggá teszi. Ki hitte volna,
                    hogy jöhet idő, amikor mindez veszendőbe megy és kisiklani készül bőkezű és erős
                    kezei közül? Dávid úr semmiesetre sem hitte volna. De most már tudja, hogy az
                    életet nem elég egyszer megvásárolni. Aki az élet fölött uralkodni akar, annak
                    mindig újra és újra le kell győzni azt, vagy mindent oda kell érte adni, hogy
                    megtarthassuk.</p>
            </div>
        </body>
    </text>
</TEI>