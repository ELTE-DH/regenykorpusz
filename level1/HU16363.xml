<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16366" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A kis Kelemen története : Regény kicsik és nagyok számára</title>
            <author>
               <persName>
                  <surname>Rákosi</surname>
                  <forename>Jenő</forename>
               </persName>
               <date from="1842" to="1929">1842–1929</date>
               <idno type="VIAF">84419870</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">21573</measure>
            <measure unit="pages">48</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A kis Kelemen története : Regény kicsik és nagyok számára</title>
               <date>2016-12-21</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/16300/16366/"/>
               <respStmt>
                  <resp>Original Electronic Edition</resp>
                  <name>Varjú Mária</name>
                  <name>Vidiné Réfi Erzsébet</name>
                  <name>Rónyainé Varga Tünde</name>
                  <name>Mészáros Attila</name>
               </respStmt>
            </bibl>
            <bibl type="printSource">
               <title>A kis Kelemen története : Regény kicsik és nagyok számára</title>
               <author>Rákosi Jenő</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1895</date>
               <ref target="https://www.mek.oszk.hu/16300/16366/"/>
            </bibl>
            <bibl type="firstEdition">
               <title>A kis Kelemen története : Regény kicsik és nagyok számára</title>
               <author>Rákosi Jenő</author>
               <date>1891</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T3"/>
         </ns1:eltec>
      </xenoData>
      <revisionDesc>
         <change when="2025-10-17"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
               I. Bevezetés.
            </head>
            <p>Kedves fiatal barátaim, ti nem szoktatok ujságot olvasni, nem is tudjátok, mennyi
               szeren­csétlenség történik a világon. De ha nagyobbak lesztek és olvastok ujságot is,
               jusson mindig eszetekbe, hogy ugy, mint a hogy nappalból éjjel, az éjjelből nappal
               lesz: a szerencsétlenség sem külön magában álló dolog, hanem szerencséből lesz és
               ismét szerencse is lesz belőle. Csakhogy az ujságok az összefüggést nem tudhatják,
               mert egy-egy eset mindig magában áll előt­tük. A nagy szerencsét leirják s nem
               tudják, mikor lesz forrásává a nagy szerencsét­len­ségnek, s megirják a
               szerencsétlenséget s nem láthatják, miből lett, vagy nem lett-e nagy szerencse
               okozója vagy éppen iskolája. Igy van az a történet is, a melyet most el fogok nektek
               beszélni. Azt kell belőle megtanulni, hogy szükséges a szerencsétlenséget csüggedés,
               a szerencsét elbizakodás nélkül viselni, mert mind a kettő Istentől van és ha
               alázatosan viseled, Istenhez vezérel.</p>
            <p>Néhány évvel ezelőtt a következő esetet közölték a hirlapok:</p>
            <p>»Borzasztó esetről értesitenek bennünket Pozsonyból. Nem messze - mindössze nehány
               kilométernyire - a régi koronázó városhoz, a Duna partján áll egy kis ház. Évek óta
               egy jámbor házaspár lakik benne kis fiával. Szerényen, elvonultan, kis fiok
               nevelésének éltek, a ház körüli földeket müvelve, melyek az övéik voltak. Tegnapelőtt
               az apa bejött a városba, a hol dolga akadt s csak későn este tért haza kedves
               tanyájára. Feltünt neki, hogy háza ablaka nem világit elejbe az éjjeli sötétségben s
               nem aggodalom nélkül, mintegy balsejtelemtől űzve, kettőztetett lépésekkel sietett
               hajlékát elérni. Lakása ajtaját nyitva találja; ijedten lép be, mert rendes dolog
               volt, hogy esti szürkülettel be szokták csukni az ajtót, - és nejét szólítja, de
               feleletet nem kap. Beljebb megy s az ambituson megbotlik valamiben. Lehajlik,
               megtapogatja: egy emberi test. Szörnyü ijedelem szállja meg, megrázza a testet,
               feleségét nevén szólitja, de feleletet nem kap. Azt hitte, az asszony el van ájulva,
               fiát kiabálta, de mind hasztalan. Rémes aggodalmak közt és gyöt­rő gondolatoktól
               megszállva indul a hely felé, a hol a gyertyát s gyujtót tartották, hogy világot
               gyujtson, de minduntalan megbotlik valamiben. Mintha minden a lakásban ki volna
               mozdítva helyéből. A gyertyát sem találja helyén. Akkor jut eszébe, hogy zsebé­ben is
               van gyujtó. Reszkető kézzel iparkodik egy szálat meggyujtani, de csak nehezen
               sikerült neki roppant izgatottságában. Végre ég a gyujtó. A lámpás eltörve a földön
               hever. Ott fekszik a gyertyatartó is, benne egy darab gyertya, felveszi és
               meggyujtja, s a mint a gyenge világitó szer fénye végig reszket a szobán, emberünk
               látja, hogy az egész lakás fel van dulva, fenekestül fel van forgatva. Szinte
               megdermedve a helyzet rettentő voltától, feleségéhez tántorodik, melléje térdel s
               leteszi a gyertyát a földre. A földön elterült nő fejét fölemeli s rekedt hangon
               szólítja. De a nő meg van halva, nyakán a foj­to­gatás erőszakos jelei. A boldogtalan
               férfi elejti nejét a földre, hogy szinte koppan a feje és rémesen kiáltozza
               gyermekét. De néma csendesség felel neki, oly csendesség, hogy szinte hallani
               lehetett a Duna moraját, a mint a partot csapkodja. Mellőzzük annak leirását, mint
               kutatta fel a ház minden részét, majd a tájékát. Mert látta, hogy itt erősza­kosság
               történt és remélte, hogy tán a fiu elbujt valahol. De eredménytelen volt minden
               keresése. Még az éjjel bejött Pozsonyba, felverte a rendőrséget és mint egy őrült
               sza­lad­gált nyom után. Elsőbben is egy embert sikerült találnia, valami
               pásztorfélét, a ki látott a házhoz közel csónakot kikötni, két emberrel. A csónakosok
               Pozsony felől érkeztek. Itt Pozsonyban meg volt állapítható az, hogy két ember, a
               kiknek személyleirása meglehe­tősen hasonlított azokéhoz, a kiket a pásztorember
               látott, csónakot vásárolt és estefelé el­evezett tényleg a kis házikó irányában.
               Ennél többet senki sem tudott, sem azt a két embert, bár többen látták, nem ismerte
               itt senki. Csak az volt még kiderithető, hogy az a két ember vasuton érkezett, a
               vasuti jegyszedő emlékezett rájok. De már ez nem biztos, mert egy ily eset igen
               termékenynyé szokta tenni az emberek fantáziáját. A szegény, leg­kedvesebbjéből
               kifosztott ember, mikor kutatásai ennyit kiderítettek, kétségbe­esésében maga is
               csónakra ült, nyilván, hogy járja a partokat s vizeket, mert meg van győ­ződve arról,
               hogy a vizen vitték el boldogtalan gyermekét. Azóta neki is se hire se hamva,
               házikója elhagyottan áll. A rendőrség egészen tanácstalan e rejtelmes esettel
               szemben.«</p>
            <p>Ez volt megirva az ujságban.</p>
            <p>Egy párszor azután máskor is volt még róla szó, de mindig csak az, hogy semmi sem
               derült ki a dologban. Egyszer még irták, hogy a szerencsétlen apa sem került meg
               többé, aztán többet nem irtak róla s az emberek végre egészen megfelejtkeztek a
               dologról.</p>
            
         </div>
         <div type="chapter">
            <head>
               II. Kelemen a libák nélkül.
            </head>
            <p>Somberek egy kis falu a Duna-Tisza közén. Egy utcából áll, annak se mind a két szélén
               voltak házak. Az utolsó házikók közül egyben lakott Kati asszony, özvegy Cserebók
               Péterné, a ki nagy aggodalmak közt jár ki s be a házában, majd szük udvarán végig;
               aztán ki-kiáll az utca­ajtóba és kémlelve nézeget a mező felé. Már a kanász, már a
               csordás is hazahajtott és ő mégis hiába várja a Kelemen gyereket drága libáival. Mi
               érte a gyereket? Nem esett-e kár a libákban? Halálos aggodalom szállta meg a szegény
               asszonyt. Minek is bizta kedves állatjait arra a gyerekre! Máskor, mikor senki se
               őrizte őket, olyan pontosan jöttek mindennap haza gegegve a szomszédok libáival!
               Most, hogy őrzőjük is van, ime, ilyen veszedelem esik meg rajtok. Igaz, hogy már négy
               hete jár ki velök Kelemen és még mindig haza is jött velök, de hát a
               szerencsétlenségnek egy nap is elég arra, hogy koldussá tegyen egy szegény özvegy
               asszonyt. Mert nagy kincs ám annak hat olyan liba, a milyent ő nevelt! Aztán itt van,
               szól az esteli harangszó és még se gyereknek, se libának se hire se hamva! Kati
               asszony keresztet vet és imádkozni próbál. De összezavarja az angyali üdvözlet. Csak
               tudná merre keresni, elejbe menne, gondolja magában és igazgatja ösztönszerüleg
               fejkendőjét meg a kötényét, pedig a nélkül is rendben van mindenik. De ha jóravaló
               ember az utcára lép, hát gondja van magára, hogy bolondnak ne nézzék.</p>
            <p>- Mi baj, Kati hugom, kérdi Gereben János gazda, a ki vállán kaszával ballagott el a
               ház előtt. Jó estét adjon Isten.</p>
            <p>- Adjon Isten, János gazda. Ugyan nem látta-e azt a Kelemen gyereket a libáimmal? Még
               sincs itthon, pedig már éjfél lesz innen-onnan.</p>
            <p>- Hát arra bizta a libáit?</p>
            <p>- Arra, lelkem, de bár ne biztam volna, nem volnék most ilyen kárban.</p>
            <p>- Biz én nem láttam se gyereket, se libát, mond a gazdaember, most felelve az első
               kérdésre.</p>
            <p>- Végem van, végem van! Kiáltja Kati, a mi mutatja, hogy aggodalmában már szinte a
               fejét kezdi veszteni.</p>
            <p>- Megmondták kendnek Kati már akkor, minek fogadja be azt a kis csavargót. Most hát
               megvan, a mit keresett.</p>
            <p>- Ugyan ki fogadná, mond erre Kata asszony álmélkodva, be a koldust, ha nem a szegény
               ember? Mi lett volna vele olyan betegen és elnyomorodottan, a hogy a falunkba
               vetődött?</p>
            <p>- Hát hiszen én föl nem panaszlom, feleli Gereben János, kend siratja a libáit, nem
               én!</p>
            <p>- Jaj drága szép madaram, hat libám! siránkozék Kati.</p>
            <p>- Láttam én máskor azt a gyereket a libákkal, folytatja Gereben János. Nem a
               liba-gyöpre vitte ám az, hanem elkalandozott velök. Ott legeltette mindig a
               kastélybeli angol kert alatt. Aztán hallottam azt is, hogy kisebb gondja is nagyobb
               volt a libáknál, hanem az angol kert keritésére ágaskodott, aztán beszélgetett meg
               játszott a kontyesz-kisasszonynyal.</p>
            <p>- Uram bocsá! kiáltá Kata; a vérit veszem annak az istentelennek!</p>
            <p>- Még ilyet somberki parasztgyerektől nem láttak. A mieink legföllebb ha baraczkot
               vagy figét lopni másztak be az urasági kertész-kertbe. No, de nyugodalmas jóétszakát
               kivánok kendnek, Kati.</p>
            <p>És ezzel tovább ment Gereben János. Kati asszony pedig ugy meg volt rettenve, hogy
               hat libáját már hatfelé, a gyereket pedig hétfelé látta. Ment is a sövény mellé botot
               keresni azzal az eltökélt szándékkal, hogy most már elindul, megkeresni az
               elmaradottakat. A mint azonban ismét az utczára lép, hát ott áll előtte egy kis fiu,
               pőre parasztruhában, kis kalap a fején, ölében pedig egy nyöszörgő kis kutya.</p>
            <p>Kati asszony meglátja, eláll a szava, égnek mered a két keze, még az is, a melyikben
               bot nem volt és egy nagy nagy lélekzet után csak ennyi jött ki belőle:</p>
            <p>- Hát a libák?</p>
            <p>- Ne ijedjen meg, édes Kati néném, szól a fiu, nem esett semmi bajuk.</p>
            <p>- Hát neked?</p>
            <p>- Nekem sincsen semmi bajom.</p>
            <p>- Hát a kutyádnak?</p>
            <p>- A kutyámnak? És ezzel a vinnyogó kis állatot arcához szoritotta és maga is sirástól
               elfojtott hangon folytatá: a szegény Pajtás-nak leütötte két lábát a Krumpli
               Csicsa.</p>
            <p>- Az urasági csősz? Hát annak mi köze a kutyádhoz?</p>
            <p>- A Pajtás nem hagyta a libákat.</p>
            <p>- Hát az én libáimhoz mi köze a Krumpli Csicsának.</p>
            <p>- Behajtotta.</p>
            <p>- Behajtotta! És mint a villám csapott le Katalin asszonynak két fölemelt keze.
               Behajtotta! Igy őrzöd te az én drága jószágomat? Igy fizetsz te énnekem, nyomorultnak
               a miért megszán­talak? Vége a világnak, mert tudom, hogy az a gyehenna ispán ki nem
               adja darabját öt garason alul. Jaj, jaj szegény özvegy fejemnek, drága libáimnak! Mit
               csináljak, mit csináljak!</p>
            <p>És Kati asszony sirva indult be udvarába. Kelemen utána ment és vitte a kutyáját.</p>
            <p>- Édes Kati néném!</p>
            <p>- Hozzám ne szólj, te! Te megrontóm te! Inkább szedd össze a motyódat, aztán Isten
               nevében menj kutyástul, mindenestül, mert engemet már a sir szélire vittél.</p>
            <p>Kelemen a kutyát letette egy alkalmas vacokba a konyhában, aztán odalépett Kata
               asszony­hoz, megfogta a kezét és megcsókolta és igy szólt: »Édes jótévő anyám, ne
               haragudjék rám. Ne üzzön el magától. Nagy kárt tettem, de majd helyre hozom. Az Isten
               áldja meg jó anyai szívét.«</p>
            <p>- Mit hozhatsz helyre te! Ha ott lett volna a szemed a libákon, akkor most nem volna
               mit helyrehozni.</p>
            <p>- Belementek az urasági zabba. Én ugyan mindjárt észre vettem, a Pajtás szaladt is
               már, hogy megterelje, de akkorra már ott termett a csősz, azt tartom, ott hevert az
               árokban s onnan került elő és elhajtotta. A Pajtás neki esett, de az a goromba ember
               botot fogott rá s elütötte a két első lábát. Aztán se kérés, se könyörgés nem
               használt, behajtotta.</p>
            <p>- Jól van, mond Kata asszony. Hát most azonnal fogod magad és elmégy Czinczér
               uramhoz, az ispány urhoz és megkérleled. Ha kiadja a libákat, te meg megfogadod, hogy
               ezentul jobban vigyázol, akkor én sem haragszom.</p>
            <p>- Nem, Czinczér urhoz nem megyek, feleli mintegy ijedten a gyermek.</p>
            <p>- Nem mégy? És miért nem mégy?</p>
            <p>- Nem merek.</p>
            <p>- Bántott valamikor?</p>
            <p>- Nem, nem bántott.</p>
            <p>- Hát akkor mért nem mersz odamenni?</p>
            <p>- Félek tőle.</p>
            <p>- De mitől félsz, ha nem bántott?</p>
            <p>- A minap, mikor ott kün ültem a gyepü alatt, a mint nézek, egyszerre csak megszóllal
               valaki a gyepü mögött. A mint a szavát meghallottam, akkorát dobbant a szivem, hogy
               majd kiesett. Ugy rémlett, hogy ismerem, a ki beszélt, mintha már hallottam volna. S
               a mint oda nézek, hát látom, hogy igazán ismerem, de a beszédét még nem hallottam
               soha. Az ispán volt. Mikor aztán tovább beszélt, a szava is más volt, csak olyan volt
               már, mint más emberré.</p>
            <p>- Van jó dolgod, hogy ezért ne merj hozzá menni!</p>
            <p>- Édes, ne küldjön hozzá, félek tőle.</p>
            <p>- Hát a libáim, mondja az asszony, ott hagyjam a drágákat?</p>
            <p>- Majd azokat kikérem mástól.</p>
            <p>- Nem parancsol abba más, csak az ispán ur.</p>
            <p>- Majd kikérem a kontesz kisasszonytól.</p>
            <p>- Jó hogy mondod! csattan föl most Kata asszony. Hallottam, hogy az az oka az egész
               kárnak, hogy te őtet őrzöd, nem a libákat. Hogy a keritésre mászol meg más efféle.
               Aztán itt van ni, én vallom a kárát.</p>
            <p>- Ne haragudjék, édes, kikérem a libákat a kontesztől.</p>
            <p>- Azt gondolod talán, annak nem nagy pénz libánkint öt garas? Az se adja, ha az ispán
               nem adja!</p>
            <p>- A kontesz igen jó kis lány; mindig hi, hogy játszam vele, meg hogy meséljek neki.
               Aztán könyveket hoz ki, azokból egyszer én olvasok, egyszer meg ő olvas.</p>
            <p>- Itt van ni! Akkor hogyne menne kárba a liba, mikor ilyen oktalansággal töltitek el
               az időt. Ha még legalább segitene a libákra vigyázni. No, egy-kettő, elmégy az
               ispánhoz, hogy le ne fekügyék, talán megkönyörül rajtunk.</p>
            <p>Nem volt mit tenni, Kelemen elindult félelmes utjára. De a kapuból visszaszaladt.</p>
            <p>- Mégis itt vagy, rivalkodik rá az asszony, kezében egy kis tányérral, melyből a
               nyöszörgő kutyát kinálta valamivel.</p>
            <p>Kelemen, a mint ezt meglátta, oda rohant, könyei kicsordultak és bőven omlottak,
               nyaka köré fonta kis karjait az asszonynak s zokogás közt mondá: »Édes drága anyám,
               csak azért jöttem vissza, hogy megkérjem, adjon valamit a Pajtásnak. De már a maga
               gyémánt szive előbb megszánta szegényt.« És ezzel megcsókolta az asszonyt.</p>
            <p>- Elmegyek, ha meg is esz az az ember, mondá és kiszaladt a házból.</p>
            <p>- Hogy lehet már egy állatot igy szeretni, dörmögte Kati asszony, de ő is törülgette
               hozzá a szemét, pedig bizony se füst, se semmi nem volt a konyhában, a mitől
               kicsordult volna a könyje.</p>
            
         </div>
         <div type="chapter">
            <head>
               III. Az ispán.
            </head>
            <p>Elindult hát Kelemen fel a falunak, a falu tulsó vége felé. Ott volt a Somberky
               grófok kastélya és egy melléképületben a gazdasági udvar és az ispán lakása. Nyár
               volt, de már este volt. A falusi nép már elvonult, csak itt-ott akadt valaki, egy-egy
               ember, a ki haza igyekezett, egy-egy beszélgető pár. Az éjtől és sötétségtől nem félt
               Kelemen. Nem volt több nyolcz-kilenc évesnél, de többet próbált már, mint más ilyen
               sorsu ember egy egész életén át próbált. Somberek csak nem rég idő óta a hazája, Kata
               asszony nem rég az ő édes anyja. Kivoltáról, mivoltáról nem sokat tudott mondani. Nem
               tudta megnevezni a helyet, honnan ide szakadt, nem tudta más nevét, mint a Kelement.
               Oláhcigányoktól szökött meg, egy darabig csavargott és Somberekbe kimerülve, kiéhezve
               érkezett. Az előljáróság váltig faggatta kiléte és hovatar­to­zandósága iránt, de ő
               erre nem tudott megfelelni. Kata asszonynak azóta beszélt mindenféle csodát, a mi
               mese is lehetett, valóság is, de a ki azt nem tudja, ki fia és hovávaló, annak a
               józan parasztnép nem sokat ád a zavaros beszédeire. A biró el akarta toloncolni, de
               mert nem tudták, merre vigyék, kapva kaptak Cserebók Péterné, a fiu első jótevője
               ajánlatán, hogy ő neki ugyis se fia, se lánya, se vagyona, hát eltartja a
               gyereket.</p>
            <p>Igy rekedt Kelemen Somberken. Rongyaiból kiszedte, szennyjéből kifürösztötte és
               szabott reá helyes parasztruhát a jó asszony s hü gondviselője lett neki is, meg a
               kutyának is, mely a fiuval jött. Kelemen pedig hálás jó fiu volt s bizony neki is
               nagyon fájt, hogy Kata asszonyt a libákkal ilyen bajba sodorta. Iparkodott hát szivét
               megkeményiteni s ballagott az urasági major felé, a hol az ispán lakott.</p>
            <p>De persze, az ember fölteszi magában, hogy ilyen meg olyan vitéz lesz, s mikor aztán
               köze­ledik a pillanat, akkor elkezd a szive dobogni és elveszi az erejét. Kelemen is
               igy járt. Maga se tudta mért, de hogy egyszer ugy megijedt az ispán szavától, mintha
               meg lett volna babo­názva, olyan ösztönszerü félelem tartotta keblét megszállva. S
               igy, mikor közelébe jutott a háznak, megállt, hogy magát egy kissé megerősitse. De a
               helyett csak még nagyobb félelem szállta meg, hogy a házból perlekedő hangokat
               hallott.</p>
            <p>- Talán éppen rosszkor is jöttem, gondolta magában. Ha az ispán ur ugy sincsen jó
               kedvében, akkor inkább engem is a libákhoz csukat, nemhogy kieresztetné a
               libákat.</p>
            <p>Mit csináljon, igy folytatta okoskodását: visszatérjen liba és semmi nélkül? Akkor
               Kata asszony igazán méltán haragudnék. Ha már egyszer ennyire eljött, még is csak meg
               kellene próbálni. De mit is csinálnak ottben? - És szeme a fényre irányult, a mely a
               ház egyik oldalán levő ablakon át az udvarra vetődött.</p>
            <p>- Én bizony benézek az ablakon, mondá magában, aztán majd meglátom, be merjek-e
               menni, vagy sem.</p>
            <p>És ezzel fölkapaszkodott az ablak alatt levő padra s lassan odatolta képét az ablak
               üvegéhez.</p>
            <p>A szobában ketten voltak, egy férfi és egy asszony: az ispán és a felesége. Az ember
               folyton gorombán perelt, de nem oly hangosan, hogy Kelemen valamit megérthetett
               volna. Az asszony sápadt volt és csendes megadással hallgatta férje durva szavait,
               csak ritkán szólt közbe. Végre azonban, mintha türelme kimerült volna, felállt ülő
               helyéből, kezeit az égfelé emelve igy szólt: Isten a tanum, hogy kevés boldog és
               nyugodt percem volt melletted; de pokol az életem azóta -</p>
            <p>- Mióta? kiáltotta az ispán oly fenyegető hangon, hogy Kelemennek a szive verése is
               elállt s arca sápadtan a félelemtől feszült az ablakhoz.</p>
            <p>- Mióta? ismétlé a férj. Merd kimondani ezt a szót, merd kimondani, ha azt akarod,
               hogy a kezemtől halj meg!</p>
            <p>És ezzel megragadta a megrettent asszonyt a torkánál fogva s egyet forditott rajta
               ugy, hogy az asszony, ki eddig arccal volt az ablak felé, de szemét le nem vette
               férjéről, háttal került az ablakhoz, az ispán pedig szembe.</p>
            <p>- Mióta, te kigyó! mond ujra az ispán és megrázta a gyenge asszonyt, de hirtelen
               ellökte magától s egy orditással hátratántorodott, szemét mereven az ablakra
               szögezve.</p>
            <p>Az asszony nem tudta mire vélni e fordulatot s ijedten szedte magát össze s
               közeledett a férje felé.</p>
            <p>Ez azonban rekedten, levegőért kapkodva nyöszörgé: Ki van ott az ablakon, ki van ott
               az ablakon? És tehetetlenül zuhant a földre.</p>
            <p>Az ispánné az ablakhoz sietett, de nem látott senkit. Majd az urához, a ki
               élettelenül feküdt a földön. Dörzsölte, locsolta s csak nehezen téritette magához,
               aztán a cselédségért szaladt, ágyba tették és orvosért küldték a kocsit, mert az
               orvos nem lakott a faluban.</p>
            <p>Kata asszony pedig nyughatatlanul várta a fiut az utcaajtóban. Egyszerre csak jön
               futva, eszeveszetten Kelemen, s ugy neki szaladt, majd legázolta.</p>
            <p>- Mi az, mi az? kérdi Kata asszony megijedve.</p>
            <p>De a fiu csak integetett s huzta be a jó asszonyt a házba. Ott ráborult. »Nem, édes,
               nem, nem tőle, nem az ispántól! Ne kivánja, nem lehet!« Ennél többet nem tudott
               mondani, de vacogott a foga, reszketett egész testében és görcsösen tartotta a
               tehetetlen öreg asszonyt, a ki immár maga is meg volt félemlitve, elfelejtett libát,
               mindent és csak simogatta a szinéből kikelt fiut, csendesitő szókat intézvén
               hozzá.</p>
            <p>Kelemen ott aludt el a Kata asszony ölében, de még álmában is meg-megrándult a teste
               és kis keze bele-belekapaszkodott a szegény özvegy asszony ruhájába.</p>
            <p>Igy virradtak meg másnap is ketten: a szegény özvegy és a szegény árva Kata asszony
               viskójában.</p>
            
         </div>
         <div type="chapter">
            <head>
             IV. A kontesz-kisasszony.
            </head>
            <p>Másnap elég jó állapotban volt a kis zsellérházbeli család. Kata asszony is, Kelemen
               is, ki­heverték az este izgalmait és Pajtás is, ámbár még kényes volt az egyik első
               lábára, de kijött a vaczkából, hogy kis gazdájának kedveskedjék.</p>
            <p>Csak persze a libák nem voltak még meg.</p>
            <p>A faluban hire volt, hogy este megütötte a szél Czinczér urat, az ispánt. A kocsisné
               beszélte el már kora hajnalban, mert az ő urát küldték el még az este a doktor után.
               A doktor megjött, megnézte a beteget, irt neki orvosságot is és el is ment. Az igazat
               megvallva, az ispánt kevesen sajnálták. Gorombakezü, hirtelen ember volt, haragos és
               káromkodó, kevés volt a népszerüsége. Jobban sajnálták a feleségét, a ki valamikor
               belső volt a kastélyban, onnan vette el az ispán. De szegény nem sok jó napot látott,
               mióta férjhez ment.</p>
            <p>Hogy miképpen történt az esteli szerencsétlenség, azt nem tudta senki sem. A cselédek
               hallották ugyan a pörlekedést, de ez olyan mindennapos dolog volt, hogy attól ma is
               egész­séges lehetne Czinczér ur. Még legtöbbet tudott a dologról Kelemen, a ki el
               mondotta Kata asszonynak, a mit látott. De bár bolondságnak tartotta az
               özvegyasszony, hogy ennyitől valaki ugy holtra rémüljön, mint Kelemen, mégis belátta,
               hogy ez ilyen gyerekkel megtörténhetik.</p>
            <p>De már most mi lesz a libákkal?</p>
            <p>Kata asszony kikereste a ládafiából egy féltett kezkenőjét s szomorúan bontogatta a
               csücskeit: oda volt bogozva valamelyes aprópénz; próbáljuk meg, tán van annyi, hogy
               ki lehet rajta váltani a behajtott állatokat.</p>
            <p>Kelemen azonban erre nem volt hajlandó. »Tegye el édes azt a drága pénzt, mondá.
               Megpróbálom én a nélkül is. Mondom, hogy a kis konteszt kérem meg érte.«</p>
            <p>Kata asszony ebbe ugyan nem hitt, de ha a gyerek annyira bizik a dologban, hát hadd
               próbálja meg. S Kelemen elindult a kastély felé. Őgyelgett a kert alatt, bement az
               udvar felé, messziről a gazdasági udvart is nézegette, a hol az ispán betegen feküdt,
               de a kit keresett, azt ezuttal nem látta meg sehol. Ismét elindult tehát az angol
               kert aljába: ott mindig megtalálta, mikor nem kereste, hátha most is csak ugy lesz. A
               mint a kastély kapuja tájékáról kikanyarodik a mező felé, ott találkozik a kis
               Czinczér Pistával, az ispán fiával.</p>
            <p>- Nini Pista, te ma már a mezőről jösz?</p>
            <p>- Onnan ám! felel a cingár, sápadt fiu élénk szemjárással, már korán reggel óta ott
               vagyok.</p>
            <p>- Hiszen máskor sohase vagy ott. Mi vitt ki ma igy magadban?</p>
            <p>- Hja, mond a gyerek mintegy diadallal: ma beteg az apám! Azt teszek, a mit akarok,
               ma nem ver meg senki!</p>
            <p>Kelemen két nagy szeme elborult, mintha megnedvesedett volna. Egy kis darabig nézte a
               jókedvü véznaságot, aztán odalépett hozzá, megsimogatta szeretettel s igy szólt:</p>
            <p>- Szegény Pista! Te nem tudod, milyen baj az, ha az ember árva. De tán még
               keservesebb, ha az embernek apja, anyja van és mégis árva.</p>
            <p>Pista nem értette Kelemen beszédét, csak annyit érzett belőle, hogy jó indulatból
               eredt. Rámosolygott hát Kelemenre s ennyit mondott neki:</p>
            <p>- Délután megint kimegyek a mezőre! Ezzel pipacscsal fölbokrétázott kalapját feltette
               szőke fejére s indult hazafelé. Kelemen pedig lekanyarodott az uton az angol kert
               alá.</p>
            <p>Alig ért oda, a hol széles dülő ut választja el az angol kertet a mezőségtől, - nem
               messze van a kékes szint játszó zabföld, a melyről a libákat behajtották, - már
               messziről hallja a nevét. A kis kontesz kiabálta, kinek aranyfürtös feje látszott az
               alacsony kőkerítés fölött. Belül egy nagy kőre állt s ugy nézett ki a mezőre, nyilván
               Kelement kémlelte. Barátságosan köszöntötte egymást a két gyermek.</p>
            <p>- Mért jöttél ma olyan későn, Kelemen? A délelőtti séta ideje már végire jár. Már azt
               hittem, el se jösz.</p>
            <p>- A nevelő kisasszony nincsen itt? kérdi Kelemen.</p>
            <p>- De igen, amott van a padon, könyvet olvas. Mindjárt kell vele menni zongorázni.</p>
            <p>- Pedig én nagy bajban vagyok és magát akarom megkérni, hogy segitsen rajtam.</p>
            <p>- Hát akkor mért jöttél ilyen későn, kérdi a lányka. Mért nem siettél jobban. Én
               mindjárt segitek ha tudok. Mi bajod van?</p>
            <p>- Hát a libáim, mondja a fiu.</p>
            <p>- Az ám ni, a libáid nincsenek itt, meg a Pajtás sincsen itt.</p>
            <p>- Ez mind összetartozik. Tegnap este, mikor a kontesz elhivott, hogy megnézzük a
               kertben a madárfészket, a mig itt benn jártam a kertben, a libáim belementek a zabba,
               és éppen mikor kimásztam a keritésen, akkor termett ott a Krumpli Csicsa és
               behajtotta.</p>
            <p>- Ki az a Krumpli Csicsa?</p>
            <p>- Az a csősz, a ki a mezőt őrzi.</p>
            <p>- Mi az, behajtani?</p>
            <p>- Elhajtotta, elvette, nem adja vissza.</p>
            <p>- Miért?</p>
            <p>- Mert a zabba mentek.</p>
            <p>- Hát a libának nem jó a zabba menni?</p>
            <p>- De jó, hanem nem szabad. Azért büntetésül behajtották.</p>
            <p>- Hát most mit kell csinálni?</p>
            <p>- Ki kellene váltani a libákat, de édes azt mondja, elkérnek egy libáról öt garast
               is.</p>
            <p>- Az sok pénz? kérdi a kis lány.</p>
            <p>- Bizony nagyon sok, pedig a liba is hat.</p>
            <p>- Több mint száz forint?</p>
            <p>- Nem több, de mégis nagyon sok.</p>
            <p>- Hát akkor hogy kezdjünk hozzá?</p>
            <p>- Meg kellene kérni az ispán urat, hogy adja ki ugy.</p>
            <p>- Igen, de azt hallottam, hogy az ispán meghalt.</p>
            <p>- Nem halt meg, csak nagyon beteg, nem birja a szavát.</p>
            <p>- Igen, igen, azt mondták. Én azt hittem, hogy az mindegy.</p>
            <p>- Nem mindegy, de azzal azért most mégsem lehet beszélni.</p>
            <p>- Akkor mit csináljunk? töprenkedik a grófkisasszony.</p>
            <p>- Én azt gondoltam, ha talán a kontesz kisasszony megkérné szépen a gróf urat. Annak
               az az öt garas se sok.</p>
            <p>- Jaj, Kelemen, az nagyon szigoru ám.</p>
            <p>- Nem jó ember? Kérdi a fiu.</p>
            <p>- De nagyon jó. Soha sem bánt, mindent kapok, anélkül, hogy akármit kérnék, kérni nem
               is szabad. De mindig rossz kedve van, soha se beszél, soha se nevet.</p>
            <p>- Az baj. Pedig én nagyon biztam benne. Szegény Kati néni! Mi lesz, ha nem viszem
               haza a libáit. A Pajtás is oda van. Annak leütötte a lábát.</p>
            <p>- Kicsoda?</p>
            <p>- Krumpli Csicsa.</p>
            <p>- Hiszen akkor inkább a Krumpli Csicsát kellett volna behajtani! Az övé nagyobb
               vétek, mint a libáké!</p>
            <p>Ezt Kelemen is belátta, de ez nem oldotta meg a kérdést és a tanácskozás fenakadt.
               Végre megint csak a fiu szólalt meg.</p>
            <p>- Hát maga nagyon fél a gróf urtól?</p>
            <p>- Bizony félek én, Kelemen.</p>
            <p>- Én is féltem az ispány urtól, mégis elmentem hozzá. Én el mernék menni a gróf urhoz
               is, csak eresztenének be.</p>
            <p>- Hát olyan nagy szerencsétlenség az a hat liba, kérdi a kis leány álmélkodva.</p>
            <p>- Bizony nagy az! Egyebe sincsen a Kati néninek, még is felfogadott engemet meg a
               Pajtást fiának.</p>
            <p>A grófkisasszony elgondolkozott, körülnézett és mintha félne, hogy meghallják, kissé
               fojtott hangon igy szólt:</p>
            <p>- Ha te mersz, Kelemen, akkor én is merek. A gróf ur itt van ilyenkor a park tulsó
               részén, a sötét alléban. Gyere, mászszál be csöndesen, aztán menjünk oda együtt.</p>
            <p>Kelemen e szóra minden további felelet nélkül óvatosan felkapaszkodott a keritésre és
               be­ug­rott. A kontesz csöndet intett és ujjával egy orgonabokorra mutatott, a hol a
               nevelő kisasszony ült egy könyv olvasásába elmerülve. Azután megfogta Kelemen kezét
               és vitte magával. Mint két kis nyulacska, ugy bujkáltak bokorról-bokorra, a mig egy
               sürü fasorhoz nem értek. Ott a grófkisasszony megállt a sürüben és óvatosan
               kikukucsált.</p>
            <p>- Nem látom, szólt suttogva. Itt szokott sétálni, de nem szereti, ha valaki utána
               jön. Talán már el is ment.</p>
            <p>De a szó hirtelen elállt az ajakán, mert arról az oldalról, a melyhez háttal álltak s
               a merre csak most fordult, egy magas, száraz, sápadt arczu, szigoru szemü ur
               közeledett feléjük, tekintetét élesen rájok szögezve.</p>
            <p>- Mi ez? Mit keres maga itt, szólalt meg az öreg ur. És ki ez a fiu?</p>
            <p>- Én - én - dadogta a konteszka, nem tudom, - ez a fiu a Kelemen.</p>
            <p>- Jőjjön ki onnan a sürüből, szólt erősen a gróf. Hol van Mari kisasszony?</p>
            <p>- Mari kisasszony? mond a kis lány nagy zavarban, félénken lépve ki Kelemen mellől, a
               ki kalapját levette és mereven néz a grófra. Mari kisasszony ott van az
               orgonabokorban, olvas.</p>
            <p>- Miért jött el tőle? S micsoda illetlen dolog itt egy parasztfiuval a bokrok közt
               bujkálni! Rögtön menjen vissza Mari kisasszonyhoz.</p>
            <p>- Igen, megyek, mond a lány, ki már közelebb állt a siráshoz, mint a nevetéshez,
               megyek, de kérem, ne bántsa Kelement és adja vissza neki a libákat, kérem, nagyon
               szépen kérem - és ezzel nagy sirásra fakadva oda lépett sebten a grófhoz és
               megcsókolta a kezét.</p>
            <p>A gyermek őszintesége és együgyü félelme ugy látszik meghatotta a sötét arcu férfiut.
               Két szeme bár sötéten égett, némi jósággal nézett Kelemenre, mig a kis leány kezét a
               gróf keze erősen megszoritotta.</p>
            <p>Kelemen némán állt a sürüben, nagy szeméből nagy könycseppek sürün gurultak végig az
               orcáján.</p>
            <p>Ez különös látvány volt a grófnak: két siró gyermek, a ki tőle libákat kér vissza.
               Egy isme­retlen parasztfiu s az ő unokahuga, a kit gyermekéül tartott. Egy mosoly
               cikázott át beborult arcán, ritka vendége az ő vonásainak. Ha megkérdeznék tőle,
               hamar nem is tudná meg­mondani, mikor mosolygott utólszor. További kérdő szavára a
               kis kontesz elmondta neki az egész szerencsétlenséget, meg hogy miként jöttek rá,
               hogy a grófhoz folyamodjanak. Kelemen ezalatt folyton a sürüben állt s le nem vette
               szemét a grófról. Igen szép fekete szeme volt, nagy tüzzel ragyogott és szép, tiszta
               volt hosszukás, halavány arca. A gróf, a mint egyszer oda nézett, szinte rajta
               felejtkezett és mintegy gyönyörködni látszott benne.</p>
            <p>A mint a kis lány elvégezte beszédét, a gróf kivette jegyzőkönyvét, néhány szót irt
               egy név­jegyre s átadta hugocskájának.</p>
            <p>- Ezt vigye Kelemen a majorba, erre kiadják a libákat.</p>
            <p>A kontesz átvette a névjegyet, de egyszersmind ujra megcsókolta a gróf kezét, azzal a
               sürühez lépett s Kelemen felé nyujtotta a névjegyet. Kelemen hirtelen kilépett,
               megragadta és meg­csókolta a kis lány kezét, aztán a grófhoz lépett, elkapta a kezét
               és szintén megcsókolta.</p>
            <p>- Köszönöm, szólt s hangja szinte megcsuklott a sirástól. Köszönöm és ketten, Kati
               néni meg én, nagyon szépen fogunk ma este imádkozni magokért kettejökért.</p>
            <p>És ezzel elsietett, boldogan.</p>
            <p>A kis kontesz pedig a grófhoz fordult.</p>
            <p>- Kérem, mondá kis kezét összetéve, ne haragudjék!</p>
            <p>- Jól van, jöjjön ide, mondá a gróf s lehajolt és megcsókolta a kis lányt, de
               hirtelen felegye­nesedett ismét, mondván: most pedig azonnal menjen vissza Mari
               kisasszonyhoz.</p>
            <p>- Megyek, mond a kis lány; de ma én is nagyon szépen fogok imádkozni valakiért. Ezzel
               ellebegett.</p>
            <p>A gróf mély szomorusággal nézett utána.</p>
            
         </div>
         <div type="chapter">
            <head>
               V. A libák Kelemen nélkül.
            </head>
            <p>Kelemen nagy diadallal vitte haza a libákat és apróra elmondott fogadott anyjának
               mindent. Kati néni nagy álmélkodással hallgatta a dolgot, meg-megcsóválta a fejét,
               össze-összecsapta a kezét. Ilyen csodát még Somberek nem látott. Régen tenyésztenek
               már Somberken libákat, de e történethez hasonlóról nem tudhattak a legöregebb
               libatenyésztők se. De bármily nagy volt is Kata asszony elcsodálkozása, nem vala
               akkora, hogy a fejét elvesztette volna. Sőt Kelemen ugy tartotta, hogy nénémasszonya
               nagyon is józanul itéli meg az esetet, mert Kati ezeket mondá:</p>
            <p>- No most, Kelemen, a mit megigértél, azt leimádkozzuk. De hogy erről a dologról ne
               beszélj te senkinek se a faluban, mert végünk van, ha az uraságnak a fülébe jut, hogy
               a falu szájára adtuk őket. A másik meg az, hogy te ezentul az én tudtommal oda ne
               merj többet menni az angol kert alá. Nem nézhetik az urak azt jó szemmel, ha
               kisasszonykáik ilyen ágrólszakadt parasztgyerekekkel vannak. Legeltesd te is a
               libákat ott, a hol más böcsületes ember libái legelnek.</p>
            <p>- De édes, hiszen látja, hogy nem haragudtak meg, mondja a gyerek.</p>
            <p>- Ugy lesz, a hogy mondtam. Adjunk hálát az Istennek, hogy egyszer kikeveredtünk a
               bajból. Semmi szükségünk, hogy még egyszer belekeveredjünk.</p>
            <p>És ezzel vége volt appelláta nélkül. Kata asszony igy akarta, igy parancsolta és
               Kelemen, akárhogy fájt is neki, szót fogadott és mindig másfelé hajtotta a libákat és
               nem találkozott többé a kis konteszszel.</p>
            <p>Ment is a dolog hiba nélkül jól. Ment egy hétig, talán két hétig. De ekkor az a
               különös dolog ismétlődött, hogy Kelemen megint nem jött haza rendes időben a
               libákkal. Kata asszony izgatottan járt-kelt az udvarán s éppen ki akart menni a kapu
               elé a mikor látja, hogy meg-meg Gereben János ballag el azon. Megvárta, hogy tovább
               menjen s csak akkor indult kifelé. De mily nagy volt álmélkodása, mikor látja, hogy
               hat libája szép libasorban, elül a gunár, nagy beszélgetéssel kanyarodik be az
               udvarra.</p>
            <p>- Hát a gyereket hol hagytátok? rivall az asszony a ludakra. De persze ezek nem
               szeretnek az egyenes kérdésre világosan felelni, s csak egyre azt hajtották, hogy
               gegegege, gegegege!</p>
            <p>Kata asszony várt egy darabig, meg kiment; majd tüzet gyujtott a konyhán, de csak nem
               került meg a Kelemen. Immár sötétedett is az idő és még se jött.</p>
            <p>- Ezt valami érte! gondolá magában szivdobogva az asszony. Bizonyosan engedetlen volt
               és még is elment, tilalmam ellenére, a kontesz kisasszonyhoz s most őt csukták be az
               ólba! Uram isten, mit tegyek. El köllene tán nézni a kastély felé.</p>
            <p>Alig hogy ezt gondolta, ledobta a konyhakötényét és ünneplőt kötött s egy szebb
               fejkezkenőt vett elő, hogy utnak eredjen. De ebben a pillanatban lépett nehány férfi
               ember az udvarára, lámpással.</p>
            <p>- Szüzanyám, Isten anyja! Kiáltja megrettenve Kata, a gyereket hozza kelmetek?</p>
            <p>- Nem hozunk mi senkit, inkább keresünk, szólal meg egy öregebb ember, urasági
               hajdu.</p>
            <p>- A gyereket keresi kentek? kérdi ujra az asszony.</p>
            <p>- Miféle gyereket, Kati? kérdi a hajdu.</p>
            <p>- A Kelemen gyereket, lelkem. A libáim nála nélkül jöttek haza. Attól félek, valami
               érte.</p>
            <p>- Hát akkor csakugyan együtt vesztek el, mondá a hajdu.</p>
            <p>- Kivel együtt?</p>
            <p>- A kontesz kisasszonynyal.</p>
            <p>- Uram légy velem, jajgatott erre Kata asszony. Hát az is elveszett?</p>
            <p>- El az. Már egész alkonyat óta keressük. Tűvé tettük érte a kertet, a falut; a
               kastély föl van fordulva, az uraság - uram bocsáj - majd az eszét veszti, s nem
               találjuk sehol. Akkor mondja valaki, hogy tán ide jött, mert a Kelemen gyerekkel
               sokat látták beszélgetni.</p>
            <p>- Végünk van, végünk van! kiáltozta Kata asszony kezeit tördelve, mondtam én, hogy ez
               lesz belőle! Jaj, miért is értem én meg ezt a napot!</p>
            <p>Kata asszony nem tudta jajveszéklését folytatni, mert e pillanatban ugrott be
               villámsebesen az udvarra a keritésen keresztül Pajtás és szükölve rohanta meg az
               asszonyt.</p>
            <p>- Itt a kutyája, kiáltá nagy izgalommal az asszony. No, Pajtás, hol hagytad a
               gazdádat?</p>
            <p>A kutya az asszonyra ugrott, elkapta a kötényét, megrázta, aztán eleresztette s a
               kapu felé futott. Meg-meg visszajött, egyre nyöszörgött, ismét az asszony kötényét
               ráncigálta s ujra a kapunak szaladt.</p>
            <p>- Ez a kutya tud róla, ez hirt adni jött: gyerünk utána, mondták szinte mind egy
               szájjal. S a mint e szóra neki fordultak mind a kapunak, a kutya csaholva indult el
               előttük.</p>
            <p>A kapuban egy másik csapat az utjokat állja, élükön a gróffal.</p>
            <p>- Nos, mi az, mi ujság? szól a gróf.</p>
            <p>- Megkövetem a méltóságos urat, mond a hajdu, a konteszkisasszony nincs itt. Hanem
               innen meg elveszett a Kelemen gyerek. Itt ez a kutya most jött haza vinnyogva s mi
               utána indulunk, mondok, hogy nyomra visz. Ha megkerül a Kelemen gyerek, tán a
               kisasszonynak is nyomára akadunk.</p>
            <p>- Menjetek hamar a majorba, hozzatok egy pár nyergelt lovat, mond a gróf, és
               fegyvert, a mi akad. Hátha szükségünk lesz reá! Én is megyek a kutya nyomán.</p>
            <p>- Jaj méltósága, csókolom a kezét, ne tessen haragudni, én mondtam annak a gyereknek,
               de hát Isten kezében van mindnyájunk feje.</p>
            <p>Kata asszony volt, a ki igy jajgatott. A gróf csak azt mondta rá: Előre, gyerünk!</p>
            <p>És mentek, a kutya elül, nyomában azok, a kiknek lámpásuk volt, azután a többiek, a
               gróf és Kata asszony, a ki természetesen egyre azt hajtogatta: Jaj, mi lesz velem,
               jaj nekem szegény özvegynek!</p>
            <p>Pajtás gyorsan szökdécselt előre, folyton csaholva, meg-megállt hátra nézni, s mikor
               látta, hogy követik, ujra megindult. Keresztül ment a falu alatti libagyepen, aztán
               rátért egy széles marhajáró utra, a melynek végiben van egy régi téglavető, azontul
               egy óriási legelő, mely a szomszéd falu határáig ér.</p>
            <p>A rohanó társaság már elhagyta a téglavetőt s a kutya mégis csak egyre futott előre,
               de mind idegesebb lett az ugatása, a mint pedig a legelőre ért, eszeveszett csaholást
               és ugrándozást kezdett.</p>
            <p>- Itt kell lenniök, szólt a gróf s a kutyához sietett, egy lámpást kiragadva az egyik
               béres kezéből.</p>
            <p>És ott volt, de csak Kelemen. Sápadtan, vérbeborult arccal feküdt ott, fél könyökére
               támasz­kodva, s az érkezőkre vetve bádgyadt nagy szemét.</p>
            <p>- Jaj nekem, mi történt veled, drágám, egyetlenem, édes aranyos gyermekem!
               sikoltozott Kati asszony s odavetette magát a fiura, felölelte s ölébe fektette,
               kötényével a fiu halálra vált arcát törülgetve.</p>
            <p>- És Lotti, hova lett Lotti, kérdi izgatottan a gróf.</p>
            <p>Kelemen felnéz a grófra, keze a kutyát babrálja, a mely nyöszörögve udvarol szegény
               gazdá­jának.</p>
            <p>- Vizet, sóhajt Kelemen.</p>
            <p>- Itt van a csordáskut, hamar hozzatok neki vizet, kiált a gróf s egy legény sebten
               kiválik a társaságból, hogy vizet meritsen a mintegy száz lépésnyire lévő kutból.</p>
            <p>- Ki bántott, édes gyermekem, szól ismét Kati asszony. Jaj, ha ez a drága jószág, ez
               az okos kutya nem volna, itt haltál volna meg nálunk nélkül. Hol fáj, mid fáj?</p>
            <p>A fiu kezét a fejéhez emelte s a lámpafénynél világosan lehetett homlokán egy mély,
               zuzott sebet látni, melyből most is szivárgott a vér. A béres futva jött vissza a
               kuttól, esetlen kalapja karimájában hozva a vizet. Kelemen ivott egy kortyot, a
               többibe Kati mártotta be a gróf zsebkendőjét s megtörülgette a fiu homlokát.</p>
            <p>Kelemen szemlátomást megerősödött az italtól s felelni próbált a gróf ismételt
               kérdéseire.</p>
            <p>A konteszt oláhcigányok hurcolták el. Őt leütötték. S mutatta az irányt is, a melyben
               mene­kültek. De hogy jutni most a nyomukba? Pedig ha azonnal üldöznék őket,
               valószinüleg könnyen elérnék. Mig ha másnapra halasztják, a cigányok nagy előnyt
               nyernek s ki tudja, nem tesznek-e kárt a konteszben is.</p>
            <p>Kelemen, hallgatva a gróf ez előadását, felemelkedett Kata asszony öléből s kutyáját
               szóli­totta. Pajtás oda ugrott s Kelemen egy ruha darabot tartott elejbe: a
               grófkisasszony ruhájának volt a rongya. S a mint a kutya a rongyot megszagolta,
               Kelemen fél térden állva felemelte kezét. »Aló Pajtás, aló, keresd!« mondá és intett
               a kutyának.</p>
            <p>Pajtás nyöszörögve ugrott ki az embercsoportból, szaglászva futkosott ide s oda s
               felcsaholva, mint mikor a kopó nyomra akad, neki állott egy iránynak s nézett vissza
               az emberekre.</p>
            <p>E pillanatban érkezett a hajdu három paripával, puskával, vasvillákkal.</p>
            <p>- Rajta, mond a gróf, a kutya megtalálta nyomukat, el fog rajta csapázni. E fiut
               vigyétek be a kastélyba, ott fektessétek le, hivjatok hozzá rögtön orvost, az anyja
               pedig maradjon mellette.</p>
            <p>- Csókolom a kezét, méltóságos uram, szólt közbe Kati.</p>
            <p>- A többiek jöjjenek utánam, a kinek ló jut, lovon, a kinek nem jut, gyalog! Aló
               Pajtás, aló, keresd!</p>
            <p>S ezzel lóra ült, vállára vetette a puskát s a kutya nyomában indult.</p>
            <p>- Aló Pajtás, aló, keresd! kiáltá Kelemen a távozók után s ájulva esett vissza Kata
               asszony ölébe.</p>
            <p>A kutról ismét hoztak vizet, fellocsolták, azután egy pár vasvillából s egy közeli
               magányos fa ágaiból saroglyát hevenyésztek, ráfektették a fiut s elindultak lassan
               ballagva a falu felé, mig a cigányok üldözésére indult csapat lovainak dobogása, a
               gróf egy-egy vezénylő szava és a kutya ideges ugatása mind messzebb-messzebb távozott
               s a lámpások bolygó világát elnyelte a nyári éjszaka.</p>
            
         </div>
         <div type="chapter">
            <head>
             VI. Lotti kisasszony esete.
            </head>
            <p>A kastélyban természetesen mindenki talpon volt ez éjjel, de legkülönösebben Mari
               kis­asszony, a nevelőnő, a ki minduntalan kiszaladt a kastély elé megnézni, nem
               hoznak-e legalább hirt az eltünt Lotti konteszről. Ő volt hát, a ki az első
               visszatérőket fogadta s az ájuláshoz volt közel (nem tudom ez este már hányadszor)
               mikor látta, hogy valakit saroglyán hoznak. Azt hitte természetesen, hogy a
               kontesz.</p>
            <p>- Hála Isten, hogy nem ő, mondá, mikor megtudta, hogy Kelemen fekszik félholtan a
               gyalog­ágyon. Tudtam, hogy ez a mihaszna parasztkölyök csinálta a bajt. De legalább
               elvette jutalmát.</p>
            <p>- Ne káromolja a kisasszony az Istent és hagyjon békét ennek a szegény gyereknek!
               csattant fel sértett szivével Kata asszony. Ki tudja, hogy-mint történt a dolog. Az
               egy igazság az, hogy a kisasszony nem tudta megőrizni a konteszt; ennek a fiunak meg
               még a kutyája is több hasznot tud, mert az vitt bennünket ehez a szerencsétlenül járt
               gyerekhez és annak a nyomán üldözik a cigányokat is, a kik elhurcolták a
               konteszkisasszonyt.</p>
            <p>- Elhurcolták a cigányok! sivalkodott Mari kisasszony. Oh istenség, mily borzalmas
               eset. S ezzel a faképnél hagyva a jövevényeket, visszafordult a kastélyba, egyre azt
               kiabálva: Elhur­col­ták a cigányok!</p>
            <p>Szerencsére a zajra ott termett szobalány és inas és ezek teljesitették a gróf
               rendeleteit. Kelemennek jó puha ágyat vetettek, hoztak neki finom bort, főztek teát,
               levest és elküldtek a doktorért. Kata asszony pedig oda ült betege ágya mellé s onnan
               nem is tágitott. Leste a lélek­zetét és vigyázott minden mozdulatára. Innia adott és
               ha azt hitte, melege van, legyezgette, a fejét pedig hidegvizes ruhával
               borogatta.</p>
            <p>Kelemen, mintha nem is tudná, mi történik körülötte, kábultan feküdt az ágyban. Igy
               találta az orvos is, a ki mintegy két óra mulva, immár éjfélután későn megjelent,
               megvizsgálta a fiut s azt találta, hogy csunya fejsebén kivül, mely tompa eszközzel
               ejtetett s beszakasztotta a kopo­nyáját, egyéb baja nincsen. Az orvos jeget hozatott
               a jégveremből, s jeges ruhával borogattatta a sebet.</p>
            <p>Már hajnal felé járt az idő, midőn uj zaj verte fel a kastélyt. Mari kisasszony
               megint kiszaladt s most valóságosan elalélt, mert csakugyan az üldözők csapatja tért
               vissza, élén a gróffal, a ki lóháton, ölében, levetett kabátjába burkolva hozta Lotti
               kisasszonyt. A kontesz kifáradtan el­aludt volt a gróf karja közt, egyéb baja nem
               volt, csakhogy semmi ruha sem volt rajta s két kis fülegombja volt véres. Átvette őt
               is a cselédség s ágyacskájába dugta. A gróf még Kelemenről tudakolózott, s aztán ő is
               a kastélyba ment.</p>
            <p>Másnap reggel Mari kisasszonyt kérette magához. A nevelőkisasszony reszketett mint a
               nyár­falevél, a mikor a sötét tekintetü gróf előtt megállott.</p>
            <p>- Mikép történhetett az a tegnapi eset, kisasszony? kérdi a gróf a megrettent
               leánytól.</p>
            <p>- Nem tudom, gróf úr, meg nem foghatom. Nem hagytam a konteszt magára.
               Jártunk-keltünk a parkban, ültünk is. Mire észrevettem, hogy nincs körülöttem, már
               nem is találtam többé.</p>
            <p>- Én megtiltottam kegyednek, hogy Lottit azzal a parasztfiuval foglalatoskodni
               engedje.</p>
            <p>- Nem foglalatoskodott, gróf úr, felelé Mari kisasszony. Ama bizonyos eset óta nem
               látták egymást.</p>
            <p>- Egész tegnapig, ugy látszik, egészité ki Somberky gróf a kisasszony beszédét.</p>
            <p>- Ugy van, tegnapig; de esküszöm, gróf ur, hogy nem vagyok képes kitalálni, miként
               jöhettek össze.</p>
            <p>- Talán megtudjuk Lottitól; kérem, legyen szives idehozni.</p>
            <p>Mari kisasszony boldog volt, hogy mehetett. Nem volt rossz leány, de jobb se volt
               annál a sok felületes teremtésnél, kikre oly könnyen van bizva a gyermekek testi és
               lelki üdve, a kik elméláznak, könyvet olvasnak s többet vannak magokkal elfoglalva,
               mint növendékeikkel. Azért semmi sem kivánatosabb, mint az, hogy ugy a szülék, mint a
               gyermekek nagyon meg­becsüljék az igazán jó nevelőket. Ezek mindnyájunknak a
               legönzetlenebb jótevői. Kevés jutalomért és gyakran kevés háláért ezek teszik nekünk
               a legterhesebb és a legbecsesebb szolgálatot.</p>
            <p>Félénken jött be a gróf szobájába Mari kisasszony oldalán a kis Lotti. A kalandját,
               ugy látszik, már teljesen kiheverte; friss és piros volt a jó álomtól, a melyet
               élvezett. Félénksége attól eredt, hogy Mari kisasszony nem mulasztotta el neki
               megmondani, hogy most vigyázzon magára, mert ugy szólván törvény elé megy. Mind a
               ketten megkönnyebbülve lélegzettek fel, hogy a grófot nem találták a szobájában.</p>
            <p>Somberky addig is, mig a kisasszony Lottiért ment, átnézett Kelemenhez, hogy mily
               állapot­ban van, nem lehetne-e tőle valamit megtudni. Kelemen azonban alig látszott
               élni. Homlok­sebe csunya kék volt, s erősen meg volt duzzadva. Szomoruan ült ágya
               mellett Kata asszony.</p>
            <p>- Se szól, se beszél ez, kérem alázatosan, mondá a szegény asszony, Isten tudja,
               lesz-e még belőle valaha a régi.</p>
            <p>- Az orvos mit mondott? kérdi a gróf.</p>
            <p>- Jaj, csókolom a kezét, sopánkodék Kata, az is csak olyan. Nem engedi, hogy egyebet
               tegyek a fejére jeges rongynál, pedig én még az anyámtól tudok olyan frastromot, hogy
               az mindenre jó.</p>
            <p>- Szót kell fogadni az orvosnak, mond a gróf. Nem tudja, jó asszony, folytatá, hogy
               mint került a két gyermek össze?</p>
            <p>- Az eszem is megáll ettől a dologtól, méltóságos uram. De tudom, hogy a Kelemen nem
               hibás, mert én annak a lelkére kötöttem, hogy a konteszkisasszonyhoz többet el ne
               merjen menni. És kérem alázatosan, egy szó nem sok, de ez a gyerek - Isten áldja meg
               a tanitó mes­te­rét - egy szónyi nem igazat soha se mondott, nem hogy még olyat tett
               volna, a mitől el volt tiltva.</p>
            <p>- Jól van, mond a gróf. Csak vigyázzon rá jól, s remélem, egy-két nap alatt jobban
               lesz. És ezzel visszament szobájába, a hol már ott találta a kis Lottit.</p>
            <p>A kis Lotti a gróf szólitására oldalogva és görbe szájjal közeledett. - Ne félj, igy
               biztatta a gróf. Nem kell félned. Én már nem haragszom, de tudni akarok mindent.</p>
            <p>- Mondd csak, kis lányom, igy folytatta, megfogva Lotti kezét; mondd csak,
               emlékszel-e arra, a mi tegnap volt?</p>
            <p>- Emlékszem, suttogá a kis lány.</p>
            <p>- És el tudnád-e nekem szépen mondani?</p>
            <p>- El tudnám, talán, el tudnám.</p>
            <p>- Hát halljuk, hogy mint volt?</p>
            <p>- Hát ugy volt, hogy nekem nem volt szabad többet a Kelemennel játszani. Aztán mikor
               Mari kisasszony a kertészszel beszélgetett, mert a kertész rózsát szemzett és azt
               mutogatta Mari kisasszonynak, akkor én fölálltam a kőre és azt gondoltam, legalább
               meglátom Kelement.</p>
            <p>- És megláttad?</p>
            <p>- Nem. Azóta soha sem láttam. Hanem láttam egy asszonyt. Az azt mondta, hogy jaj be
               szép ruhám van, meg szép fülbevalóm. Meg hogy én mit nézek. Én azt mondtam, hogy én
               nem bánom a fülbevalómat, de a Kelement nézem. És aztán még beszélgetett és azt
               mondta, hogy ő látta Kelement és Kelemen kérdezett engem és hogy nagy bajban van,
               abból csak én tudnám kiszabaditani. Aztán én mindjárt gondoltam, hogy megint
               behajtották a libáit és azt mondtam annak az asszonynak, hogy csak küldje Kelement
               ide, majd én segitek rajta. De ő azt mondta, hogy őt a Kelemen küldte ide, hogy
               engemet vezessen hozzá, különben nagy szerencsétlenség éri. Én aztán láttam, hogy a
               Mari kisasszony még mindig a kertészszel beszél és tudtam, ha szólok neki, akkor nem
               ereszt és én nem segithetek a Kelemenen. Meg még az az asszony azt is mondta, hogy
               mindjárt visszajövünk és én akkor kimásztam és elmentünk.</p>
            <p>- Hát azután? biztatta a gróf a kis lányt, nagy izgatottsággal hallgatván
               elbeszélését. Hová mentetek?</p>
            <p>- Messze, sokáig, arra kifelé! mond Lotti. De mikor láttam, hogy nem látom Kelement,
               az asszony csak azt mondta, hogy mindjárt ott leszünk. De én már félni kezdtem és
               sirtam, és akkor egyszerre az ut mellett a gödörben azt kiáltja valaki: kontesz! Oda
               nézek, a Kelemen volt. Oda akarok szaladni, de az asszony nem ereszti el a kezemet,
               hanem nagyon gorombán kezd kiabálni és aztán szaladtunk. Én mindig azt kiáltoztam:
               Kelemen, segits. És Kelemen meg a Pajtás szaladtak utánunk, és Kelemen megfogta a
               másik kezemet, a Pajtás meg ugatott és az asszony meg pörölt, ütötte Kelement; de
               Kelemen ő bele kapaszkodott és igy nagy sirással és lármával mentünk odább, mert az
               az asszony mindig csak huzott. Aztán már este is lett és mikor az utról kiértünk, ott
               volt egy kut és az az asszony azt mondta: beledoblak oda a kutba mindkettőtöket. És
               én már nagyon sikoltoztam, és a Pajtás nagyon ugatott, a Kelemen megfogta a ruhámat
               és a ruhám elszakadt, aztán egy csunya szakállas, borzas ember kiugrott az árokból,
               nagy bot volt a kezében és igen lármázott, és a nagy bottal megütötte a Kelement, a
               Kelemen elesett, engem meg az a csunya ember az ölébe vett és elvittek.</p>
            <p>A grófnak a verejték gyöngyözött homlokán. Mari kisasszony halálsápadtan hallgatta az
               el­beszélést, s meg kellett támaszkodnia, hogy le ne essék a lábáról.</p>
            <p>- Hát azután, gyermekem? kérdi a gróf.</p>
            <p>- Azután soká szaladtak velem s az erdőszélhez értünk, a hol tűz volt és sok csunya
               borzas ember meg asszony. Ugy beszéltek, hogy nem lehetett megérteni, de a tüzet
               hamar eloltották. Kocsijok is volt kettő, azt befogták, a gyermekeket felrakták s
               engem is és elmentünk. Aztán soká mentünk az erdőben. Mikor az erdőből kiértünk,
               megálltak és tanakodtak. Akkor eng­emet kivettek a kocsiból, leszedték a ruhámat és
               kitépték a fülbevalómat. Aztán ellöktek, én elestem, örültem, hogy otthagytak, de
               féltem is magam az erdőben, aztán sirtam, aztán nem tudom, mi volt, s egyszer csak
               hallottam, hogy ugat a Pajtás és azt gondoltam, hogy a Kelemen jön értem és nagyon
               megörültem, mert már igen fáztam és akkor lódobogást hallottam, és akkor...</p>
            <p>- Akkor érkeztünk mi, a Kelemen kutyája volt az utmutatónk, az mentett meg tégedet
               is, az mentette meg Kelement is, mond a gróf, kiegészitve az elbeszélést. Jer most,
               megmutatom neked a Kelement!</p>
            <p>- A Kelement! Itt van? kiáltá a leány. Oh papa, milyen jó fiu az a Kelemen!</p>
            <p>És elmentek hárman: a gróf, Mari kisasszony és Lotti, Kelemen betegágyához.
               Lábujjhegyen léptek be, a gróf fölemelte egy székre a kis lányt és suttogva
               mondá:</p>
            <p>- Ott van, nézd!</p>
            <p>- Oh istenem, be nagyon halavány! mondá a kis leány, és könyei kicsordultak.</p>
            <p>- Most kérem, Mari kisasszony, vigye el Lottit.</p>
            <p>- Jó Isten, gyógyitsd meg szegény Kelement, mond a kis leány s nevelő kisasszonyával
               el­távo­zott.</p>
            
         </div>
         <div type="chapter">
            <head>
             VII. Egy régi levél.
            </head>
            <p>A gróf még ott maradt a beteg ágyánál és hosszasan nézte Kelement. El volt telve e
               gyermek cselekedetével a lelke. Az együgyü parasztasszony hivalkodása a fiu igazmondó
               természe­tével, a kis lány ragaszkodása hozzá, a mi vonzó és kedves tulajdonságokra
               mutat; és a hősies védelem, melyben magát ama ragadozó cigánynép ellen kockáztatta s
               melynek mostan sulyos sebesültje: mindez ellenállhatatlan erővel ostromolta zárkózott
               szivét Kelemen javára. Elszo­rult a gondolatra, hogy e kedves és tehetséges fiu
               áldozatává is lehet e kalandjának. Majd az jutott eszébe, hogy mily ellentétben van
               mindez e gyermek paraszti sorsával. Lehet-e az, hogy ily tulajdonságok fejlődjenek
               valakiben oly környezetben s oly foglalkozás mellett, minőben Kelemen töltötte eddigi
               életét. Ez figyelmét a szegény asszonyra terelte, a ki a fiu betegágyát virrasztotta.
               Intett s mindketten a szomszéd szobába léptek, a hol suttogó hangon a következő
               párbeszéd folyt le közöttük.</p>
            <p>- Azt mondják, kezdé a gróf, hogy Kelemen nem a kelmed fia?</p>
            <p>- Nem az, kérem alásan, de már jobban nem szeretném, ha az volna is, sem ő is jobban
               már meg nem becsülhetne, ha tulajdon édesanyja volnék is.</p>
            <p>- Valami atyjafia talán?</p>
            <p>- Nem az; semmiféle nemzetségem sem nekem.</p>
            <p>- Nem is a faluba való?</p>
            <p>- Nem, csókolom a kezét.</p>
            <p>- Hát kik a szülei és hova valók?</p>
            <p>- Azt már a jó Istenen kivül senki sem tudja, még maga a gyerek sem.</p>
            <p>- Hát miképpen került kelmedhez?</p>
            <p>- Ugy volt az, kérem alásan, hogy cigányokkal kódorgott. Lopták-e, találták-e, azt
               nem mond­ta világosan, mert jobb szereti azt mondani, hogy nem tudja se ezt, se azt.
               De megunta náluk, mert csunya tolvaj, gyilkos nép az, és hogy rá ne kapassák őtet is,
               hát megszökött tőlük. Aztán elkelebólált, de hogy Somberekbe ért, ugy el volt
               csigázva, hogy már csak ide-oda szédelgett. Igy vetődött be hozzám, nem régebben,
               csak az idén tavaszszal. Azóta van itt.</p>
            <p>- A biró nem vonta kérdőre mint csavargó gyermeket?</p>
            <p>- Dehogy nem. Fakgatta az eleget, de nem tudott belőle kivenni semmit. Nevét se tudja
               mást, mint Kelement. Szerették volna elküldeni hazájába, de arról se tudott sokat.
               Ide-oda herce­hurcálták, de csak nem boldogultak vele. Én meg azalatt megszerettem a
               szelid, jámbor ter­mészetét s megmondtam a birónak, hogy ha a törvény utját nem
               állja, én szivesen elvállalom a gyereket, a mig élek. A biró meg örült, hogy
               elvethette a gondját, aztán igy maradtunk.</p>
            <p>- És kelmednek se mondott többet?</p>
            <p>- Nem az nekem. Meg nem is igen firtattam biz én. Minek? Most már igy is ugy is az
               enyim.</p>
            <p>- És nincsen semmi holmija se?</p>
            <p>- De bizony van. Volt egy kis rossz gunyája, a mit a cigányok meghagytak rajta, meg
               valami avétt kendőbe holmija takargatva: az otthon van.</p>
            <p>- Menjen el, jó asszony és hozza el nekem ezt a holmit.</p>
            <p>- Jaj, csókolom a kezit, piszkos, ócska jószág az, nem ilyen finom uri kezekbe
               való.</p>
            <p>- De csak hozza el. Én addig itt maradok a fiunál.</p>
            <p>Bizony jó lesz, gondolta magában Kata asszony, legalább körülnézek a házam tájékán
               is, és elsietett.</p>
            <p>A gróf nem izgatottság nélkül várta az asszony visszajövetelét. Ez azonban nem
               történt meg nagyon gyorsan, legalább a grófnak ugy tetszett. Kétszer-háromszor is az
               ablakhoz lépett megnézni, jön-e már Kata. Végre jött. Uj kendő volt a fején, ünneplő
               szoknya rajta, a kezében egy kis csomag.</p>
            <p>- Nem kérdezett a lelkem, a mig oda voltam? E szókkal lépett be. Csak egy kis
               tisztességes ruhát váltottam, folytatá: mondok, ha már itt vagyok a kastélyban, én
               miattam se szégyen­kez­zék senki se.</p>
            <p>- Elhozta a csomagot?</p>
            <p>- Itt van, méltóságos uram. De mondom, nem arra való, hogy uri kezek fogdossák. És
               ezzel átadta a csomagot, melyet a gróf átvett s eltávozott.</p>
            <p>Szobájába érve, rögtön hozzálátott a kibontásához. Dohos iszapszag áradt ki a
               csomagból, a mint a foszlányos kendőt, melybe be volt csavargatva, le kezdte róla
               fejteni. A kendőben egy erős bőrtárca volt, szinehagyott, szinte foszladozó
               bőrtárca.</p>
            <p>Óvatosan nyitotta ki a gróf. Mindenféle papiros volt benne, egymáshoz ragadva, sárga,
               foltos, piszkos darabkák. Alig lehetett megismerni, mi volt egyik-másik. A mi be volt
               belőle irva, az irás fel volt ázva, elmosódva, egymásba folyva, teljesen
               olvashatatlan.</p>
            <p>Volt e papirok közt egy levél is, még pedig boritékban. A rája irt cim olvashatatlan,
               a posta­bélyeg leázva, barnássárga volt már a boriték színe. A gróf óvatosan veszi ki
               belőle a levelet és széthajtja. Ez itt-ott jobb karban van. Tele van irva, de a lapok
               egymáshoz ragadva, meg­száradt iszap van benne, a sarok elmosódva, de itt-ott egy szó
               olvasható.</p>
            <p>A gróf szorgosan kutatja át az olvasható szókat, de értelemmé nem képes összefüzni.
               Addig nézi az összefolyt sorokat, mig végre szeme kifárad és gondolatai visszatérnek
               a fiura. Le kell arról mondani, hogy eredetéről valamit megtudjon. E tárca nyilván
               viz alatt volt sokáig, ott ment tönkre a tartalma. Mily különös szeszélye a sorsnak,
               a mely igy intézkedik egy emberi lélekről. E fiut kilöki a világba, irományokat is ád
               vele, de irományai értéktelenek, mert olvashatatlanok. A fiut egy nyomorult
               özvegyasszony felfogadja, s ez e fiura nézve még jó­tétemény volt. Közbe jön a kaland
               Lottival, és a fiu most itt fekszik a grófi kastélyban. A gróf a gyermek magaviselete
               által erkölcsileg kötelezve van arra, hogy beleavatkozzék a sorsába. Ime, mily utakon
               formálja a gondviselés az ember sorsát!</p>
            <p>Ily gondolatok közt fogja a gróf a levelet, hogy többi tartalmával együtt visszategye
               a tárcába. Ekkor egy szón megakad a szeme. „-berki:” ezt olvassa egy sor elején.
               Igen, igen, ez berki, kis b betüvel irva. És ime az előző sor végén, ott áll a szó
               másik része: Som-! Somberky, ez az ő neve, ebben a levélben!</p>
            <p>Somberky gróf kimondhatatlan izgalommal ugrik fel asztala mellől. Szive oly hevesen
               dobog, hogy szinte hallani lehet. Egy borzasztó gondolat lepi meg s egy rémes eset
               emléke cikázik át agyvelején.</p>
            <p>- Istenem, Istenem, ne kisérts, igy kiált fel s szemei lángolnak, sápadt arca égni
               kezd. Ne kisérts, Istenem, mert kétszer nem tudom elviselni verésedet.</p>
            <p>És mohón vizsgálja ismét a levelet. Ugy rémlik neki, hogy most már többet ért belőle,
               ámbár most is csak összefüggéstelen szavakat olvas. Végre felhagy e kinos betüzéssel,
               gondosan beteszi a levelet boritékába és a tárcába, melyet asztala fiókjába csuk,
               azután gyors léptekkel indul ismét a beteg fiu szobája felé.</p>
            <p>Most is halaványan fekszik ott Kelemen, nyájas arca eltorzulva homloksebe által,
               melyre Kata asszony éppen most teszi a borogatást.</p>
            <p>A mint a fehér kendő eltakarja a sebet, a fiu felnyitja szemét s az ott álló grófra
               néz bágyadt szép fekete szemével. És a gróf szeme őrült vágygyal tapad a fiu arcára.
               Ott is olvasható vonásokat keres, onnan is szeretne valamit kibetüzni és neki most
               ugy tetszik, ez arcon is vannak összefüggéstelen szók s ott is egy nevet olvas, ezt a
               nevet: Somberky.</p>
            <p>A fiu ismét lehunyja szemét s ezzel a varázs meg van törve, a gróf lecsuklik az ágy
               mellé. Sir-e, gondolkozik-e, alig lehet megmondani. Kata asszony félve néz reá s nem
               meri megszólitani.</p>
            <p>E pillanatban az ajtó megnyilik s az orvos lép be rajta.</p>
            <p>A gróf fölriad s elejbe siet.</p>
            <p>- Mit szól a kis beteghez, doktor ur?</p>
            <p>- Azt hiszem, nincsen komolyabb baja. Az ütés erős volt, a seb nagy, sok vért
               vesztett! de komoly baj nincsen. A sebet begyógyitjuk, a vért pótolni fogjuk, de a
               dolog lassan megy, a gyermek igen ki van merülve, nem egyhamar fog libát őrizni.</p>
            <p>- Doktor ur, mond a gróf, bánjék vele ugy, gondjaival vegye ugy körül, mintha az én
               gyermekem volna. Ön nem tudja, tette hozzá, látva a doktor arcának meglepett
               kifejezését, mily bátor, nemes, mily előkelő lélek lakik e kis libapásztorban.</p>
            
         </div>
         <div type="chapter">
            <head>
             VIII. A gróf.
            </head>
            <p>Ha Somberky Ákos grófot a levél, melyet talált, mód nélkül felizgatta, nem lehet
               csodálnunk, mert volt a gróf multjában egy nagyon szomoru eset, a mely e levél
               láttára benne egész gyötrő erejével megujult.</p>
            <p>A gróf nem volt még öreg ember, de igen egyenes és mély érzésü szive a megpróbáltatás
               folytán annyit fájt, hogy a szép ember előkelő alakja megtört, haja megszürkült idő
               nap előtt, arca elvesztette fiatal frisseségét, lelke elborult. Csak a szemében
               maradt meg a régi tüz.</p>
            <p>Mintegy harminc éves ember lehetett, mikor mint fiatal férj teljes erővel és
               kecsegtető remé­nyekkel állt szemben az élettel. Akkor született egy kis fia: öröme,
               boldogsága neki, örököse vagyonának és nyilván atyja előkelő jellemének és fiatal
               anyja vonzó bájainak. Képzelhető, mily gonddal vették körül a gyermeket. Mégis, hogy
               hogy nem történt, ez a grófi gyerek alig egy pár hetes korában egy éjjel, mikor a
               gróf nem volt otthon, eltünt a kastélyból, és semmi keresés nem vitte a boldogtalan
               apát a gyermek nyomába. Hasztalan volt minden: befolyás, vagyon, képzelhetetlen
               fáradság. A gyermeket mintha csak a föld nyelte volna el. Talán nem lett volna a
               dolog lehetséges, ha a fiatal grófné sulyos beteg nem lett volna. De ő maga is mások
               gondjára volt szorulva, neki mindjárt, a mikor feltünt a szerencsétlenség, meg sem
               mondhatták. A gróf maga is egy akkor ott járt fővárosi orvost kisért el a közeli
               városba. Mikor hazajött, s megtudta az esetet, képzelhetetlen erővel érezte a
               csapást, de már nem volt képes elháritani. Neje akkor tudta meg, a mikor kezdett
               jobban lenni, de őt is ugy megrenditette a szerencsétlenség, hogy visszaesett
               betegségébe és rövid idő mulva áldozata lett.</p>
            <p>Ezóta a gróf komor, magába vonult ember lett. Éveket eresztett el maga felett a
               nélkül, hogy bármivel s bárkivel törődött volna. Remeteéletet élt, még rokonságával
               sem törődött. Ezek, különösen egy ifjabb testvére, a ki könnyelmü életet folytatott
               és sok keserüséget hozott a családra, vagyonát eltékozolta, s egy szerencsétlen
               házasságban élt, csak évek mulva tudták a grófot megközeliteni. Somberky Ákos
               valamely segitséget rendelt a számukra s utóbb, tör­téne­tünk kezdete előtt pár évvel
               magához vette kis leányukat, Lottit, mint a Somberky-vagyon egyetlen örökösét.
               Elzárkózott életmódjával azonban nem hagyott fel, jó volt, szelid volt, de még a kis
               leány társaságát is kerülte. Ideje legnagyobb részét könyvtárában és a park egy sötét
               fasorában töltötte. A vidéken nem is igen nevezték másnak, mint a somberki
               remetének.</p>
            <p>Ilyen körülmények közt történtek az események, a melyeket eddig elbeszéltünk.
               Somberky grófot egész valójából kiragadta a kis Lotti eltünése, melyben ismétlését
               látta saját gyermeke sorsának. Azért és jó szive által is hajtva, indult el maga az
               eltünt leány után. De kimond­hatatlan lett az izgalma, midőn ez események folytán
               hirtelen fordulóval szemben látta magát egy lehetőséggel, a melyet immár régen
               kizártnak kellett tartania. Ha most is reá gondolt, a kezét szívére kellett
               szoritania, ugy dobogott az a sziv édesen félelmes érzésektől. Mert hiszen a csodával
               lenne határos és a gondviselésnek lenne őrületes játéka, ha ez a fiu, a ki most
               betegen fekszik az ő kastélyában, betegen a védelemtől, melylyel Lottiért kitette
               magát; ha e fiu ugyanaz volna, a ki kilenc-tiz évvel ezelőtt oly rejtelmes módon tűnt
               el e házból; a ki most épp oly rejtelmes utjain a gondviselésnek kerül oda vissza; ha
               e fiu az ő gyermeke volna.</p>
            <p>Igaz, hogy ennek semmi bizonyitéka nem volt. Egy félig elrothadt levél nehány
               olvasható szava közt e név Somberky, és semmi egyéb. Hozzá a fiu nemes indulatai,
               férfias jelleme, lágy arcvonásai és szép fekete szeme. Mindez egy felgerjedt apai
               szeretetnek annyi táplálékot adott, hogy Somberky gróf lelke folyton e gondolat
               bilincseiben vergődött. Távoztatta magá­tól és ismét őrületes szenvedéllyel ölelte
               magához. Igy hánykolódott álmatlan éjszakákon és nyughatatlan napokon át és leste a
               pillanatot, a mikor Kelemen már annyira lesz, hogy beszél­ni lehessen vele.</p>
            <p>A fiu azonban csak lassan kezdett épülni és éppen fődolog volt, hogy beszélgetéssel
               nem volt szabad őt fárasztani. Ha ágyából fel akart kelni, azonnal megszédült és
               visszahanyatlott. Ha több kérdést intéztek hozzá, kimerült. Végre is azonban kezdett
               megerősödni és a gróf enge­del­met kapott az orvostól, hogy huzamosabban próbáljon
               vele beszélni. Ez, hogy huzamosabban beszélni, csak forma volt, melyet a gróf a
               doktorral szemben használt. Ő magában tudta, hogy oly dologról óhajtja Kelement
               kikérdezni, a mi esetleg nagyon fel is izgathatja a fiut. Ezt azonban a doktornak nem
               mondta, de el volt tökélve, hogy vigyázni fog.</p>
            <p>A kérdéses levélcsomagot magához vette s a fiu ágyához ült.</p>
            <p>- Hogy vagy, fiam, kérdezé nagy jósággal és melegséggel a hangjában.</p>
            <p>- Jól, mond Kelemen, nagyon jól. Ha igy fekszem, ugy tetszik, semmi bajom sincsen
               már.</p>
            <p>- Emlékszel-e rá, hogy mint történt ez a dolog?</p>
            <p>- Nagyon jól emlékszem, mond a fiu. S mióta itt fekszem, azóta sokszor megtörtént
               velem.</p>
            <p>- Hogy-hogy sokszor? kérdi a gróf.</p>
            <p>- Mindig láttam azt a cigányasszonyt, a hogy vitte a kis konteszt, aztán el akartam
               érni, de nem tudtam, aztán mikor már elértem volna, beleestem egy mély gödörbe. Aztán
               egy kis vártatva megint csak láttam, megint szaladtam utána s megint beleestem a
               gödörbe.</p>
            <p>- Igen, mond a gróf, ezek lázas látományaid voltak.</p>
            <p>- De most már soha sem látom, mondá a fiu.</p>
            <p>- Jele, hogy már jobban vagy és nemsokára egészen meggyógyulsz. - Tudod, hogy miként
               történt az eset?</p>
            <p>- Én a téglavetőben voltam a libákkal és láttam őket jönni. Elsőbben csodálkoztam, de
               aztán nagyon megijedtem, mert megismertem a cigányasszonyt.</p>
            <p>- Megismerted?</p>
            <p>- Meg. Azok közül való volt, a kikkel én is voltam. Igen csunya, rossz asszony.</p>
            <p>- Hát cigányokkal is jártál, kérdi a gróf s reszkető kezével mintegy véletlenül a fiu
               paplanára tette a csomagot, de kezét nem vette le róla.</p>
            <p>- Igen, jártam, mond a fiu, jobbjával homlokát megsimitva; de régen és nem sokáig,
               mert nagyon gonosz emberek voltak. S ezzel fölemelt kezét letette, éppen a gróf
               kezére, onnan a csomagra. A gróf kissé felemelte a csomagot, ugy, hogy a fiu keze
               rajta volt és szeme rája esett.</p>
            <p>Kelemen mintegy elámulva nézte a csomagot. A gróf lázas figyelemmel csüggött a
               gyermek arcán. Kelemen önkéntelenül mondá: Nini, hogy került ez ide?</p>
            <p>- Kata asszony hozta el, mond a gróf halkan. Ismered?</p>
            <p>- Hogy ne! Ez a halott ember tárcája.</p>
            <p>- A halott ember tárcája?</p>
            <p>- Igen, az, a halott ember tárcája.</p>
            <p>- Tudod is, kérdi a gróf a remény és félelem érzésétől szorongatva, tudod is, hogy mi
               van benne?</p>
            <p>- Azt nem tudom, felelé a fiu minden izgalom nélkül. Csak elvettem tőle és
               eltettem.</p>
            <p>A gyermek rémes szavai, hozzá természetes nyugalma alig kimondható mértékben fokozták
               fel a gróf izgalmát. Egy csomó kérdést kellett volna tennie, hogy kifejezze mind azt,
               a mit tudni szeretett volna, de alig tudta, mit kérdezzen először. Végre is a fiu
               iránti gond lépett gondolatában előtérbe s azt kérdezte tőle, nem fárasztja-e a
               beszéd?</p>
            <p>- Talán nem, feleli a fiu. A méltóságos gróf olyan kegyes és jó hozzám. Bár tudnék
               valamit tenni vagy mondani, a mivel megmutathatnám, mennyire szeretnék a kedvében
               járni.</p>
            <p>Somberky Ákos grófot nagy vágy fogta el, hogy ráboruljon erre a halavány képü beteg
               pa­raszt­fiura és megcsókolja. Szeme elborult, megnedvesedett, ajkát erősen egymásra
               szori­totta s jobbjával megsimitotta a gyermek arcát.</p>
            <p>- Elsőbben is azt fogod kedvemre tenni, szólt egy kis vártatva, ha szépen
               meggyógyulsz. Most nem fakgatlak tovább. Pihenj, alugyál egyet. Majd máskor tovább
               beszélgetünk erről a dolog­ról, a mely engemet nagyon érdekel.</p>
            <p>Ezzel fölkelt s távozni készült. Kelemen megfogta a kezét s véghetetlen jósággal
               nézvén a gróf arcába, ajakához tette a kezét és megcsókolta.</p>
            <p>A gróf eltávozott. Az igazat megvallva, nem is csupán a gyermek iránti kimélet
               hagyatta el vele a beszélgetést. Erős, szinte beteges vágygyal kivánt a fiu
               beszédeiből valamiről megbizo­nyosodni; de a nyugalom, a melylyel Kelemen a halott
               ember tárcájáról szólt, megdöbbentette s azt a félelmet keltette föl benne, hogy
               hátha annak, a mit hallani óhajtott, éppen az ellenke­ző­jéről fog
               megbizonyosodni.</p>
            <p>Sokáig járt fel s alá a szobájában, majd a kertbe ment sétálni, de gondolatai
               makacsul üldözték mindenütt s egy pillanatra sem tudott lelke megpihenni. Mindig csak
               a fiuhoz vágyódott, ott szeretett volna ülni az ágya mellett, kezét fogni, édes arcát
               simogatni, beszédeire hallgatni, gyönyörködni lelkének szép elfogulatlanságában és
               egyensulyában.</p>
            <p>Évek óta beleszoktatta már magát a gondolatba, hogy visszavonultan, örömtelenül,
               mogorva zárkózottságában tölti el idejét. Kedvetlenül tette azt is, hogy Lottit
               magához fogadta. Nem is igen törődött vele. Erre is inkább az birta rá, hogy rossz
               indulatu testvére hatása alul elvegye a kis leányt, a ki vagyonát örökölni fogja, s
               maga neveltesse. Eleintén azt gondolta, némileg érde­kelni fogja a lány fejlődése és
               gyarapodása. Erőszakolta magát, hogy törődjék vele, de a dolog nem szünt meg
               kellemetlennek lenni reá nézve s igy a kis leány mind jobban-jobban a nevelőkre
               maradt s ő végleg elvonultságába temetkezett.</p>
            <p>Most áll be ez a fordulat a különös események folytán. Mint mikor egy kis véletlenül
               támadt résen a ragyogó napnak egy vékony sugara hatol be egy sötét pince éjszakájába,
               ugy esett hir­telen egy váratlan, csalóka reménysugár az ő szivének éjjelébe, s
               benépesitette a vágyaknak, a rég eltemetett boldogság kivánkozásainak ingó-bingó
               képeivel.</p>
            <p>Iszonyuan vergődött ama tehetetlenség tudatában, hogy sem esze, sem képességei, sem
               gaz­dagsága, sem tapasztalása, sem világi állása, sem semmi nem tehet semmit a
               javára. Minden csak attól függ, hogy mit fog neki beszélni ez a kis gyermek, a ki
               most jő vissza a halál torká­ból. Emlékszik-e ez a fiu mindenre, vagy csak azokra a
               dolgokra, melyek őt felvilágosit­hat­ják? Nem csak egy különös véletlen csalfa
               káprázatossága-e mindaz, a mi vele történik? Nem álmot jár-e, a melyből nehány nap,
               nehány óra mulva kénytelen lesz felébredni, hogy csak annál sivárabb és szomorubb
               legyen további élete? Oh mert sokféle szerencsétlenség és bánat van az életben, de
               tudjátok meg, hogy semmiféle bánatnak oly éles körmei nincsenek, mint a melyet
               szerető atyák és anyák gyermekeikért szenvednek el.</p>
            <p>Természetes ezek után, hogy Somberky gróf semmi iránt nem érdeklődött ugy, mint
               Kelemen iránt. A mi időt a gyermek állapota engedett, azt mind mellette töltötte,
               vele beszélgetve. S minthogy a fiu szemlátomást erősödött, lassan-lassan, ismételt
               beszélgetések által kivette be­lőle mindazt, a mire a gyermek emlékezett, de
               fájdalom, nem tudta kivenni, a mire ő vágyott. Mi nem fogjuk e szakgatott
               beszélgetéseket ide irni, hanem egyfolytában mondjuk el mindazt szépen rendbe szedve,
               a mit a gróf ur Kelementől részenként hallott. Elmondjuk ugy, a hogy Somberky Ákos
               gróf nekünk elbeszélte, mikor már az egészet tudta, de elmondjuk lehetőleg Kelemen
               szavaival, melyeket a gróf is használt elbeszélésében, mintha nekünk is itt Kelemen
               mondaná el viszontagságos történetét.</p>
            
         </div>
         <div type="chapter">
            <head>
             IX. A kis házikóban.
            </head>
            <p>Egy nagy folyóviz mellett laktunk hárman, igy beszélte körülbelül Kelemen a maga
               sorsát, a papa, Ágnes asszony, meg én egy házikóban. Falu nem volt közel, embereket
               nem igen lát­tunk. Sokszor hallottam emlegetni a várost, a mely nem is lehetett
               messze, mert oda gyakran bejártak hol a papa, hol Ágnes néni, és ha reggel elment
               valamelyik és azt mondta, a városba megy, akkor ebédre megint otthon is volt. Vagy ha
               délután ment, hazajött vacsorára.</p>
            <p>Ágnes néni igen jó asszony volt. Sokszor emlegette, hogy ő nevelt fel, ő volt a
               dajkám. Oly gyöngéden bánt velem, mintha csak a gyermeke lettem volna. A papa
               szomoru, hallgatag ember volt. Ő tanitott és sokat foglalkozott velem, de soha sem
               tett ugy, mint a ki szereti az embert. Nem cirógatott meg, nem ölelt meg, nem
               játszott velem, de mindenre tanitott.</p>
            <p>És városokról, országokról ámbár tanultunk, azt soha sem mondta meg, ha kérdeztem is,
               hogy hol lakunk, meg minek hivják a várost, a hova el szokott járni. Ha pedig emberek
               be is jöttek a házba, ámbár meg volt tiltva, hogy szóba álljak a jövőkkel-menőkkel,
               csak igen ritkán láttam olyan embert, a ki ugy beszélt volna, mint én, hogy meg is
               értettem volna.</p>
            <p>Egyszer estefelé édes atyám ismét elment a városba s mi ketten maradtunk Ágnessel.
               Hamar lett este, mert az idő borus is volt és mi szokás szerint becsuktuk a ház
               ajtaját és a szobába mentünk. Itt volt a lefekvés ideje is, és én kezdtem levetkőzni,
               mikor az ajtón kopogtattak. Ágnes kiment, de meg volt ijedve, mert azt mondta, hogy a
               papa nem igy szokott kopogtatni. Az asztal meg volt még teritve, mert atyámat
               vacsorával is vártuk. Egy palack fejér bor és egy palack vörös bor volt oda készitve,
               s egy ágyon, mely a szobában állt, frissen sült kenyér volt sorba rakva. Én a
               kopogásra ujra felöltöttem kabátomat, a mint hallom, hogy künn Ágnes nénivel férfiak
               perelnek. Azután egy recscsenést hallottam s Ágnes néni ijedten szaladt be a szobába,
               engem megragadott és vitt a másik szoba felé. Ekkor azonban az ajtón egy férfi lépett
               be s kifelé szólt a másiknak, hogy vigyázzon az ajtóra.</p>
            <p>Az, a ki bejött, erős, magas ember volt, arcát nagy szakáll boritotta s gorombán
               beszélt.</p>
            <p>Nem annyira a beszédökből, mint inkább Ágnes rémületéből értettem meg, hogy valami
               nagy baj készül reánk. Szegény Ágnes sápadtan, reszketve fogott engemet és perelt a
               jövevények­kel.</p>
            <p>Lassan megértettem, hogy én rólam van a szó s hogy értem jöttek. Az, a ki a szobában
               volt, beszólitotta a másikat. »Elláttuk ugyan magunkat mindenfélével, igy szólt, de
               az ember soha se tudja ilyen uton, hogy mi éri, szedd össze ezt a kenyeret s bort s
               vidd a csónakba.« Ezt mondta az, a ki a szobában volt s a másik csakugyan
               felnyalábolt egy pár kenyeret, felkapta a boros palackokat és eltünt.</p>
            <p>- De én nem megyek el! kiáltottam én.</p>
            <p>- Hohó, fiacskám, szólt a goromba ember. Arról majd teszünk és nem sokat fogunk
               kérdez­getni.</p>
            <p>- A mig én élek, el nem viszitek, kiáltozá Ágnes asszony és szorosan átölelt.</p>
            <p>- Hát akkor meghalsz és elviszszük ugy, mond az idegen és felénk közeledett s rátette
               kezét Ágnesre.</p>
            <p>Ágnes asszony rémülten kiáltozott.</p>
            <p>- Csendesen, vén bolond, mert megfojtalak, rivalt rá oly borzasztó tekintettel és oly
               irtóztató hangon az idegen ember, hogy bennem szinte megfagyott a vér. Aztán megrázta
               az öreg asszonyt, de ez nem eresztett el engemet, és én is csak annál erősebben
               kapaszkodtam belé.</p>
            <p>Ekkor jött be megint a másik.</p>
            <p>- Fogd ezt a porontyot és dobd a csónakba, mondá neki a mi sanyargatónk, s a mint az
               a másik hozzánk lépett, borzasztó küzdelem kezdődött.</p>
            <p>- Ágnes néni, ne hagyjon, sivalkodtam én.</p>
            <p>De Ágnes csak azt kiabálta: Kelemen fiam, Kelemen! Egyszerre csak lehulltak rólam a
               karjai s engemet magához rántott az egyik zsivány, mert azt hiszem, csak zsiványok
               lehettek, és hurcolt kifelé. Még annyit hallottam, a mint a másik azt mondta: Most
               pedig gyorsan, hol vannak a gazdád irományai. Nem érünk rá sokat tereferélni.</p>
            <p>Engemet hurcolt ki a másik, ki a szabadba, onnan a folyó partjára s belökött a
               csónakba.</p>
            <p>- Meg ne moccanj itt, mondá gorombán, mert a vizbe doblak.</p>
            <p>Én nem is moccantam. Ugy rémlett, hogy mozdulni sem tudok. A zsivány ott állt a
               parton és figyelni látszott arra, a mi a házban történik. Ott pedig nagy csattogás és
               csörömpölés volt. Ugy látszik, Ágnes néni vonakodott kiadni az irományokat, a mi
               alatt bizonyosan pénzt értettek, mert hallottam sokszor, hogy a rossz emberek
               rendszerint pénzért törnek békés embe­rek házára.</p>
            <p>Egyszerre csak nagy csörömpöléssel törik ki az ablak. Azt hiszem, szegény Ágnes néni
               azt remélte, hogy ha nem enged mindjárt, időközben megérkezik a papa vagy máshonnan
               jön segitsége. Az is, a ki a parton állt, türelmetlenkedni látszott. Odalépett a
               csónakhoz s fölém hajolt, s a mint látta, hogy ugy fekszem ott, a hova lökött, mintha
               mozdulni sem tudnék, csöndes, de gyors lépésekkel a házhoz közeledett, még egyszer
               visszanézett s aztán eltünt a házban.</p>
            <p>Engem ekkor egy vakmerő gondolat szállt meg. Elszököm, gondolám magamban s hirtelen
               felugrottam s a csónak orrához közeledtem, a hol egy leszurt cövekhez volt
               erősitve.</p>
            <p>A cövek a partba volt szurva s a kötél ráakasztva.</p>
            <p>De ha megszököm, nem mehetek messze s bár éjjel van, megtalálhatnak könnyen. A házban
               csendesség is lett, gondoltam, hogy dolgukat elvégezték s rögtön jönnek utánam. Ekkor
               meg­fogtam a kötelet, kivetettem a cövekből s a csónak meglóbálódott és a sik vizre
               ment. A viz elkapta, megforgatta s a csónak uszni kezdett viz mentén.</p>
            <p>Ekkor láttam a két alakot kijönni a házból. Gyorsan szaladtak le a partra s szörnyü
               átkozó­dásba kezdtek, hogy a csónakot nem látták.</p>
            <p>- Ott uszik, elszabadult! kiáltá az egyik.</p>
            <p>- Lőjj utána, szólt a másik.</p>
            <p>Én Isten kezébe ajánltam magamat s leborultam a csónak fenekére.</p>
            <p>Hallottam még őket igen csunyán veszekedni, ugy is tetszett, mintha a part mentén
               velem jönnének, egyszer-egyszer, mintha oda is kiáltottak volna; de én nem keltem
               fel, szivem félel­mesen dobogott, ajkammal csöndesen Istent hivtam s a viz szeliden
               vitte a csónakomat.</p>
            
         </div>
         <div type="chapter">
            <head>
               X. Pajtás.
            </head>
            <p>Az őszi éj reáteritette fátylát a Dunára, melynek habjai szeliden, susogva vitték
               hátukon a csónakot. Kelement a riadalmak kimeritették, a fáradság s álmatlanság
               elnyomta. Ugy elaludt a csónak fenekén, mintha ágyában lett volna s mire felébredt,
               ismeretlen tájakon utazott s a nappali világosság kezdte elüzni az éjt. A partok
               laposak és néptelenek voltak, a viz nagyon széles. A csónakban körülnézett s azt
               látta, hogy az mindenfélével nagyon jól van fölszerelve. Itt egy nagy tarisznya, ott
               egy teli zsák, egy pár kenyér, egy pár palack és egy balta voltak a csónakon, hozzá
               egy bunda is, melylyel most reggeli hüssel jól esett takaróznia. Két otromba evező is
               volt a csónakon, de ő azokat alig tudta mozditani. Éhséget is érzett s elsőbben is
               kenyeret akart vágni; de ehhez kis tollkése nem lévén elégséges, ösztönszerüleg a
               tarisznyára fordult a figyelme. Belenézett és majdnem jó kedve lett, a mikor sajtot
               és fehér cipót, hideg sertéshust, egy poharat és palackot talált benne. Evett egy
               falatot s a palackból töltött: erős pálinkaféle volt benne. Csak éppen hogy a
               nyelvére vette, inni nem tudott belőle. De ez a kevés is igen jót tett neki. Kedves
               benső melegség járta át s az élet kedve és vágya hatalmasan ébredt fel benne.</p>
            <p>Miként jut partra és hová: ez a gondolat foglalta el először is. Azután meg, hogy
               onnan mi­képpen kérdezősködik haza. Jó esze ez utóbbira nézve adott is neki tanácsot,
               de a dologban mégis kételkedett. Azt gondolta, ha kiütődnék a parthoz, akkor part
               mentén fölfele menne, s igy oda kellene jutnia kis házikójukhoz. Csak arról nem volt
               most sejtelme, hogy mennyire jöhetett el már onnan és meglehetne-e ily nagy utat neki
               tennie?</p>
            <p>A mint igy tünődik, messze a partról hallózást hallott. A part ott hosszant magas
               volt s a ma­gas parton ugy látszott neki, hogy pásztorgyerekek integetnek és
               kiabálnak feléje. Hogy mit akarnak, arról sejtelme sem volt. De a gyermekek egyre
               integettek és kiabálták: hahó, hahó!</p>
            <p>Kelemen pedig csak bámult rájok, azon tünődve, hogy ezek mit gondolnak vajjon a
               magányo­san, látszólag gazdátlanul uszó csónakról; és a mint feléjök bámul, ugy
               rémlik neki, hogy a viz sodra valami mozgó tárgyat hajt feléje.</p>
            <p>Nézi, nézi... az ám, gondolja, az valami állat, de nem vizi állat, sőt ellenkezőleg,
               mintha nagyon is nagy baj volna neki, hogy a vizben van. Csakugyan, egy kis kutya, a
               mely fogyó erejének végső maradványaival küzködik dicstelen sorsa ellen. És a viz
               éppen a csónak irá­nyá­ban viszi. A pásztorok bizonyosan ezért integettek. Ha igy
               marad, mindjárt összeérnek, a csónak meg a kutya. Kelemen kihajol, hogy készen
               legyen. Ha megmentheti, legalább ketten lesznek. A szegény kis állat alig tudja már
               magát a vizen tartani. Kétségbeesetten, de mind bágyadtabban kapál két első lábával.
               Már egészen közel van, szeme rá esik a csónakból ki­hajolt fiura. A halálos küzdelem
               félelme és a remény, melyet egy emberi lény közelsége kelt, néznek ki szeméből
               Kelemenre, egy végső erőfeszítés, egy vinnyogó hang, mely a vizbe fullad s a kutya
               elmerül abban a pillanatban, a mikor már-már érintette a fiu keze. Kelemen oly
               hirtelen kapott utána, hogy majdnem kiesett a csónakból, és szinte sirva fakadt, hogy
               a dolog nem sikerült.</p>
            <p>E pillanatban ismét az a szortyogó hang üti meg a fülét s ime a kutya a csónak
               elejéhez csapó­dott evezőlapát mellett evickél. Kelemen hirtelen odaszökik, megfogja
               a veszendőt. - Meg­vagy, kiáltja diadallal s beemeli a csónakba. Mint egy elázott
               rongydarabról, ugy csurgott le a viz a kutyáról. Kelemen lesimitotta megcsapzott
               irháját s a csónakba tette az állatot. A kutya nyöszörgött s reszketett, de hálásan
               nézte erőtlen szemével a fiut, ki most egy kis pálinkát öntött a tenyerébe s
               bedörzsölte vele a kutya orrát. Azután ráteritette a bunda egy szárnyát, gondolván
               legjobb lesz neki, ha fel tud melegedni. És ezzel a fiu ismét a maga sorsával
               kez­dett foglalkozni. Az a félelem szállta meg, hogy mi lesz vele, ha a zsiványok
               üldözőbe veszik és a mi valószinü, el is érik. Mert azok ugyan evezni is fognak s
               tehát sokkal gyorsabban utaznak. Milyen balga volt, gondolta magában, az az ötlete,
               hogy partra jutván, megpróbál visszamenni parthosszat haza. Hiszen akkor is könnyen
               ellenségei kezébe juthat. Legjobb lenne, ha emberek közé kerülhetne, kiknek
               elmondhatná esetét s a kik pártul foghatnák. De semmiképp sem tudott a csónaknak
               parancsolni, az evezőkkel bánni se tudott, meg nem is birt velök. A viz meg mind
               szélesebb lett. Ugy tetszett neki, mintha a folyó több ágra szakadna, szinte egész
               tenger lett már. A partok alacsonyak, alig lát belőlük valamit. A viz lomhán
               höm­pölyög s csónakja lassan uszik lefelé. Aggodalmasan nézett körül, nem lát-e hajót
               vagy csónakot. Félt is tőle, hogy lát, meg óhajtotta is, hogy lásson. Mert félt
               üldözőitől és óhajtott mentők kezébe jutni. De nem látott senkit. E közben megint
               kutyájára gondolt. Ha az Isten ugy akarja, küld valakit, a ki kiemeljen engemet is
               nyomoruságomból, a hogy engemet kül­dött, hogy kiemeltem a szegény veszendő állatot,
               gondolá magában s Istenbe vetett hite ismét felviditotta lelkét. Felvetette a bundát
               a kutyáról.</p>
            <p>- No pajtás, szólt, hogy érzed magadat? A kutya hálásan nézett rá összekuporodott
               helyzetéből s a mint Kelemen hozzá nyult, megnyalta a kezét és megcsóválta a
               farkát.</p>
            <p>- Hohó, pajtás, hiszen már jól vagyunk! Hegyes fülü pásztorkutya volt, melynek faja,
               mint hallottam, a török hódoltságból maradt Magyarországon.</p>
            <p>- Ha már így szólitottalak, maradjon a neved Pajtás, mond a fiu s ismét betakarta,
               minekutána megveregette s rajta hagyta a kezét is, mert az állat már kellemesen át
               volt melegedve.</p>
            <p>Különös erőt és önérzetet ad az embernek a tudat, hogy valaki vagy valami reá van
               bizva, arról neki kell gondoskodni, reá vigyázni, megoltalmazni. Ez rövid perczek
               alatt jobban meg­ér­leli, mint más körülmények közt hosszu idő és egész csoportját az
               erényeknek hivja lelké­ben életre. Megszállja a felelősség nemes érzete Istennel
               szemben s a gyermeket is férfias er­köl­csökkel ruházza fel, s ha mindjárt csak egy
               oktalan állat is a gyámoltja. A felsőbbség ér­zel­me megfontoltabbá, itéletében
               érettebbé, érzésében lemondóbbá, cselekedeteiben buzgóbbá és kitartóbbá, valamint
               önzetlenebbé teszi. Kelemen is szinte érzett magában valami átalakulást, hogy egy,
               bár alárendelt lény, ime neki köszönte életét, okos szemével mint jótevőjére
               pillan­tott fel s tőle várja további sorsát, tőle, a ki pedig érzése szerint maga is
               a legnyomorultabb és legkétségbeesettebb helyzetben volt.</p>
            <p>E gondolatok átjárták egész valóját s neki ugy tetszett, hogy semmitől sem kell
               félni, csak el ne hagyja magát. Isten ime őrködött e szegény állat életén, hogy
               hagyná cserben őt, a ki imád­kozni tud hozzá, és szeret is hozzá imádkozni.</p>
            <p>Az égre tekintett most Kelemen, Istent hiva és Istennek ajálva sorsát s a mint édes
               imád­sá­gában elmerülve nézi az eget, egy erős lökést érez s ime csónakja megáll.</p>
            
         </div>
         <div type="chapter">
            <head>
             XI. Kikötés.
            </head>
            <p>A lökés után, a mely Kelement révedezéséből hirtelen fölkeltette, a csónak
               villámsebességgel fordult egyet s hosszában neki ütődött valamely kemény tárgynak s
               annyira oldalt hajlott, hogy a viz is belélocscsant. Igy aztán megállt, félfele egy
               ujjnyira a viztől. Ha még egy kis nyomást kap, menthetetlenül megtellik. Kelemen
               átlátta helyzete veszedelmes voltát, mielőtt tudta volna, mitől van. De csakhamar ezt
               is meglátta: földhöz jutott, de ez egy sziget sarka volt, mert jobbra is nagy viz
               volt, balra is. A sziget e végén egy a folyóba dült fa hevert, csonka ágakkal. Ki
               tudja, mióta volt itt e fa. Mert törzse mint egy hid ért ugyan ki a szárazra, de
               töredezett és lerothadt koronája fele a vizben volt, egy-két vastag ága pedig
               kimeredezett a vizből. Egy ily ágba ütődött a csónak, hozzá fordult a fához, de egy
               vizalatti ágba bele­akasztódott az egyik evezőlapát s ugy odafordult, hogy attól
               hajolt félre a csónak.</p>
            <p>Kelemen ijedten, tanácstalanul áll egy pillanatig. Hogy a megszorult evezőlapáttal
               megbir­kózzék, arra nem lehetett gondolni. Kiszabaditani nem tudja, azt rögtön
               belátta. Ha pedig megtalálja mozditani, kérdés, nem billenik-e meg még jobban a
               csónak. Egyáltalán miként fog innen elszabadulni? Annyira csak egy hajszálnyira volt
               féloldalt a viztől, hogy igy is nem lehetett tudni, véletlenül nem fordul-e még
               jobban a csónak, s akkor ő maga is és mindene, a mi a csónakban van, legalább is
               bőrig ázik. Az pedig most nagy baj volna, mert bajos lenne megszáritkoznia s mindent
               ismét jó karba hoznia. Nincs más mód, mint kirakodni a vesze­delmes helyzetbe jutott
               csónakból s aztán megvárni, mig a csónak jobb helyzetbe kerül, vagy meglesni más
               hajósokat, a kik innen elmenthetnék.</p>
            <p>E dologhoz szegény Kelemen lehető gyorsan és nagy óvatossággal hozzá is látott. Fogta
               egyenkint a tarisznyát, a bundát, a kenyereket, a palackokat, a baltát, a kutyát s
               kicepelte a partra. Ez persze nagyon lassan ment és igen fárasztó munka volt. Sok
               órán át tartott, mert igen bajos volt - s óvatosan is kellett - a csónakról a fára
               kapaszkodni, annak a törzsén végig­menni s bevinni a holmit a szárazra. A
               kirakodásnál még sok mindenfélét talált Kelemen a csónakon, a mire most nem is igen
               hederitett, a mi azonban később nagy áldás lett rá nézve. A bundán kivül volt egy
               nagy kabát a csónakon, melynek zsebei tele voltak becses holmival. Egy nagy zsebkés,
               egy zsebkendő, egy szép gyujtó skatulya, tele gyujtóval és még egy pakli kénes
               gyujtó. Gyujtó volt még a bunda egyik zsebében is és ugyanebben kucsma. A hajón egy
               csomagban volt kétszersült és egy nagy darab szalonna és egy jó marék só. Egy nagy
               kenyér­vágó kés is volt a holmi közt. A hajóról Kelemen leszedett minden kötelet s
               végül megpró­bálta kiemelni az egyik evező lapátot is, azt, a melyik szabadon volt.
               Alig hogy ezt kiemelte, a csónak rögtön a viz alá merült. Ez tartotta volt némi
               egyensulyban. A mint ez egyensuly megszünt, a viz a csónakba tódult s a csónak a
               fatörzs alá fordult. Alig volt Kelemennek ideje, hogy a fára kapaszkodjék. Dobogó
               szivvel nézte onnan csónakja sorsát s a gondolat büvös ijedelme alatt állt, hogy
               akárhova jutott is, akárhol kötött is ki, itt kell maradnia.</p>
            <p>A hogy fennállt a fa törzsén, a viz felett, önkéntelenül körülnézett: a folyót látta
               csendes mél­tó­sággal feléje hömpölyögni, a sziget sarka kétfelé osztotta s az egy
               nagy folyóból két nagy folyó lett e helyen. De neki ugy tetszett, mintha az elvált
               ágak megint elválnának s itt nem a partok közt van egy folyó, hanem mintha szigetek
               volnának vizektől körülvéve. Lassan for­dult a part felé. Ott látta halomban
               kihordott holmiját, mellette Pajtás ült hegyezett fülekkel, Kelemenre szegzett
               szemével. S a mint a fiu megindult, partra ugrott, a kutya farkcsóválva, barátságosan
               közeledett feléje. Kelemen megsimogatta s uj nevén szólitotta kutyáját s ez, mintha
               felelni akarna neki, jókedvü csaholással s ugrándozással kedveskedett kis gazdájának.
               Mikor Kelemen visszanézett, egy recscsenést hallott. A megszorult evezőrud tört össze
               s a csónak végkép lefordult a viz alá. Hol vagyok, s mi lesz itt velem, susogta
               Kelemen, körül­nézve a parton és csüggedten ült le megmentett rakománya mellé. Pajtás
               hozzákuporodott s hizelegve szoritotta a fiuhoz fejét. Kelemen elérzékenyülve
               simogatta a kutyát és könyei sürün peregtek végig arczán.</p>
            <p>Jó darabig mélázott igy, mig végre eszébe jutott a szörnyü sors, melyből kimenekült.
               Ama két gonosztévő hangja még egyre fülében csengett s meg volt arról győződve, hogy
               nagy sze­rencsétlenséget került el, hogy kezükből kimenekült. Világos, hogy több oka
               van örülni, mint busulni. És mindenekfelett többet ér helyzetével foglalkozni és
               valamit tenni, semmint ölébe tett kézzel keseregni.</p>
            <p>Ezt meggondolván, ugy érezte, hogy éhes is. Hogy oly gazdagon van ellátva
               ennivalóval, az még a jó kedvét is fölkeltette. Jóizűt falatozott hát a tarisznya
               tartalmából s megkóstolta az egyik palackbeli bort. Természetesen jól tartotta
               Pajtást is. Mikor készen voltak, friss erővel gondolta meg a helyzetét. Elsőbben is
               meg kell tudnia, hol kötött ki. Van-e falu vagy ház a közelben, laknak-e emberek e
               földön és mifélék. Szépen összerakta holmiját és a bundával leteritette s utnak
               indult, még pedig part mentén. A part fövényes volt, beljebb kissé avaros volt a
               föld. Füzbokrok és magas fü, melynek egy része feküdt és száraz volt, a friss pedig a
               száraz felett buján tenyészett. Az egész part mentén mindenütt egyforma volt ez; de
               alig ment tiz percet, fordulóra ért, a mint fordult, már viz ellen ment és további
               negyedórai séta után ismét a holmijához ért.</p>
            <p>- Tehát szigeten vagyok, még pedig kicsinyen, mondá magában. S csak most tünt fel
               neki a nagy csöndesség, a mely körülvette. Ha ember vagy állat lakná, magát vagy
               nyomát kellene látnom vagy neszét hallanom. Ha falu vagy emberi lakás volna a
               szigeten, házat, füstöt látnék. De semmit nem látott, a mint befelé nézett, csak
               itt-ott egy fát. Madár szállt a levegőben, meg is pihent a fán, más élő lény mintha
               nem is volna ezen a szigeten.</p>
            <p>- Magam vagyok-e, mondá s kutyájára nézve: ketten vagyunk-e itt e földön? tevé hozzá
               s kis szivét megint csak aggodalom szállta meg. Nem is volt már egyéb az ő kis szive,
               mint egy hajlék, melynek ajtaján a remény s az aggodalom felváltva jártak ki és be,
               egymásnak adván a kilincset.</p>
            
         </div>
         <div type="chapter">
            <head>
             XII. A sziget.
            </head>
            <p>Mind e mélázások, szemlélődések és körültekintések közben lassan elmult a nap nagyobb
               része a nélkül, hogy Kelemen élő lényt vagy csak hajót is látott volna, pedig a vizet
               iparkodott mindig szemmel tartani. Ugy látszik, oly ágában volt a Dunának, a melyet
               hajó nem járt, a melyhez közel helység nem volt. Gondolta, tanácsos volna a sziget
               belső részeit is megnézni, de mégis inkább arra határozta el magát, hogy holmija
               mellett marad a nap hátralevő részén és a vizre vigyáz, nem jön-e még tán hajó rajta.
               Hisz a hol lakott, ott rendesen látott gőzösöket is közlekedni a vizen.</p>
            <p>De a nappal elmult, az este reája ereszkedett és ő egy hangot nem hallott, élő lényt
               vagy hajót nem látott. Holmijának a part fövenyén jó helye volt, maga fogta a bundát,
               belebujt s holmija mellé feküdt, Pajtás meg ő hozzá huzódott.</p>
            <p>Igy töltötték a puszta ég alatt a második éjjelt, az elsőt a szigeten. Rémes
               csendesség vette őket körül. Fejük felett a csillagsátor, alattuk a föld, körülöttük
               a viz, egyhangu zugó folyá­sával. A kelő nap ébresztette fel őket. Kelemen jól
               kialudta magát, de mégis csüggedés fogta el. Párszor fölébredt éjjel, de mindig az
               éjszaka néma csöndessége vette körül. Hajó zakato­lása nem zavarta álmát. Busan
               keresett magának reggelire valót, melyet természetesen meg­osztott kutyájával. S
               mikor jól lakott s a Duna vizéből jóizüt ivott rá, mindjárt vidámabb lett.
               Csónakjának már semmi nyoma sem volt, a világtól végképp elzártnak érezte magát. Mit
               volt mit tennie, fölkerekedett, minekutána holmiját rendbe rakta s bundájával
               leteritette volt, s neki indult a szigetnek.</p>
            <p>A viztől nehány ölnyire merő homok volt minden, azontul gyér fü kezdte boritani a
               homokot s végül erős, éles fü, mely évről-évre egymáson nőtt s erősen vastagon
               takarta a földet. Emberi kéz munkája nem látszott rajta sehol. Ugy látszik, e kis
               darab földre nem tart számot senki. Itt-ott füzes bokrok, egész kis ligetek voltak s
               vagy három-négy fa, ebből is egy félig, egy pedig teljesen kiszáradva meredezett az
               égnek. Egy-két órai bolyongással Kelemen bejárta az egész kis szigetet. Nehány apró,
               füttyös madár, egy pár vizimadár reppent fel közeledése zajára, melyeknek Pajtás
               vigan utána ugatott, s végül egy nyul ugrott fel, melytől Kelemen erősen megijedt,
               jobban, mint a nyul ő tőle. Mert a jó Bence füleit hegyezve ült hátsó lábára s ugy
               nézett a kis jövevényre. De már Pajtás nem vette ily flegmatikusan a dolgot. Ideges
               csaho­lással ugrott a nyul után s engedelmessége nagy próbát állt, mikor Kelemen
               vissza­parancsolta. Pajtás csak nyöszörögve engedelmeskedett.</p>
            <p>Az állatok szelidsége, a sziget gondozatlan állapota hamar meggyőzte Kelement arról,
               hogy e sziget Isten tudja mikor látott emberi lényt. A nyul is alkalmasint csak
               remetéje a szigetnek, a ki tán téli fagy idején vetődött e helyre s olvadáskor itt
               rekedt. S főleg a nyul terelte Kelement arra a gondolatra, hogy nyilván ez lesz az ő
               sorsa is, és bajos lesz innen addig menekülnie, a mig télapó természetes hidat nem
               épit számára jégből.</p>
            <p>E gondolat kezdte őt elfoglalni s immár abból a szempontból kezdte vizsgálni a
               szigetet, hogy hol és miképp keressen védelmet az időjárás ellen. Ez különben is
               sürgős kérdés, mert tél nélkül is eső minden nap eshetik s akkor csekély, de mind
               nagyobb és nagyobb becsben feltünő holmija elázik és megromlik, itt pedig bajos lesz
               akármihez is hozzájutni.</p>
            <p>Délre járt az idő, a mikorra e gondolatok teljesen elfoglalták. Leült hát azzal a
               szándékkal, hogy előbb megebédel, azután pedig megfelelő helyet keres, a mely némi
               védelmére szol­gálhat rossz idő esetén.</p>
            <p>A mint azonban kezébe vette a tarisznyát, akkor rohanta csak meg a nagy ijedség.
               Miből fog élni e szigeten, ha készlete elfogy. Volt ugyan négy egész kenyere, ezt a
               jó dajkája sütötte, ne­hány zsemle s egy megszegett kenyér, volt még a hideg husból,
               volt egy jó darab szalonná­ja, két üveg bora s egy üveg pálinkája. Oh és a becses
               gyujtó! Mind ez valódi kincs lett e pilla­nat­ban, de meddig fog ez tartani: arra
               alig volt mértéke, feltette hát magában, hogy lehető fösvé­nyen bánik mindennel.
               Pajtás is aggodalommal töltötte el: azt is táplálni kell. Alig evett egyebet
               ez­ut­tal kenyérnél s egy falat hust hozzá. Bort, pálinkát jól eldugaszolt: az csak
               ritkán veendő elő, az legyen a patikája, ha kimerül, megfázik, vagy éppen betegség
               éri. A ruhájáért is aggódni kez­dett. Jó és szép, erős ruhája volt, de ha leszakad
               róla, nem lesz hol másikat venni, hát kimélni kell. Le is vetette a mi föltétlenül
               szükséges nem volt s szépen eltette a többi holmi közé.</p>
            <p>Igy indult szerény ebédje után ujra a sziget belsejébe, hogy magának tanyát keressen.
               Sokat járt mindenfelé, elsőbben a füzesekben keresett. Azt gondolta, hogy a bokrok
               árnyéka óvni fogja a széltől, a galyakat összebogozza s csinál aljukba valami fészek
               félét. De ha ő bundájában itt meg is huzza magát, hova teszi eső elül a holmiját. A
               mellett e bokrok alja iszapos föld és rossz szagu, nyilván egészségtelen is.
               Hozzájárul, hogy innen a vizre se lát ki: ha hajó menne erre, nem venné észre.</p>
            <p>A sziget alsó fele a felsőhöz képest szemlátomást emelkedett s mintegy száz ölnyire a
               parttól meglehetős homokdomb állt. E domb füvel volt benőve s a mint Kelemen fölment
               rajta, látta, hogy apró szürke állatok szaladoznak rajta ide-oda cikkázva s hirtelen
               eltünnek. Ürgék voltak ezek, melyek senki által nem háborgatva szépen elszaporodtak a
               szigeten. Pajtásnak nagy mulatság volt egyiket a másik után megkergetni. Egy-egy
               csipke-, egy-egy kökénybokor állt a dombon. Kelemen épp oly kevéssé ismerte ezt, mint
               az ürgét. De megkóstolta mindeniknek zöldelő gyümölcsét, hanem kegyetlen arcot vágott
               tőle. Ez, gondolta magában, kevés táplá­lékot fog nekem adni. A mint fölért a domb
               tetejére, ott a domb mintegy le volt vágva, a sivó homok látszott ki a gyep alatt s
               igy mintegy két-három terrászban esett le az emelkedés a viz szinéig. Nyilván a nagy
               viz mosta le a dombot, s a part pereme, mely kissé előállt, hirtelen rossz idő ellen
               némileg megvédelmezheti az embert.</p>
            <p>Ide fogok hordozóskodni, gondolta magában Kelemen és rögtön hozzá is fogott.
               Darabonkint cepelte oda holmiját, semmit ott nem hagyva, még az evező lapátot sem.
               Elhozta mind, a part alá rakta s igy esteledett be másodszor a szigeten. Az erős
               munka, melyet teljesitett, kellemes megelégedéssel töltötte el, s mikor jókedvvel
               gondolta magában, hogy most vacsorázni fog, akkor vette észre, hogy Pajtás, a ki
               mindig ide-oda szaladgált vele s a holmit néha meg is fogta, mintha segiteni akarna
               vinni, nincsen körülötte. Kelemen szomoruan gondolt a kutyára, mert el volt tökélve,
               hogy éppen csak egy falatocskát fog enni. Mindig csak reggel és délben fogja magának
               a bővebb evés luxusát megengedni. Aludni lehet egy kissé éhesen is. De persze ez
               okoskodást nem lehetett Pajtásnak megmagyarázni s Pajtás nem fogja ezt a dolgot olyan
               nyugodtan venni.</p>
            <p>Mig Kelemen igy töprenkedék, egyszerre vig nyafogással szökdécsel feléje kutyája,
               szájában egy barna tömeget hozva, melyet oda érve, letesz gazdája elé. Egy pompás,
               gömbölyü, kövér ürge volt.</p>
            <p>- Ohó, Pajtás, te pecsenyét fogtál magadnak? Ez már valami! Igy majd csak megélünk.
               No nesze, edd meg!</p>
            <p>De bizony Pajtás csak nem ette meg, hanem körülugrosta, ugatott, felvette, Kelement
               meg­kerülte vele, ujra elejbe tette, azután megint felvette, megint odatette. Világos
               volt, hogy nem magának, hanem kis gazdájának szánta a kitünő falatot s nyilván nagyon
               csodálkozott, hogy szőröstől-bőröstől ott mindjárt meg nem ette.</p>
            <p>Kelemen fogta a kis vadat, lehuzta a bundáját s aztán fölvagdosta s darabonkint adta
               az ügyes vadásznak. Igy mindketten magokkal megelégedve hajtották fejöket álomra.</p>
            
         </div>
         <div type="chapter">
            <head>
             XIII. Kelemen hajlékot készit.
            </head>
            <p>Igy multak napok, melyek alatt különféle tapasztalatokat szerzett Kelemen.
               Nevezetesen nem volt ugyan egyszer sem rossz idő, de mégis belátta, hogy tartósan nem
               lehet igy ellakni a barátságos part alatt. A hogy ugy a földre volt rakva és
               letakarva, holmija is romlani kezdett. Különösen kenyere részben nagyon kezdett
               száradni, részben penészedett. Ezen ugy segitett, hogy összes kenyérkészletét
               felvágta szeletekre s a napon megszárogatta. Ehhez a kétszersült adta neki a
               gondolatot. Igy ha száraz is, könnyen töri darabokra s vizben megáztatva megeszi.
               Aztán jobban is számon tudja igy tartani. Minden napra számit egy darabot s egy
               falatot a husból vagy a szalonnából s valami a szigeten csak akad még hozzá, ha egyéb
               nem, hát - ürgepecsenye.</p>
            <p>De a kenyérnek is és a többi holminak is jobb hely kell, mint a hol eddig tartotta.
               Ez után kellett nézni. Hogy épitő anyaga nem igen akad a szigeten, azt már tudta, s
               ha még anyaga lett volna is, nem volt hozzá se elég szerszáma, se elég tudománya.
               Legkecsegtetőbb volt hát rá nézve a parti fecskék épitő stilusa, a kik hosszu
               folyosót vájnak kisded csőrükkel a homok­partba s a folyosó végin egy kis téresebb
               üreget fészkük számára.</p>
            <p>Kelemen is fogta a nagy kést, melyet a csónakban talált s elkezdte a homokpartot
               faragcsálni. Elsőbben is egy gyermekmagasságu, a saját testénél kétszerte szélesebb
               ajtót vágott s ezen ásott be, szépen faragván a homokot s mind beljebb hatolva a domb
               alá. Mikor mintegy ölnyire benn volt, akkor kezdte tágitani s lassan, természetesen
               hosszu napok alatt, egy jókora szo­bát vágott a domb alá. A homokot pedig, melyet
               lefaragott, mind kihordotta, szobája fene­két jól megtaposta, padmalyát pedig oly
               magasra faragta, a hogy csak elérte. Igy vágott magá­nak mintegy két négyszögölnyi
               barlangot. Azután egypár vakablakot s polcot faragott a falak­ba. A munka könnyen
               ment, mert mindenütt homokot talált, mely aránylag száraz is volt. Mikor ennyire
               elkészült, hozzálátott a butorozáshoz, a mi azt jelenti, hogy holmiját szépen
               behordta s elrakta, kit ide, kit oda. Az evező lapátját alája tette a kenyerének, s a
               szeleteket szépen, de hézagosan egymásra rakta, ugy, hogy homokot nem ért a kenyér és
               a levegő is járta.</p>
            <p>A bundát leteritette egy sarokba, az volt az ágya. Mikor mindezzel készen volt, igen
               meg volt magával elégedve. Már ily zsenge korában élvezte ez uton azt a
               gyönyörüséget, a melyet az embernek az szerez, ha a maga keze munkájával gondoskodik
               magáról.</p>
            <p>A mint azonban eképp a hajlékkészités gondjától megszabadult s ugy találta, hogy
               pompás lakást épitett magának, élelmiszereinek gondja vette igénybe. Mindig a
               hajlékával lévén elfoglalva, mindig is a készből élt és nem szerzett hozzá semmit, s
               azt vette észre, hogy a leg­nagyobb takarékosság és néminemü müvészi koplalás mellett
               is hamar fogy a készlete. El­ha­tározta hát, hogy holnap megint körutat tesz a
               szigetén, tisztán abból a célból, hogy keressen valamit, a mivel napi kosztját
               kiegészithetné s becsesebb készletét kimélhetné.</p>
            <p>Ezzel a gondolattal vonult vissza este odujába, hogy lefeküdjék. Itt, jó ágyán jutott
               először eszébe, mily hasonlatos az ő sorsa Robinzonéhoz, kinek a történetét már
               korábban olvasta, egy karácsonykor ajándékba kapott könyvből. »Mennyire más ez a
               dolog valóságban, mondá magának, mint a hogy az ember elképzeli!« Mert őt is,
               valamint tán minden ifju embert, el­kapta a vágy, hogy szeretné azt a vonzó s érdekes
               kalandos életet átélni, mely Robinzon tör­ténetében meg van irva. Most ő valósággal
               Robinzon sorsára jutott. De milyen más ez, mint a milyennek ő képzelte! Sokat kell
               fáradni, aggódni, sőt félni. Sokat nélkülözni és éhezni. A mi leirva és olvasva kicsi
               dolognak látszik, de a valóságban igen keserves. Hozzá volt szokva a rendes
               mosakodáshoz, a tiszta ruhához. Néha terhére is volt, mikor jó dajkája mosdatta és
               tisztát váltatott vele. Milyen alkalmatlan és terhes a tisztátlanság, azt most érezte
               csak, mikor se mosdást nem végezhetett alaposan, mert nem volt törülközője, se
               váltani való ruhája nem volt. Azután mily borzalmas a magányosság, mikor egy
               teremtett lélekhez nem szólhat, hanem ha oktalan kis kutyához. És ha szorgos munkája
               nem volt, esős rossz napokon, mily gyötrő az unalom, a mely megüli! Behuzódott jó
               szobácskájába, de ott a sötétség fogadta és az ült mellette néma csöndességben. »Mily
               balgák vagyunk, hogy a képzeletünknek átadva magunkat, megkivánunk olyat, mondá
               mindezt elgondolva, a mitől hogy Isten megóvjon bennünket, imádkoznunk kellene.«</p>
            <p>Másnap reggel elindult Kelemen a sziget belsejébe felfedező utjára. Elment a
               csipkebokrok és a kökény mellett. A csitkenye már piros, a kökény már szép kék volt,
               de ehetetlen volt minde­nik. Tovább menve a gazdag száraz fü ötlött szemébe: ezzel
               jobban megvethetné az ágyát, gondolta magában. Hozzá is látott nagy kése segitségével
               és learatott egy jó csomót, boglyába rakta s figyelmét a három-négy fa vette igénybe.
               Különösen a száraz adta neki a gondolatot, a mely eddig még meg nem kisértette: ez
               pompás lesz tüzelőnek. Tüzre ugyan eddig nem igen volt szüksége, de van gyujtója s ha
               ugy fordul, tüzet is rakhat. Föltette magában, hogy a leg­közelebbi napokban
               favágásra adja magát s ellátja tanyáját fával. Egy másik fa sötét zöld lombjára esett
               most a szeme. Ahhoz indult hát s nagy meglepetésére teritve találta az alját apró
               körtével. Vad körtefa volt, tele terméssel. Kelemen rendkivül megörült ez Isten
               áldásá­nak s mohón sietett egy körtébe beleharapni. Jaj, de az bár zöld, de kemény
               nem volt, mégis igen fanyar izü volt. Azonban a magja fekete, tehát a gyümölcs érett
               volt. A mint ezen tünődik, veszi észre, hogy a földre hullt gyümölcs egy része
               egészen meg volt barnulva, felvett egy ily barna körtét s a szagát kellemesnek
               találta. Gondolta hát, hogy nem rothadt, s beléharapott. Oh mily kedves dolog! A
               gyümölcsöt pompásnak találta. Tele is szedte rögtön a kalapját s diadallal vitte
               haza. Olybá érezte magát, mintha teritett asztalra akadt volna. Vigan tért vissza
               boglyájáért, melyet két fordulóra kötelébe nyalábolva szintén haza szállitott.</p>
            <p>Innen tul vadkörtén vigan éldegélt Kelemen. Néha ugy érezte ugyan, hogy egy kissé
               nehéz tiszta gyümölcsön élni, de ilyenkor megengedett magának vagy egy korty
               pálinkát, vagy egy kis bort, a mely helyrehozta a gyomrát. Most fogta balaskáját,
               melyet szintén mint tudjuk a csónakban talált s nekiesett a száraz fának. Egész nap
               azon ült, vagdosta ágait és közbe-közbe megpihenve, eltekintett a magasabb kilátóról
               a vidéken jobbra és balra. De nem látott, csak avart, füzest és vizet. E közben egyik
               ág a másik után hullt le recsegve s már csak a vastagabb részek voltak fönn, a többi
               szerte volt a földön. Ennyivel egyelőre beérte Kelemen s apránkint oduja elé
               szállitotta fakészletét is és a part alatt szépen fölrakta rendben. Nem is állta meg,
               kihozott egy csomó száraz füvet, s mikor az esti szürkület leszállt, tüzet rakott a
               lakása előtt.</p>
            <p>Jaj be nagy vidámság fogta el őt a szokatlan látványra, a mint a tüz pattogott és
               lobogott s a füstje kavarogva szállt az ég felé, kis hija, hogy táncra nem kerekedett
               körülötte, mint valami tüzimádó pogány.</p>
            <p>A véletlen még megtetézte hangulata e kis ünnepét, mert Pajtás most hozott megint egy
               jó pufók ürgét.</p>
            <p>- De már most megkóstoljuk a pecsenyédet, mond Kelemen s azonnal hozzá is látott.
               Lev­etkőztette a bundást, beleit Pajtásnak adta, leszaladt a vizre, megmosta, aztán
               visszasietett, egy ágat megfaragott nyársnak, ráhuzta az ürgét és nekiült
               megsütni.</p>
            <p>Szépen, óvatosan piritotta meg a kövér állatot, a mely rövid idő mulva kitünő
               pecsenyeillatot bocsájtott ki magából. Szegény Kelemennek szinte összefutott szájában
               a nyála. Mily ingerlő illat. Nem is tudja már, mikor evett utolszor meleget. De még
               Pajtás is érzi a pecsenye szagát: szükölve ugrándozott kis gazdája körül, a ki
               nekipirult arccal szakácskodott a tüz körül.</p>
            <p>Végre megvolt az ürgesült.</p>
            <p>Kelemen fölkereste a nagy gonddal eltett sót, kissé fösvényesen, de megsózta
               pecsenyéjét, leült közel a tüzhöz, elővette zsebkését és elkezdett falatozni.</p>
            <p>Oh, de mily felséges vacsora volt ez! Soha Kelemen ilyen finom pecsenyét nem evett. Ő
               leg­alább szentül hitte ezt és hálásan cirógatta meg érte Pajtást, a kivel
               természetesen megoszto­zott a vacsorán.</p>
            <p>Azután szépen besöpörte a tüzet hamuval, kitárta két kezét az ég felé, a mely
               csillagaival felette tündöklött s gyermeki szivvel gondolt Istenre, a ki őrködik
               felette és hü társát Pajtást hiva, behuzódott tanyájára s a tiszta szivek álmába
               merült.</p>
            
         </div>
         <div type="chapter">
            <head>
              XIV. Berendezkedés télre.
            </head>
            <p>Az idő kezdett már hüvösre válni, kivált a reggelek voltak már nagyon csipősek. A
               füvön dér mutatkozott, a falevelek megsárgultak, a körte már több volt a fa alatt,
               mint a fán. Kelemen érezte, hogy közeledik a zord évszak, a tél, s aggódott, hogy mi
               lesz a körtéből, a mely ez időben majdnem kizárólagos tápláléka volt s lehetővé tette
               neki, hogy kenyerét és szalonnáját kimélje. Tünődött rajta, mint lehetne a körtét
               eltenni télire, mert azt gondolta, hogy a fa alatt nem lehet meghagyni, mivel ott
               megrothad. Végre sok tünődés után azt gondolta, meg kellene próbálni, nem lehetne-e
               aszalt állapotban eltenni. Hozzá látott tehát egy kis kemence vájásá­hoz. A dolog
               könnyen és gyorsan ment. Jó széles fenekét csinált, hogy sok körte férjen bele,
               elfütötte s mikor gondolta, hogy jól át van melegedve, kihuzta a tüzet, egy csomó
               körtét belökött s a tüzet a kemence szájához söpörte, s ott lassan élesztgette, hogy
               kemencéje ki ne hüljön.</p>
            <p>Mikor ez megvolt, elment füvet aratni. Ajtó nem volt a lakásán s már az őszi hideg is
               néha ugy belopózott, hogy védelemről kellett gondoskodnia. Jól megteritette hát füvel
               a lakását, körül is rakta s néhány erős csomót kötött, hogy azzal berakja az
               ajtaját.</p>
            <p>Hogy a fü, melylyel szobája fala alját körülrakta, sok helyet el ne vegyen a kis
               tanyából, el­ment füzágat vágni, hogy azzal odatüzdelje a falhoz a füvet. E
               foglalkozás közben látja, hogy ott a füzek körül Pajtás szörnyü nagy buzgalommal
               kapar a földben. Bele-bele dugja orrát a lyukba, nagyokat fuj és röffent és ujra
               kapar. Kíváncsi volt rá, hogy mit fog kikaparni kutyája s oda ment hozzá. Ekkorra
               Pajtás már egy egész darab földet fölkapart s a mint mind a négy lábával szórja ki a
               földet, valami diónyi, de jó öreg diónyi golyócskákat dobál ki. Kelemen felvesz egyet
               s majdnem sápadt lett a meglepetéstől s szinte dadogva mondta: Istenem, jó Istenem,
               ez - krumpli!</p>
            <p>Elszólitotta a kutyát s vizsgálni kezdte a helyet s ime a könnyü iszapos földben
               megtalálta a növényt és a gyümölcsét. Nagy buzgalommal fogott a kereséséhez, a mikor
               megismerte már a szárát s tetemes mennyiséget talált; de mind elsatnyult, apró
               gyümölcsöt. Hanem ez igy is fejedelmi találék volt. Oly szerencse, a minőről álmodni
               sem mert. Nyilván a viz sodorta ide, akár a magját, akár magát a gyümölcsét s abból
               szaporodott el. Hiszen mi minden nem kerül az áldott vizbe, akár véletlenül, akár
               szándékosan! Talán egy krumpliföldet mosott ki a Duna valahol. Talán pajkos
               pásztorgyerekek krumplit sütöttek s mulatságból bedobáltak egy csomót a vizbe! Talán
               csónakon vitték e drága gyümölcsöt s a csónakot szerencsétlenség érte s ugy került
               ide a jóizü portékának a magja. Nagy buzgalommal keresgélte már most Kelemen a
               burgonyafészkeket; napokat töltött el azzal, hogy mindig azt keresgélt s valóban szép
               csomót szedett össze. Némely napon három-négy kalapra valót is. Ennek is vermet ásott
               és oda szépen elrakta. Mily lakoma volt az, a mikor az első sült kolompért ette, azt
               a párolgó, jó lisztes eledelt, melynek parfümje szinte megrészegiti az éhes embert. A
               király, legdrágábban teritett asztalánál nem eszik jobb izüen, mint a hogy ő ette
               első sült krumpliját!</p>
            <p>Az aszalás is szépen ment. Minden másod-harmad-napra megaszalódott egy kemencére való
               körte, a melyet aztán Kelemen jó száraz helyen eltett. Hiszen könnyü volt neki
               kemencét, vermet, kamarát ásni: a homokpartban hely volt elég. Henyélni való ideje e
               szerint mentül kevesebb maradt. Mert az aszalás és a krumplisütés a fáját emésztette,
               azt ki kellett egésziteni. Az ajtónyilásokat betömni sok füre volt szüksége. A körtét
               is szedte, krumplit is keresett, igy hát gyorsan mult le róla az ősz is.</p>
            <p>Mielőtt azonban még a tél rájött volna, oly esemény történt, a mely borzalommal
               töltötte el s melyet meg kell irnunk.</p>
            <p>Egy embertársa került a szigetre, de néma, mert halott.</p>
            <p>Egy napon ugyanis, a mikor keresgélései közben a sziget felső végére ért, oda, a hol
               maga is kikötött, Pajtás, a ki hiven kisérte őt minden kirándulásán, feltünő
               nyughatatlansággal szükölt ott a fatörzsök mellett, a mely Kelemen csónakját
               elmeritette. Kelemen oda megy s irtózattal látja, hogy ott iszaptól eléktelenitve
               félig a vizben, félig már szárazon egy emberi test fekszik.</p>
            <p>Egy boldogtalan, a ki nyilván a vizbe esett! És már régen kell a vizben lennie, mert
               ruhája, haja össze van csapzódva, arca fakó, szintelen, foszlányos. Akárki volt,
               immár oly rémes állapotban van, hogy édes anyja sem ismerhetne rá.</p>
            <p>Mit csináljon vele szegény Kelemen, ez a gondolat szállta meg elsőbben is, hogy
               rémületéből magához tért. A halottakat el szokás temetni. Ezt ugyan senkisem temeti
               el, ha csak ő nem. Ugy érezte, mintha e nyomorult holttest őt megpróbálni jött volna
               ki a vizből: megpróbálni a bátorságát és a jámborságát. Akár hogy csinálja is, el
               fogja temetni.</p>
            <p>De hozzányuljon-e kezével e foszladozó testhez? Ettől megborzadt. És mégis,
               valamiképpen meg kell fogni! Nézi, vizsgálja s megragadja nyirkos kabátja szárnyát
               kétségbeesett erőfeszi­téssel, hogy próbálja a testet kihuzni a vizből. Azt sem
               látja, mit csinál, mi történik vele, csak azon veszi magát észre, hogy a földön
               hever, kezében a foszló kabát felével, a holttest pedig ott fekszik, a hol volt.</p>
            <p>A kabát elszakadt s a szegény fiu egyensulyt vesztve elesett.</p>
            <p>Erővel nem megy a dolog, ezt most már belátta. A halottat kezénél fogva megfogni
               szintén nem volt bátorsága. Hiszen megeshetnék, hogy most meg a keze szakad ki! Fogta
               tehát hü kését, a mely a sok földvájásban már szinte felére vásott és elkezdett vele
               a halott irányában árkot ásni. Jó hosszu munka volt, egész napja beletelt, a mig egy
               ember-hosszuságu árkot huzott, egész a halott ember fejéig. Most egy keskenyebb kis
               árkocskával a halott mellett, ezt összekötötte a Dunával, ugy, hogy a viz kezdett az
               árokba folyni s elmosta a halott mellől s alatta a homokot. Ekkor Kelemen megfogta a
               halott két vállán összes ruháit s lassan a viz segitségével becsusztatta az
               árokba.</p>
            <p>Egyszer ott levén, letérdelt melléje, dobogó szivvel, remegő ajkkal és kulcsolt
               kézzel imád­ságot mondott és homokkal betemette. Fölhalmozott rá annyi homokot, hogy
               egész domb emelkedett fölötte s aztán otthagyta.</p>
            <p>Kimerülve, fogvacogva, szinte lázasan sietett ezután tanyájára s ugy érezte, még
               mióta e szigeten van, ilyen nehéz napja nem volt.</p>
            <p>Egy korty pálinkát ivott s azzal feküdt le. Ifju természete legyőzte felzaklatott
               idegeit s az éjt elég türhető álomban tölté.</p>
            <p>Másnap reggel ellátogatott a sirhoz. Az természetesen illetetlenül állott. De a
               leszakadt kabát­rész ott hevert a sir mellett. Kelemen felvette az immár megszáradt
               ruhadarabot, hogy azt is a sirba temesse s akkor vette észre, hogy a kabátdarabon
               zseb, a zsebben valamely tárgy van. Egy beiszapolt tárca volt.</p>
            <p>Ki tudja, talán e tárcában nyoma van annak, hogy ki volt e szerencsétlen halott
               ember. Ha már kivül maradt a siron, megőrzöm, hátha az Isten engemet innen kiment s
               valakit érdekel ez az eset s az ez által fogja megtudni tőlem.</p>
            <p>Szegény Kelemen nem tudta, hogy ő az, a kit ez a dolog érdekelt!</p>
            <p>Két darab ágból kezdetleges keresztet tüzött Kelemen a sirra s azzal ismét
               hazaballagott, hogy immár megint a maga nyomoruságáról gondoskodjék.</p>
            <p>Az eset fenekestől felzaklatta érzékeny és jámbor lelkét; de a tél közeledése annyi
               dolgot adott neki, hogy a körülményekkel való szakadatlan küzdelem csakhamar
               visszaadta neki lelke egyensulyát.</p>
            <p>Mert tudjátok meg, hogy semmi sem jobb vigasztaló bánatban és semmi sem jobb
               szóra­koztató a szerencsétlenségben, mint a hasznos munka, a kötelesség hü
               teljesitése.</p>
            
         </div>
         <div type="chapter">
            <head>
              XV. A tél.
            </head>
            <p>Végre rájött a kis szigetlakókra a tél, minden kegyetlenségével. Fagy, szélvihar, hó
               járta napról-napra. Ez volt csak Kelemen nagy próbája. A nap nagy részét is sötét
               barlangjában tétlenül kellett töltenie. Ha kiment is, fogyatékos ruházatánál fogva
               csak kevés időig maradhatott künn. Rendszerint fát vágott ilyenkor, a mitől teste
               kimelegedett. Kezét és lábát ürgebőrrel védte. Gyenge, hajlékony füzgallyal tüzött
               össze magának téli keztyüt, ugy, hogy az ürgebőr szőrét befelé forditotta. De ez oly
               kezdetleges munka volt, hogy dolgozni éppen nem lehetett vele. Cipőjét is azzal
               boritotta be. Azután kifejtette bundájának az ujjait s két lábszárára huzta fel s
               vállán keresztül vetett madzaggal akgatta magára. A madzagot köteléből fejtette ki. A
               bekecset, mely szintén a csónakban volt, a melyben a gyujtót is találta, téli kabát
               gyanánt hasz­nálta, ha csak sétálni ment. De olyan nagy volt neki, hogy majd
               elveszett benne.</p>
            <p>De semmi szenvedés, se hidegség, se fagy, se étlenség, mert végre is az aszalt körte,
               egy falat kenyér, egy-egy falat szalonna egy pár sült burgonya nem nagyon gazdag
               étlap és sokszor kellett magát Kelemennek kiéheztetnie, hogy meg ne unja gyomra ezt a
               - kosztot, de mindez semmi sem volt a sok sötétséghez és a sok unalomhoz képest, a
               mely a kényszerü tétlenséggel járt. Ha legalább egy kis faggyugyertyája s könyve lett
               volna! Mily boldognak érezte volna magát.</p>
            <p>Ürgevadászatra néha eljártak, de nem sok szerencsével. Az ürgepecsenye azonban mind
               Pajtás számára tartatott fenn, a ki az aszalt körtét nem nagyon kedvelte. Le is
               soványodott a szegény állat nagyon s elkócosodott az irhája; de azért jámbor és
               szófogadó volt. Az is meg­esett, hogy egy-egy ürgét a lyukából ástak ki, a mi igen
               nagy dolog volt, mert igen mély volt a lyuk. A lyukban azonban, mikor a fenekére
               értek, ürge helyett egy mérges hörcsögöt találtak, mely dühösen szembe szállt velök;
               de Pajtás elbánt vele. Hanem volt ott még valami: egy nagy csomó fümag és
               vadgabonaszem, a mit a hörcsög magának télire összehordott, és volt még száraz vad
               körte is. De ezzel nem volt mit csinálni, hát ott hagyták.</p>
            <p>Unalmában végül már az jutott Kelemennek eszébe, hogy jó volna megpróbálni a
               kosárfonást. Annyi sok szép sárga és piros füzvessző volt a szigeten, az nagyon
               alkalmas az effélére, s bár nincsen valami nagy szüksége a háztartásban kosárra:
               időtöltésnek jó lesz. Tehát kezdett kosarat fonni. Nem nagyon jól ment, nem tudott
               neki formát adni, de mégis megörült, mikor az első esetlen kosara készen volt. Az idő
               jobban elmult e mellett.</p>
            <p>Egyszer, csikorgó hidegben, egy igen kegyetlen éjszaka után, kiment Kelemen
               füzfavesszőért. De mily nagy volt a meglepetése, mikor az avarban egy csapat madarat
               lát közel a füzeshez bukdácsolni. Feléjök megy, de biz a madarak nem röppentek fel.
               Iparkodtak futva menekülni, de az is csak nehezen ment. A hideg, az éhség ugy
               elcsigázta szegényeket, hogy csak ugy tipegtek, szédelegtek ide-oda. Egy csapat
               fogoly volt. Ugy látszik valahol megkergették, ki­zavarták őket, s itt szálltak meg e
               szigeten. De étlen lévén, s a fagy ellen se jól védve, már-már veszendők voltak.
               Kelemen könnyen összefogdosta valamennyit (volt vagy tiz darab) s elvitte lakására.
               Ott két kész kosár alá leboritotta őket s most eszébe jutott a hörcsög éléstára.
               Elhozta a tartalmát s a szegény fogoly-csapat mohón esett neki az elejbe hintett
               sovány eledel­nek. Csinált nekik azután Kelemen egy kis ólat a partban, azt jól
               kirakta száraz avarkészle­téből s elejbe füzvesszőből font ajtót, melylyel
               betámasztotta. Itt vigan éldegélt a szegény madárcsapat, s olyan szelid lett végre,
               hogy akár tán ki is lehetett volna ereszteni. De ettől óvakodott Kelemen. Mert hiszen
               végre is pecsenye lett a madarakból. Minden másodnap leölt Kelemen egyet a szegény
               Pajtás számára. Igy élt a kutya majdnem egy hónapig csupa fogoly­pecsenyén.</p>
            <p>Egy izben nehány vadkacsához jutottak ilyen formán. Ólmos eső esett s attól oly jeges
               és csapzott lett a szárnyuk, hogy mikor a partra jöttek, Pajtásnak sikerült egy párt
               elfognia.</p>
            <p>Igy éltek, Kelemen és a Pajtás, azt nem is emlitve, hogy egyszer meg az egerek
               kezdtek el­szaporodni Kelemen szobájában. Ez is Pajtás hasznára vált. Némely napon
               volt, hogy hármat is fogott a fürge állat. De mindez természetesen nem akadályozta
               meg azt, hogy mindketten: gazda és kutya, kegyetlenül le ne fogyjanak. Kelemen
               kenyérkészletének is már a végén járt. Pálinkája rég elfogyott, bora is már alig
               volt. A burgonyaverme is nagy hézagokat mutatott. Aggódva nézett szegény fiu a
               jövőbe. Hozzá semmiképp se tudta magát az iránt tájékozni, hogy mennyi lehet még
               hátra a télből. Elmult-e vajjon már a szép karácsony? A gyermekek kedves ünnepe? Mily
               boldogság, gondolá magában, az ilyen elhagyatottsághoz képest a leg­szegényebb sors
               is, ha csak valakije van az embernek, a kivel legalább szót válthat.</p>
            <p>Mily boldog volt még Robinzon is ő hozzá képest. Annak legalább társa akadt,
               termékeny volt a szigete, voltak tejelő állatjai és nem volt ilyen borzasztó tele,
               hanem nyár volt körülötte mindig.</p>
            <p>De az ilyen csüggetegség nem sokáig tartotta gondolatait megszállva. »Hiszen, mondá
               csak­hamar magában, hiszen körülményeim közt még boldognak mondhatom magamat, hogy
               egészséges vagyok s az voltam az egész idő alatt és gondoskodhattam magamról s e
               szegény állatról, melyet a vizből kimentettem. Érzem, Isten vigyáz reám s nem hagyott
               el egészen s jóra forditja nyomoruságomat.«</p>
            <p>Sóváran leste Kelemen a vizet is egész télen, nem fagy-e be s nem nyujt-e módot neki
               arra, hogy elmeneküljön. De sohase volt olyan tartós a fagy, hogy beállitotta volna
               az egész nagy vizet.</p>
            <p>Igy hát csak biztatta magát türelemmel és Istenbe vetett hitével s iparkodott
               munkával győzni a szörnyü lassusággal haladó időt.</p>
            
         </div>
         <div type="chapter">
            <head>
              XVI. Veszedelem.
            </head>
            <p>Egy szép derült napon ugy tetszett Kelemennek, mintha a téli nap már melegebben sütne
               le reája, mint eddig. A folyó még jeges volt a szélein, közepén jégtáblák uszkáltak,
               de a levegő enyhébbnek tetszett neki. Talán a tavasz közeledik, gondolá s bár neki a
               tavasz se hozhatott egyebet barátságosabb időnél, mégis némi méla öröm szállta meg
               elcsigázott s már-már el­csüggedt elméjét. Éléstárai nagyon kifogytak, a végső nyomor
               ideje kérlelhetetlenül látszott reája közeledni, mert immár sehol nem remélt semmit
               se találhatni. Csigából állt már, kevés burgonya és vad körte mellett, az eledelök.
               De már csigát is alig találtak a szigeten. Igy nem csuda, ha Kelemen mindig busabb
               lett s a tavasz gondolata sem volt képes őt igazán fel­viditani. Mikor azonban más
               nap e derült idő után felvirradt és lakása elé kilépett, csodál­kozással vette észre,
               hogy a jég eltakarodott a sziget környékéről, ellenben a viz csak fele annyira van az
               ő tanyájától, mint eddig volt. Fölsietett dombjára körül nézni, s nem kis rémületet
               okozott neki az ott kinálkozó látvány, fele szigete jóformán viz alatt volt. A halott
               ember sirjának a keresztjét is ellepte vagy talán csak elmosta a hullám. A körtefa
               vizben áll, a füzes ligeteknek csak a csucsa áll ki a folyóból, mely már szinte közel
               jár a dombhoz, a melyen Kelemen állt.</p>
            <p>Mi lesz vele, ha a viz egészen ellepi a szigetet! El kell neki is vesznie! Hát azért
               élte tul mind e borzasztó sanyaruságot, hogy most érje utól a fojtó hullám? Akkor tán
               jobb lett volna, ha elmerül a csónakjával együtt, a mely idehozta.</p>
            <p>Izgatottan ment le a viz partjára és lesve-leste a viz emelkedését és rémülettel
               látta, hogy ha ez meg nem fordul, akkor egy napon belül viz alatt lesz egész kis
               tanyája. Keservesen elsirta magát e szerencsétlenség érzetében. Nem tudta ugyan már,
               hogy mit sirat, hiszen veszteni valója alig volt, reménye semmi, de mégis keserves
               zokogásra fakadt.</p>
            <p>De a dagadó árt az ő sirása meg nem apasztotta s az önfentartás kötelessége erőt vett
               rajta. Remegve fogott hozzá a mentés munkájához. Koldus holmiját felhordta a domb
               tetejére. Elsőbben is fakészletét és füporcióit, a melyekkel lakását, kemencéjét,
               vermeit óvta. A fücso­mók közt csinált helyet kevés burgonyakészletének s a mi még
               ennivalója volt. Köteléről, baltájáról nem felejtkezett meg, végül felvitte bundáját
               és egyéb rongyait s a halott ember tárcáját. Itt tanyázott hát a puszta ég alatt
               megint s szemlélte kétségbeesetten, mint lepi el az ár a szigetet lépésről-lépésre.
               Már lakása küszöbénél volt s ott locsogott a viz. A száraz terület mind összébb
               szorult, alig volt, mire beesteledett, a szigetnek negyven-ötven ölnyi területe
               szárazon.</p>
            <p>Megadással hajtotta le fejét, átkarolva hű társát, Pajtást és kishitüen susogta,
               mintha a szegény lompos állatnak meg kellene értenie: »A mint Isten akarja, én
               tehetetlen vagyok!« De buzgón imádkozott, bágyadt szemét a csillagokra szegezve.
               Onnan jöhet segedelem, másunnan már nem. Hisz talán már nincs is a földön ember, a ki
               ő reá gondolhatna. De Isten senkit sem felejt ki számitásaiból. »Az ő akaratára
               hajtom le árva fejemet« igy suttogott és Isten álmot külde reá.</p>
            <p>Másnap reggel, a mint fölébredt, a viz ott locsogott közvetlen közelében. Körül volt
               fogva, mozdulhatatlanul. Lakása viz alatt, minden viz alatt. Meddig tart, hogy tán ő
               is viz alatt leszen!</p>
            <p>És a Duna mocskos, felzavart hullámai haragosan kavarogtak ide s tova és mint egy
               dula­kodva hemperegtek odább. A viz szine tele volt jégdarabbal, szalmával,
               mindenféle szemettel. Gerenda, butordarabok, deszka uszott s kerengett a vizen
               mindenfelé. Az árviz pusztitásainak hirdetői ezek. Oh, hisz ime tele van a viz mente
               szerencsétlenséggel, még háztetőket is sodor magával a haragos elem: mi kicsiség
               mindehhez képest az, a mit a viz Kelemennel tehet.</p>
            <p>Busan vizsgálta körül az elcsüggedt fiu szük tanyáját, de a mint füköteggel besáncolt
               fekvő helyéről ki akar lépni, méla mosolyra fakadt az arca azon, a mit meglátott.
               Társaságuk meg­szaporodott: ott ült közvetlen mellettük a nyulacska, a száraz füvet
               rágicsálva, a nyul, a melyet idejövetelekor látott először s mely azontul is
               néhányszor megmutatta magát a sziget lakóinak. A viz ide kergette őt, kivévén belőle
               a nagyobb félelem a viztől, az embertől s állattól való kisebb félelmet.</p>
            <p>Kelemen megsimogatta a szegény fülest, a mely könyörgő szemmel hunyorgatott fel reá s
               remegve türte a simogatást. Azon csodálkozott csak Kelemen, hogy Pajtás nem bántotta
               a vendéget, de ennek természetes magyarázata volt. Egy csomó egér és ürge is ide
               menekült s a fükötegek alatt keresett menedéket: Pajtás ezekre vadászott s igen bő
               reggelire tett szert ez­uttal.</p>
            <p>Egy falat szalonna, egy darab kenyér - az utolsó mindenik - és egy korty bor
               Kelemennek is visszaadták életerejét s a gyermek most az uszó holmira forditotta
               figyelmét. Ha egy nehány gerendát és deszkát elfoghatna, gondolá, azon megkisérthetné
               a menekülést, itt, táplálék hiján ugy sem igen lenne maradása. Kötele még van, azt
               szétszedte sodrott részeire, a melyekkel összeguzsolhatná a gerendákat.</p>
            <p>Hozzá is látott a dologhoz és nem kis örömére, nem siker nélkül. Elfogott három
               tutaj-szálfát s egy pár deszkát s egymáshoz kötözgette. De e munkájában többször
               kellett a vizbe gázolnia s egyébként is átnedvesedett, ugy, hogy végül abba kellett
               hagynia, tüzet rakott és kezdte magát száritgatni.</p>
            <p>Nagy rémületére azonban azt vette észre, hogy a föld erősen át van ázva alatta. Ekkor
               jutott eszébe, hogy a viz belül is mossa a dombot, az ő szobájában. Meddig tarthat, a
               mig a domb, az ő mostani tanyája, bedül s nem lesz már hová menekülnie. A mint igy
               tünődik, oly lökést kap a tanyája, hogy azt hitte, itt is van már a válságos
               pillanat; felugrik s csakugyan ugy érzi, mintha omladoznék alatta a föld. De
               felállván, egy örömkiáltás szakad ki gyermekszivéből. Most látja, mitől kapta a domb
               ezt a romboló lökést. Egy ép tutaj uszott neki a tanyájának s megturta a földet.</p>
            <p>- Istenem, Istenem, kiáltá, látom a kezedet, látom angyalodat; a kezet, a kit érettem
               kinyujtasz, angyalodat, a kit érettem elküldtél.</p>
            <p>Nagy izgalmában hirtelen nem is tudta, mihez fogjon.</p>
            <p>- Előre, Pajtás, előre! kiáltá s elkezdé elsőbben azt a nehány deszkaszálat a tutajra
               cepelni. Majd a fükötegeket, azután tüzelőfát. A kalapjában hordott a deszkára
               homokot, végül körte készletét, bundáját és szerszámját vitte át és elhelyezkedett a
               tutajon.</p>
            <p>Pajtás nem volt rest, hamar utána ment, de a nyulacska határozatlanul bámult az uj
               intéz­kedésekre és nyughatatlanul baktatott körül a kis sziget maradványain.</p>
            <p>Kelemen pedig elsőbben is tüzet rakott a tutajon s folytatta száritkozását. Egyszerre
               csak egy nagy locscsanást hall, s látnia kell, a mint a kis dombja beszakad s az ő
               régi tanyájából ki­bugygyan a viz, s a nyulacska egy szökéssel a tutajon termett.</p>
            <p>Ezzel egy félóra mulva a sziget végképp eltünt a viz alatt. A tutaj még horzsolta a
               földet, de már mozogni kezdett a viz nyomásától. Még egy kis idő s a hullám hátára
               emeli a tutajt, kavarogva megforgatja s a kis társaság, két oktalan állatka és
               szegény Kelemenünk uszni kezd lefelé a Dunán.</p>
            <p>Nem rajzolom immár a tenger félelmet, a melyet e különös uszótársaságnak kiállania
               kellett. Egy-egy jégtábla, egy-egy gerenda vagy más holmi neki ütődött,
               meg-megbillentette a tutajt, akárhányszor egy-egy részét viz alá merítette. Még a
               tüzet is eloltotta rajta. De végre is Kelemen hozzá szokott a veszedelmekhez és
               kevesbbé ijedt meg. Nagyobb baj volt, hogy nem volt mit enniök tán kétszer huszonnégy
               órán át, a melyet a tutajon töltöttek, Kelemen az ön­megadás álomszerü állapotába
               volt merülve, Pajtás kinosan vonitott, ellenben a nyul szorgal­masan rágicsálta a
               füvet, hegyezett füllel ugrándozva ide-oda a tutajon, midőn valahára hajózásuknak tán
               harmadik napján emberi hangok ébreszték föl fél aléltságából. E rég hallott hangok
               kimondhatatlan érzést keltettek benne, egész testét izgalom rázta meg, élet és
               meleg­ség szállt minden tagjába. Felugrott s kétségbeesetten kiabált segitségért.
               Embereket látott a parton, kik csáklyákkal, botokkal az uszó holmit fogdosták ki a
               vizből. Őket is arra vitte a viz, mert ezek az emberek nagy ügyességgel ott álltak
               fel, a hol a folyó sodra közvetlen a part mel­lett ment el. Végre egy csáklya
               belevágódik a tutajba, a tutaj egyet rándul s a parthoz ütődik.</p>
            <p>Az első a nyul volt, a mely a helyzettel élt. Kiugrott a partra és köszöntés és bucsu
               nélkül vigan vitte el az irháját. Kelemen egész testében remegve, magánkivül
               tántorodott a part felé és Pajtást kiabálva ájultan rogyott megmentőinek a
               karjába.</p>
            <p>Vége van, azt hitte, szenvedéseinek, mert előtte most megmenekedni annyi volt, mint
               végére jutni nyomoruságának. A végső percig nem merte hinni a csodát, melyet most
               megtörténni látott s az ebbeli izgalom megfosztotta eszméletétől.</p>
            
         </div>
         <div type="chapter">
            <head>
              XVII. Fordulat.
            </head>
            <p>- Oláh cigány csapat volt, igy beszélte Kelemen a grófnak, a mely megmentett. A viz
               által hordott holmira vadásztak, igy lettek a megmentőim. Hálásan csatlakoztam
               hozzájok. Ők, magok is szegény nyomorultak, jó gondomat viselték, ugy, hogy különben
               is meg lévén edzve, magamhoz tértem gyorsan s velök jártam az országot. De nem sokáig
               tudtam ez uj életben gyönyörködni. Jó szivü nép, de a mellett borzasztóan nyers és
               durva. Azt is hamar észre vettem, hogy merő lopásból élnek. Minden egyéb csak ürügy
               arra, hogy lopniok lehes­sen. Engemet is iparkodtak rátanitni, de mert soha se tettem
               meg, a mi ilyest rám biztak, végre csak ingyenélőnek neveztek és sokat megvertek. Tán
               el is kergettek volna, de a koldulásban több szerencsém volt, mint a többi
               gyermeknek. Néha többet szereztem koldulással, mint egy másik társam lopással. Mikor
               aztán teljesen kitavaszodott, nem akartam tovább ez életet folytatni, megszöktem a
               cigányoktól s koldulva, bujdosva jutottam ide, a hol Kata asszony gyermekének
               fogadott.</p>
            <p>Az a cigányasszony, a ki a konteszt elragadta, abból a csapatból való volt.
               Ráismertem, egy igen gonosz természetü asszony, a ki igen sokszor megrugdosott
               engemet is.</p>
            <p>Eképpen végezte Kelemen elbeszélését, melyet a gróf nem ritkán könyezve hallgatott. A
               mit azonban remélt, hogy világosság derül a levélre, a melyben a nevére akadt, az nem
               teljesedett be. Nem tudott többet, mint előbb, sejtelmek és óhajtások, fölgerjedt égő
               vágyak rabja maradt.</p>
            <p>- Kevés öreg ember hal meg, mond a gróf megsimogatva a halavány fiu arcát, a kit
               hosszu életében annyi szenvedés ér, a mennyit te láttál, szegény fiu.</p>
            <p>- Oh gróf ur, mondá a fiu, megragadva a gróf simogató kezét - oh gróf ur, de sok
               jóságot is láttam, sok örömet is éreztem és megtanultam, mily csekélységekkel tudja
               az Isten az embert boldoggá tenni; és megtanultam, hogy soha sem szabad kételkedni az
               Isten irgalmasságában.</p>
            <p>Ezzel megcsókolta a gróf kezét; a gróf pedig az érzelmek egész özönétől megrohanva,
               hirte­len eltávozott a fiu szobájából és a harmadik szobába sietett, leborult és
               görcsösen zokogott.</p>
            <p>- Oh Istenem, mondá, a ki oly csodákat tettél e szegény árva fiuval, tekints az én
               bánatos életemre is és könyörülj meg rajtam.</p>
            <p>És oda borulva maradt az asztalra. A leszálló nap biborveresen bocsájtá be áldozó
               sugarait az ablakon s tündéri világitásba boritá a szobát.</p>
            <p>A gróf érzelmeitől leigázva maradt leborult helyzetében.</p>
            <p>Egyszerre csak egy rémes kiáltás riasztja fel, a mit egy sulyos test zuhanása
               követett.</p>
            <p>Hirtelen felugrik s rohan a fiu szobája felé, honnan e zaj jönni látszott, féluton
               sápadtan, magából kikelve siet elejbe a fiu, de rémületében alig tud szólni.</p>
            <p>- Ő az, ő az, kiáltá rekedten és szakadozottan, ő az -</p>
            <p>- Kicsoda, kérdi a gróf rémülten, a fiut elkapva.</p>
            <p>- Az egyik rabló. Már most harmadszor hallom, nem kételkedem, kérem, oltalmazzon meg!
               S ezzel félájultan hullt a gróf karjaiba.</p>
            <p>Somberky egy közeli ágyra tette a fiut s a gyermek szobájába sietett.</p>
            <p>Ott a földön elterülve, halva találta az ispánt.</p>
            
         </div>
         <div type="chapter">
            <head>
               XVIII. Vége.
            </head>
            <p>A gróf becsengette embereit, meghagyta nekik, hogy szedjék fel a halottat. A fiu
               mellé hivatta Kata asszonyt s maga előre sietett az ispán lakására, a hol az ispán
               feleségét magát találta.</p>
            <p>- Mért jött fel az ispán a kastélyba, kérdé a szokatlan látogatáson s tán a gróf
               izgatott voltán is nem kevéssé megzavarodott asszonyt.</p>
            <p>- Most gyógyult föl a betegségéből s a méltóságos urtól elbocsájtását akarta kérni.
               Azt hiszi, nem birja már a szolgálatot.</p>
            <p>- Az elbocsájtás megvan, mondá a gróf; de nem tőlem, hanem a bosszuálló Istentől.</p>
            <p>- Uram Jézus, mi történt, kiáltá az ispánné megrettenve.</p>
            <p>- Férje meghalt a kastélyban. Adja elő azonnal minden irományát, leveleit s a mi
               följegyzése bárhol található.</p>
            <p>A mint ezt a gróf mondá, emberi hangok s léptek hallatszottak künn a folyósón.</p>
            <p>- Most hozzák a férje holttestét, szólt a gróf, kitárta az ajtót s bebocsájtotta az
               embereket a holttesttel.</p>
            <p>- Végünk van, végünk van, jajgatott az asszony s leroskadt fia mellé, a ki az
               emberekkel kiváncsian sompolygott be, és átkarolva a fiut, kinos zokogásra fakadt. Ez
               alatt az emberek az ágyra tették a halottat. Eltorzult arccal, megmerevedett nyitott
               szemekkel nézett a halott a semmibe.</p>
            <p>A gróf intett az embereknek, a kik eltávoztak.</p>
            <p>- Kegyelem, méltóságos uram, kegyelem, rimánkodott az asszony, szánjon meg engem
               nyo­mo­rultat és nyomorult árvámat.</p>
            <p>- Mit tettetek, szólj!</p>
            <p>- Keservesen megbünhödtem mindenért, a miben részes vagyok. Nem volt egy nyugodt
               pillanatom, nem volt egy boldog percem ebben az életben.</p>
            <p>- Mit tettetek, beszélj, boldogtalan, rivalt a gróf az asszonyra, mire az ispánné fia
               sirni kezdett.</p>
            <p>- Vigye ki e fiut és számitson irgalomra, ha töredelmes lesz, mond a gróf, mire az
               asszony fiát kituszkolta.</p>
            <p>- Mit tettetek, kérdé a gróf harmadszor is.</p>
            <p>- Férjem, akkor vőlegényem, azzal a fenyegetéssel vett reá, hogy elhagy, ha meg nem
               teszem. Belső szobalány voltam a grófnénál. A grófné beteg volt. A dajkát könnyen
               kijátsztam, el­loptam a gyermeket és férjem kezére adtam.</p>
            <p>- Nyomorult, kiáltá a gróf, kezét fölemelve.</p>
            <p>- Nem volt választásom, mond a szerencsétlen asszony, nem tudtam neki
               ellenszegülni.</p>
            <p>- Azután mi történt?</p>
            <p>- Férjem a fiatal gróf által küldött emberrel -</p>
            <p>- Micsoda fiatal gróf? kérdi eliszonyodva Somberky.</p>
            <p>- A méltóságos ur öcscse, mond az asszony. Az örökség végett történt, a mint férjem
               beszélte. Igy remélte a fiatal ur, hogy megszerzi a vagyont, ha elpusztitja az
               örököst.</p>
            <p>- Elpusztitja! mond a gróf megborzadva. És a szivtelen gonosz rám merte bizni a
               leányát!</p>
            <p>- A férjem azzal a kiküldött emberrel együtt elvitte és oda adta egy cimborájoknak,
               hogy annak a kezén pusztuljon el. Az azonban nem állt a szavának, hanem megnevelte a
               gyerme­ket, a mit most két éve tudtunk meg. Akkor a fiatal gróf meghagyta, hogy
               menjenek utána s végezzenek vele. A gyermeket Pozsony mellett egy magányos házban
               nevelték. Férjem s a másik oda mentek, azzal a szándékkal, hogy a fiut elrabolják,
               csónakon elviszik s a Dunába eresztik. De Isten nem engedte meg szándékukat. Ott a
               gyermek dajkáját megfojtották, maga a gyermek pedig csodálatosan elmenekült. Ma se
               tudjuk, hová lett. A kemény emberek utána eredtek, de már későn, nem találták sehol.
               Hanem még valaki kereste a szegény fiut, a nevelő atyja: ezzel a két ember
               összetalálkozott a Dunán s a mit nem tehettek meg a gyermeken, az megesett majd mind
               a hármukon. Ott dulakodtak két csónakon a Duna közepén. Borzasztó gyilkos
               élethalál-harcot vivtak. A férjem társa egy ökölcsapástól a vizbe esett, viszont az
               én férjem a gyermek nevelő atyjára mért oly csapást, hogy mindketten a vizbe
               fordultak. A másik kettő örökre oda veszett, a férjem egy darabig tartotta magát s
               halászok mentették ki félholtan.</p>
            <p>- Oh fiam, nevelő atyádat temetted el ama siralmak szigetén, nyögte a gróf s zokogva
               hanyat­lott egy székbe.</p>
            <p>- De férjem nem ugy jött haza, a hogy elment. Borzasztó látományai voltak gyakran és
               ha hirtelen megijedt, a nehéz betegség törte ki. Iszonyu volt vele az élet. Oh
               kegyelem, gróf ur, kegyelem az irgalmas Isten nevében, a ki gyengéknek és bünösöknek
               teremtett bennünket.</p>
            <p>- Temettesse el a férjét, én megbocsájtok mindent és gondoskodni fogok arról, hogy
               fiából becsületes embert nevelhet. Mert nem ember van hivatva emberen bosszut állani.
               Az Isten számon tart mindent és számon kér kicsit és nagyot egyaránt.</p>
            <p>Ezzel elhagyta a gróf az ispán hajlékát és sietve, majdnem futva igyekezett Kelemen
               szobáját elérni.</p>
            <p>- Fiam, elveszett fiam, édes drága megtalált fiam! Igy kiáltozott, magához ölelte és
               csókjaival boritotta el az álmélkodó Kelement, immár most a fiatal Somberky grófot.
               Mert atyja röviden mindent elmondott neki, a mi e pillanatban elmondható volt a
               helyzet megvilágitására.</p>
            <p>- De hogy történt itt a dolog az ispánnal, kérdi azután a gróf.</p>
            <p>- Az mondják, hogy a gróf urat -</p>
            <p>- Atyádat, gyermek! szakitá a fiut félbe a gróf.</p>
            <p>- Hogy tégedet keresett, mondja a fiu véghetetlen gyöngédséggel a hangjában, mire
               atyja meg­ölelte, - s ide utasitották, mert itt voltál. De éppen akkor mentél volt
               innen el a másik szobába. Az ispán belép s megszólal. Én a félhomályban ülve elsőbben
               is borzasztó hangjától ijedtem meg s elkiáltom magam: Ki az, mit akar, segitség! Az
               ispán megrettenve rám mereszti szemét s rémesen igy kiált: Te vagy, te vagy mégis. És
               ezzel felém jő, de egy szörnyü kiál­tás­sal összeesett. Én pedig menekültem
               utánad.</p>
            <p>Még valaki volt ám azonban a szobában, a ki mind ezeket hallotta s az izgatottan
               beszélgetők figyelmét csendes sirással vonta magára.</p>
            <p>- Kata néném, drága jó édes anyám, szólt hozzá a fiu.</p>
            <p>- Jaj nekem, jaj nekem, sirt Kati asszony, jaj szegény nyomorult fejemnek. Ne tessék
               fölvenni méltósága, hogy én meg csak igy-ugy bántam vele, mint egy nyomorult magam
               fajtával, meg még, hogy uram bocsá, szidtam is, meg még libát is őriztettem vele. Jaj
               tessen kérem aláza­to­san megbocsájtani szegénységemnek, parlagi paraszteszemnek, az
               én nagy vétkességemnek!</p>
            <p>- Megbocsájtani, Kata asszony, szólt a gróf, mig a fiu könyes szemmel hol egyikre,
               hol a másikra nézett. Megbocsájtani? Maga az én legnagyobb jótevőm, a szivét
               foglalnám aranyba, azt az aranyost, ha lehetne, meg ha ugyis szinarany nem volna. De
               a mit ember emberért tehet, azt én kelmedért megteszem. Itt marad nálunk a
               kastélyban, a mi kivánsága lesz, telje­sit­jük, csak győzzön kivánni, édes Kata
               néni.</p>
            <p>- Jaj, csókolom a kezét a méltóságos urnak, mond pityeregve a jó asszony, nem való
               vagyok én ilyen uri házba, jobb nekem ott az alvégen és ha bántódásom nem lesz, hát
               Isten nevében majd csak elélek ott holtomig.</p>
            <p>- Hát én, vágott most be Kelemen. Hát én, édes, engem itt hágy? Engem megtagad? Nekem
               már nem akar édes anyám lenni? Hát engemet már nem szeret?</p>
            <p>- Édes lölköm, gyerekem, édes Kelemen fiam, ne szakaszd meg szivemet, tört ki most a
               jó asszony szive, kitárta két kezét s magához ölelte a fiut. Dehogy hagylak el,
               dehogy nem szeretlek. Jó fiam voltál, Isten áldjon meg érte, Isten fizessen meg
               érte.</p>
            <p>És hullott két öreg szeméből a köny, mint a zápor és hullott Kelemenre, elszáradt
               ajakának édes anyai csókja. Aztán megragadta a gróf kezét, megcsókolta s elment
               jajgatva, kötényével szemét törülgetve, mintha most már minden libája örökre
               elveszett volna s azt kellene elsirat­nia.</p>
            <p>A kivel pedig az utcán összetalálkozott, annak annyit hadart összefüggetlenül a
               grófról, a Kelemenről, a ki szintén gróf, a libákról, a melyeken ez a dolog
               kezdődött, meg a hirtelen halál­lal kimult ispánról, hogy az emberek utána néztek s
               azt mondák:</p>
            <p>- A vén Kati megbolondult.</p>
            <p>Azonban hamar hire ment a történetnek a faluban s akkor Kati néninek igen nagy
               böcsülete lett. Kis hija, hogy meg nem kérték még feleségül is.</p>
            <p>A fiatal gróf, a ki kapzsiságból s könnyelmü élete miatt mind e szerencsétlenséget
               felidézte, elmenekült Amerikába. Kelemen és Lotti pedig ezentul együtt növekedtek s
               igen sok örömet szereztek Somberky Ákos grófnak, ki ujra vidám lett s nagy öregséget
               ért.</p>
            <p>Természetesen Pajtásnak is ezentul jó dolga volt, s ha a fiatal gróf elment Kata
               asszonyt meglátogatni Lottival, mindig elkisérte s mig a gyermekek Katát vették körül
               szeretetükkel, addig Pajtás a libaól körül ólálkodott. Ugy tetszik, mintha jobb
               szerette volna azt az életet, a mikor még hivatala volt s a libákat kelle
               terelgetnie. Mert tanuljátok meg, hogy a tétlen, henye, dologtalan élet még a
               jóravaló kutyának sem kell.</p>
            
         </div>
      </body>   
   </text>
</TEI>