<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU09108" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Irén</title>
            <author>
               <persName>
                  <surname>Heves</surname>
                  <forename>András</forename>
               </persName>
               <date from="1901" to="1940">1901–1940</date>
               <idno type="VIAF">46937768</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">40014</measure>
            <measure unit="pages">76</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Irén</title>
               <date>2011-01-28</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/09100/09108/"/>
               <respStmt>
                  <resp>Original Electronic Edition</resp>
                  <name>Varjú Mária</name>
                  <name>Kiss András</name>
               </respStmt>
            </bibl>
            <bibl type="printSource">
               <title>Irén</title>
               <author>Hevesi András</author>
               <pubPlace>Budapest</pubPlace>
               <publisher>Szépirod. Kvk.</publisher>
               <date>1980</date>
               <ref target="https://mek.oszk.hu/09100/09108/"/>
            </bibl>
            <bibl type="firstEdition">
               <title>Irén</title>
               <author>Hevesi András</author>
               <date>1938</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="high"/>
           <ns1:canonicity key="short"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-15"/>
     </revisionDesc>
  </teiHeader>
  <text>
      <body>
         <p>Szervusz, öregem, mikor végigjöttem a vendéglő folyosóján és megláttalak a
            kerthelyiségben, nagyot köszöntem neked a magam lelkendező, túlzott módján, fölöslegesen
            hangsúlyozva, túlszínezve e találkozás egyáltalán nem meglepő eseményét, - hiszen
            mindketten sűrűn járunk ebbe a kocsmába. Te komolyan, szertartásosan bólintottál vissza,
            fejedet magasra emelted és csak nagyon kevéssé eresztetted le, arckifejezésed enyhén
            bánatos, ábrándos és szórakozott volt, látszott rajtad, hogy belső életed hullámzása jól
            elringat, nem vagy vendéglátó kedvedben. Én most mégis ideülök az asztalodhoz,
            tapintatlanul betörök a magányodba. Rosszul teszem, de már nem furdal miatta a
            lelkiismeret, nagy gyakorlatom van a képtelen viselkedésben. - Jani, kérek egy fél
            liter öreghegyit! - Azonkívül újabban megszoktam, hogy barátságtalanul, kelletlenül
            fogadnak az emberek, pedig régebben rokonszenvesnek tartottak. Ideges vagyok, önmagammal
            cipelem a bánatomat, mint az a boldogtalan kiérdemesült fiákeres a zsebkéseit,
            inggombjait meg harisnyakötőit és az én bánatom éppoly kevéssé kelendő, mint az ő
            portékái. A szomorúság vastag kérge vesz körül, szenvedek, és nem tudom elegánsan
            titkolni a szenvedésemet, inkább túljátszom, nem ripacskodásból, hanem velem született,
            eredendő hűségből. Borzasztóan félek, hogy begyógyul a sebem, hogy kialszik bennem az
            érzés, amely kínoz és éltet, ragaszkodom hozzá és nem engedem behegedni a sebet,
            vájkálok benne, hogy friss maradjon. Persze hogy nem vagyok társaságba való, elhagyom
            magamat, most is kétnapos szakállam van, amint látod; attól tartok, kezdek elzülleni.
            Mindez nem kellemes, az emberek szánnak és egy kicsit utálnak, mint mindent, ami
            mértéktelen. Hiába rokonszenves és tiszteletreméltó a szerepem, nem tudom kiaknázni az
            elhagyott szerelmes regényes dicsőségét, a nagy csapásban még kis ráadás-szégyen is
            gyötör, hogy előkelő feladatomban nem állom meg a helyemet. Részvétet érdemlek, de olyan
            kiállhatatlan vagyok, hogy mindenki menekül előlem.</p>
         <p>Ne tiltakozz, barátom, úgysem győzöl meg. Azonkívül én eltökéltem magamban, hogy ma
            kibeszélem magamat, a finom célzásoknak és sejtetéseknek, a balsorsom félig tréfás
            emlegetésének vége, ma kipakolok, egyvégtében elmondok mindent. Jogom van hozzá, hogy
            igénybe vegyem a türelmedet, ha unod, elmehetsz, majd elmondom a főpincérnek, de
            fogadok, hogy ittmaradsz, olyan változatosan és érdekesen fogom elmondani. De még egy
            kis haladékot kérek, a fürdőző is előbb megmártja magát, csak azután ugrik fejest a
            vízbe... Mondom, jogom van untatni téged, mert irtózatosan, embertelenül szenvedtem.
            Ráadásul nem voltam felkészülve a szenvedésre, ez a szó hiányzott a szókincsemből,
            túlságosan szónokiasnak, eszményinek és szertelennek tetszett. Én világéletemben
            indulatos ember voltam, indulataim vadul, gazdátlanul tenyésztek, eseménytelenül és
            időtlenül, az őserdő egyhangú viharában, amelyben összefolynak az évtizedek. Harmincöt
            éves koromra fogaim meglazultak, mert minden szabad percemben acsarkodtam, ismerőseim
            nyílt utcán vagy az autóbuszon rajtakaptak, hogy arcom görcsösen eltorzul, szájam
            vonaglik, kezem ökölbe szorul. - Mi bajod van? - kérdezték tőlem résztvevően és ijedten.
            - Semmi, csak valami eszembe jutott. - Mi jutott eszedbe? - Igazán semmi különös, meg
            sem értenéd, ha elmondanám. - Dehogynem, csak beszélj! - Hát kérlek szépen, az jutott
            eszembe, hogy hatéves koromban az anyám megígérte, hogy elvisz az Ocskay brigadéros
            című színdarabba, amely akkor ment a Vígszínházban, és nem vitt el. Estére más
            programja akadt, megszegte ígéretét... Nem hallatlan? - Az emberek tátott szájjal,
            hülyén bámultak rám, nem fért a fejükbe, hogy egy igazságtalanság, amelyet harminc év
            előtt követett el öt év óta halott anyám, annyira kihoz a sodromból, hogy az autóbuszon
            torzképeket vágok. Nem értik, hogy vannak emberek, akiknek a sérelmeit nem koptatja
            meg, nem hervasztja el az idő; én nem okulok és nem felejtek, akár csak a Bourbonok,
            minden érzelmemet frissen, jégbehűtve viszem magammal, nem értem meg, nem nőttem fel,
            olyan vagyok, mint egy felfújható gumibaba, életkoromat tetszés szerint változtathatom,
            bármelyik pillanatban vissza tudnék ülni az iskolapadba, és ha ma, amikor állítólag jó
            író és elegáns stiliszta vagyok, dolgozatot íratnának velem Párhuzam a Himnusz és a
            Szózat között címen, ugyanolyan esetlen, csetlő-botló mondatokban írnék, mint húsz
            esztendővel ezelőtt, annyira magához hasonítana a visszatárcsázott múlt. Valójában nincs
            életkorom; életem folyamának minden időpontja rendelkezésemre áll, csak ki kell
            nyújtanom utána a kezemet. Most rögtön folytatni tudnám az 1926-os párizsi diák
            életét...</p>
         <p>Azaz dehogy tudnám, hiszen éppen erről van szó, ez a vicc... Egészben véve tűrhetően
            éreztem magamat ebben az egyszerre tespedt és nomád életformában, a szerelem éppen olyan
            időtlenül és eseménytelenül terpeszkedett bennem, mint a többi érzés, azt a szép
            debellát, akivel egy találkahelyen ismerkedtem meg, évszámra ölelgettem, jókedvű
            magányosságban, élvezve az ismétlés gyönyörűségét. Éppoly kevéssé volt életrajzom, mint
            az ecsedi lápnak. Nem voltak nagy élményeim, de a kis élményekre oly mohón vetettem
            magamat, mint a kiéhezett ember az ételre, a részleteken kárpótoltam magamat az
            elveszett egészért... Most veszem észre, hogy vallomásom hasonlít a szerelmi
            levelezőkben közölt minta-levelekhez, “amíg kegyedet meg nem pillantottam, sivár és üres
            volt az életem...” De milyen jókedvű, mozgalmas és változatos volt ez a sivárság, milyen
            beláthatatlanul gazdag, mint egy sereg egymást sokszorozó tükörkép, a tükrök sora nem
            ért véget, a külvilág veszélyei ellen mindig mélyebb öntudattükör védelmezett,
            korlátozta, epizóddá komolytalanította, idézőjelek közé tette a kalandjaimat, mindig
            volt a lelkemnek egy rétege, ahol tökéletesen egyedül voltam, és belső életem valójában
            nem is volt egyéb, mint egy-egy séta vagy kirándulás e mérhetetlen, érzéki magányból a
            valóságba. Néha, igaz, untam ezt a tétovázást az élet peremén, ezt az ironikus
            kacérkodást a valósággal, e folyton ismétlődő, értéktelen tapasztalatok habzsolását,
            untam ezt a vadul tenyésző, céltalanul burjánzó életmódot... Már megint a szerelmi
            levelezőt fogalmazom át műveltebb nyelvre... Ami velem megesett, csakugyan olyan
            banális, mint egy képes levelezőlap, mégis, úgy érzem, közelebb hozott önmagamhoz... Azt
            akartam, hogy velem is történjen valami, döntő, nagy élményre szomjaztam, azt akartam,
            hogy nekem is legyen életrajzom, amely a fejlődésemet irányítja, a munkásságomat
            befolyásolja, mint a többi írónak... Ne nevess ki, öregem, ez nagyon fontos. Emlékszel
            Shaw haldokló festőjének utolsó szavára: - Itt van még a riporter? - Mindnyájan ilyenek
            vagyunk, én is adatokat akartam szolgáltatni eljövendő biográfusom számára. Az utóbbi
            időben több kísérletet tettem; heteken át kísérgettem egy társaságbeli úrilányt, magas,
            sugártermetű volt, de csípőben kissé széles és az állát, mi tagadás, fekete pihe
            borította. De azért csinos volt, délcegen lépkedett, mint egy jólnevelt, kissé pedáns
            őzike... Nagyon szellemes volt, rendkívül művelt, könyv nélkül tudta egész Rilkét, olyan
            elegánsan beszélt franciául és angolul, mint egy nagykövetné. - Ez az, mondtam magamban,
            ez az éteri leányzó, ez a szűz Diána a nekem való szenvedély! Annyi lompos kaland után
            ez a legjobb gyógymód, valóságos érzéki gimnasztika. Türelmetlen és léha képzeletem már
            nem bírt magával; mert hiába vagyok önmagát elemző, magányos és ironikus lélek, álmaim
            együgyűek, gyakorlatiak és társadalmiak. Képek és jelenetek táncoltak a szemem előtt, én
            mindig képekben látom a jövőmet, mint egy filmet. Az oltár előtt állunk, én zsakettben,
            ő fehér menyasszonyi ruhában, a Ritz egyik termében fogadjuk a gratulációkat, kedvesen,
            könnyeden, nagyvilágian a pezsgőspoharak és kaviáros szendvicsek közepette...
            Jobbra-balra köszöngetve, egymás karján megjelenünk az Opera díszelőadásán, - remélem,
            addig megtelik a válla, amely most egy kissé sovány és a hátáról eltűnik az a két-három
            pattanás. Egyszóval hanyatt-homlok rohantam bele a kalandba, abban a félhomályos, de
            sziklaszilárd tudatban, hogy semmi baj nem érhet, hiszen az utolsó pillanatban úgyis
            kereket oldok. Kerestem a szerelmet, mert nem ismertem, és mert nem is hittem komolyan,
            hogy fogékony vagyok iránta; azt gondoltam, nincs közöm hozzá, ahogy némely ember
            színvak vagy botfülű. Megismerkedtem a leány családjával; anyja régen meghalt, apja
            bécsi ember, afféle gavallér kereskedő, fess férfi, még mindig tud bánni a nőkkel, az
            Osztrák-Magyar Monarchia egész jókedvű életművészete kivirult benne, mint egy gardénia a
            gomblyukban. Folyton dévajul mosolygott, jelentőségteljesen hunyorított, elég gyakran
            öblös, de szépen tagolt és árnyalt hangon hahotázott. Alice fiatal leánytestvérei
            kuncogtak. El voltam ragadtatva az egész jókedvű és dallamos családtól. Még nem kértem
            meg Alice-nak a kezét, de már kezdték úgy emlegetni, mint a menyasszonyomat.</p>
         <p>Kellemes helyzet volt, igazán nekem való, élvezhettem, hogyan ölel magához a gyanútlan
            és jóhiszemű külvilág, amely azt hiszi, tetteim tőlem származnak, jellemzők rám, nem úgy
            pattannak ki belőlem, mint egyik szappanbuborék a másikból. Minél jobban növekedett a
            belső magányom és mozdulatlanságom, annál szaporábban, zajosabban mímeltem a
            szenvedélyt; túl akartam kiáltani néma tiltakozásomat, mindenáron gyökeret akartam
            verni a valóságban, olyan ember akartam lenni, mint a többi, komoly ember, aki komolyan
            érez. De minden szerelmes szó, amelyet kiejtettem, kongott az ürességtől, úgy
            visszhangzott bennem, mint egy pincében. A lány maga is megsejtette, hogy valami
            kifürkészhetetlenül bonyolult és számára érdektelen becsvágy hevít, amelynek ő csak
            egyik harmadrendű mellékcélja. A szerelmes csillogás eltűnt a szeméből, egyre gyakrabban
            kaptam rajta, hogy bosszúsan, rosszkedvűen néz rám, egyre többször húzódott el a
            csókjaimtól. A nőket nem könnyű becsapni; hajszálfinom érzékük van a hamis hangok
            iránt. Végül szégyenszemre elkullogtam, nem is nagyon üzentek utánam. Az életrajzi
            reform, a horgonytvető kísérlet nem sikerült. Az egész história hat hétig tartott. Még
            egy utolsó, bátortalan kísérletet tettem egy üde, falusias leányzónál, akire pontosan
            ráillett a “barna kislány” megjelölés. Ennek még csak nem is kellettem.</p>
         <p> Miközben így próbáltam ki-kitörni magamból, mint egy ostromlott várból, magában a
            várban is veszély fenyegetett. Régi, jól bevált ösztöneim gépezete kezdte felmondani a
            szolgálatot; a szeretőmet egyre unottabban és fásultabban ölelgettem, egy szép napon,
            magam sem tudom, miért, kidobtam. Olyan egyedül maradtam, mint az ujjam és nemcsak a
            külvilág utasította vissza képmutató és tolakodó felkínálkozásomat, hanem az is cserben
            hagyott, amit énem lényeges alkatrészének tartottam, az érzékiségem. Ez már komoly
            válság volt: torkig jóllaktam tespedő életem dzsungeljével, anélkül, hogy találkoztam
            volna a szerelemmel. Ekkor bekövetkezett a csoda, életemben először és alighanem
            utoljára belekóstoltam a boldogságba, amelyet egész testi és lelki szervezetem most már
            úgy megkövetel, mint a csecsemő az anyatejet. De ne vágjunk az események elébe.</p>
         <p>A napot sohasem felejtem el, 19.. január 15-én történt, és nagyon kérlek, ezt a dátumot
            hallgasd meg olyan gyanútlan áhítattal, minden csúfondárosság nélkül, mintha száz évvel
            korábbi volna. A neveletlen valóság itt-ott bele fog vigyorogni ebbe a tisztalelkű és
            együgyű történetbe, bár én mindent elkövetek, hogy kiűzzem. Velem rendkívüli esemény
            történt, messzebbről érkeztem vissza, mint a középkor minden Marco Pólója és most
            hunyorgó szemmel, káprázva próbálom elmondani a nagy tapasztalataimat, az aprók és
            hétköznapiak kaján pontosságú közlésére már nem marad erőm, ahogy a mesebeli ember
            kiüríti rézpénzzel megtömött zsebeit és ezüstpénzzel rakja tele... Egyik előkelő és
            gazdag barátom álarcosbált adott és én szorongva, lámpalázasan mentem el, mintha éreztem
            volna, hogy nagy dolog történik velem. A kivilágított lakásban gramofon szólt és furcsa,
            félszeg élőlények, bohócok, keleti mágusok, harcsabajuszú öregek bicegtek és tántorogtak
            körülöttem, sután és elvarázsolva, tenyeres-talpasan és kísértetiesen. Fojtott és forró
            levegője volt ennek a jelképes környezetnek, amelyben a különböző álöltözetek valami
            csámpás, nehézkes balettet táncoltak egymásnak. A nők nem változtatták el annyira a
            külsejüket, mint a férfiak, többnyire parasztlányoknak öltöztek, de jobban viselték a
            kosztümjüket, a nők általában született színészek. Én dobogó szívvel és ügyetlenül
            ténferegtem a színes, vásári és regényes sokadalomban, amelynek nagy részét jól
            ismertem, de a műfaj törvénye arra kötelezett, hogy valamennyinek elhiggyem az
            álöltözetét, úgy bánjak velük, mintha csakugyan azok volnának, akiket játszanak, és
            közben magam is játsszam a szerepemet. Ez a kettős alakoskodás sok volt nekem. Ha van
            valami tehetségem, ha valami kevéssé különbözöm a többi embertől, csak abban, hogy
            egyáltalán nem tudom gyúrni, formálni, elváltoztatni a személyemet, nem tudok pózolni,
            szerepet játszani, képtelen vagyok elbújtatni és feldíszíteni önmagamat. Az én személyem
            ekkor is tárva-nyitva volt ebben a rangrejtett világban, és olyanformán éreztem magamat,
            mintha meztelen volnék egy sereg állig begombolkozott ember között. Néhány reménytelen
            kísérlet után le is mondottam arról, hogy megjátsszam és dramatizáljam a kosztümömet;
            főpincérnek öltöztem, de egyetlen szó vagy mozdulat sem jutott eszembe, amely a
            főpincérekre jellemző, álruhám nem rejtett el, hanem kirakatba tett, fénycsóvát vetett
            rám, szinte röntgenfelvételt készített rólam. Olyan volt, mint egy fölösleges
            páncéling, amely nem véd meg, csak megbénít. Nem is igen volt bátorságom odalépni a
            nőkhöz és incselkedni velük, pedig a falusias kosztümök szinte invitáltak, gáláns
            idillekkel kínáltak. Az a homályos, kínos és remélhetőleg alaptalan gyanú fogott el,
            hogy ennek a színielőadásnak, amelyet a szereplők egymásnak rendeznek, én vagyok a
            központja és nevezetessége, én, aki görcsösen és megátalkodottan megmaradtam
            nézőnek.</p>
         <p>Miközben így csetlettem-botlottam, mint egyetlen civil a kardnyelők, hintáslegények,
            kígyóemberek, uszonyos és pikkelyes nők vurstlijában, a tekintetem megakadt az egyik
            parasztlányon. Kalotaszegi menyasszonynak volt öltözve, volt benne valami lebegően
            könnyed, magabiztos és sugárzó vonás, valami ünnepi, vasárnapi ragyogás. Akárhogy
            próbálom összpontosítani emlékezetemet, nem tudom visszaidézni azt a pillanatot, amikor
            még nem ismertem; ez az ismeretség öröktől fogva valónak, törvényszerűnek,
            elrendeltetettnek tűnik fel nekem, még most is, annyi vaskos tiltakozás, annyi goromba
            cáfolat után. Meg sem kísérlem első benyomásom ábrázolását; a kísérlet nem volna őszinte
            és nem vezetne eredményre. Éjfélkor levetették a kosztümöket, a ligeti fotográfusokból
            és Liliomokból frakkos urak, a kis cselédekből estélyiruhás hölgyek lettek. Egyszerűen
            bemutatkoztam neki.</p>
         <p>- Magáról sokat hallottam, - mondta. Kellemes hangja volt, csupa kacéran elvékonyodó,
            kislányosan selypítő, kérdő árnyalat, csupa tréfás merengés. Holdfényes hangja volt,
            mint egy shakespeare-i fiatal lánynak, mint Rosalindának vagy Violának, de volt benne
            valami pozitív és tárgyilagos, valami iskolázott és öntudatos is. De nem beszélek többet
            a hangjáról. Úti élményeimről akarok beszámolni, nem rajongani. Megtudtam, hogy N...
            Irénnek hívják, Debrecenből való, matematikával és fizikával foglalkozik. Egész lényében
            volt valami kimondhatatlan simaság, igazán nem látszott vidéki fruskának. Huszonhat
            éves. A tikkadt és poros magyar valóság semmi nyomot nem hagyott rajta, csak a szeme
            körül látszódott a megfeszített szellemi erőfeszítés néhány szarkalába és homlokán a
            két jellemző függőleges redő... Amint tudod, hiszen sokszor elmondtam, szerelemben nincs
            érzékem az értelem vonzóereje iránt, nem szeretem az okos nőket. Az ágyban egyedül
            akarok lenni a szenvedélyemmel, nincs szükségem szemtanúkra. De ez a lány különös módon
            vonzott, egyelőre még testetlenül, elvontan és átszellemülten, mint egy nemes ívben
            repülő fecske... Azt nézed, hogy megvonaglott az ajkam és a kezem ökölbe szorult?
            Bocsásd meg a neveletlenségemet, még sokáig kíméletre szorulok, egyensúlyom oly ingatag,
            oly törékeny, a legkisebb szellő felborítja. Talán még korai kifecsegnem életem egyetlen
            nagy kalandját, még nem alakult ki, még nem szűrődött le bennem. De lehetséges, hogy
            ennek a kavargó és felemás lelkiállapotnak is van érdekessége, miközben így fröcskölök
            és bugyborékolok, mint a forró leves, önkéntelenül olyan anyagot szolgáltathatok az
            emberi lélek tudományához, amelyet hideg fejjel nem tudnék előállítani. Én mindenesetre
            meg próbálom őrizni öntudatom tisztaságát, elemző értelmem kifogástalan működését, de ha
            néha elborít az indulat, - mint az előbb, amikor eszembe jutott, hogy bánt velem később
            Irén - az is rávilágít az én lelkem és e különös szenvedély törvényeire, annak is megvan
            a maga szerepe a szabatos, összefüggő gondolatok és a részegen tántorgó érzések
            együttesében, amellyé változtam. Ha becsületesen engedelmeskedem neki, ha átengedem
            magamat a ritmusának, ha ellenállás nélkül elmondom, amit diktál, talán sikerül azt a
            látszatot keltenem, hogy mindezt szándékosan művelem, és a nyers vallomás előre
            megfontolt kompozíció, az, a rövid idő múlva teljesen elázott ember, aki mindezt
            összefecsegi, egyszerű figura, regényhős, akinek jól megrajzolt, éles körvonalai a
            szerző tágabb öntudatában tükröződnek, így talán sikerül elhitetnem, hogy okosabb vagyok
            saját magamnál. - Mondom, sajátságosan vonzott ez a lány, azelőtt úgy kellett
            kényszerítenem magamat az érzelmes kalandokra, mint valami lelki gyakorlatra, vele
            egyszerűen nem tudtam betelni. Szép, fényes, gesztenyebarna, de inkább szőke jellegű
            haja volt, üde, rózsásfehér arcbőre és óriási nagy szája, egyszerre fecskére és
            ragadozóhalra emlékeztetett, nemhiába neveztem el később cápamadárnak... Már megint kezd
            felborulni az egyensúlyom... Megpróbálom összeszedni emlékeimet, de a tények önmagukban
            értéktelen lomok, nem derül ki belőlük semmi, olyanok, mint a nagy remekművek tartalmi
            kivonatai. Különben is rosszul emlékszem rájuk, csak a hozzájuk fűződő érzések sajognak
            az idegeimben. Várj csak, be kell hunynom a szememet, az a kövér úr ott jobbra, aki
            gombás harcsát eszik, megzavar. De hiába hunyom be, nem jut eszembe semmi. Akárhogy
            töröm a fejemet, nem tudom felidézni, mit mondott ő, vagy mit mondtam én, mikor
            megismerkedtünk; csak jövés-menésre emlékszem a barátom termeiben, egy csinos asszonyra,
            akinek tüzesen udvaroltam, egy másikra, aki majdnem megvert, olyan szórakozottan
            felelgettem a kérdéseire, egy Liliomnak öltözött magas állású úrral kötött futó
            barátságomra, csupa lényegtelen részletre emlékszem, amelyekből valahogy mégis ő
            bontakozik ki, mint a nagy revüszínházakban a süllyesztőből hirtelen felemelkedő
            királynő. Reggel háromkor egy díványon ültem mellette és sokat beszéltem, de nem mohón,
            mesterséges felhevültséggel, nem ujjongva, ahogy szoktam, hanem csendesen, szinte
            tartózkodva, kéjesen csipegetve a mondanivaló mérhetetlen bőségéből. Valami nyugodt,
            egyensúlyozott öröm járt át, kellemes, egyenletes forróság. Lelki életem, amely olyan
            unottan kezdetlegessé durvult, mint egy agyonkínzott játékpisztoly, most egyszerre
            áradni kezdett, mint amikor a forráskutató tömérdek meddő, unalmas kísérlet után bő
            vízre talál. Már megint kísért a szerelmi levelező... Érzem, hogy nem tudom kifejezni
            magamat, amit mondok, csak esetlen dadogás. Valamikor vakon hittem abban a flaubert-i
            mondásban, hogy l’inexprimable n’existe pas - a kifejezhetetlen egyszerűen nincs, most a
            saját bőrömön tapasztalom, hogy a nagy író tévedett; a mértéktartó, szerény érzelmeket,
            amelyek menetrendszerűen beosztottak, mint az agglegény élete, ki lehet fejezni; a nagy
            szenvedélyek emléke is kifejezhető - talán, de a szenvedély a maga valóságában csak
            panaszos, elnyújtott ugatásokra képes, csak nézni tud, szomorú, hű kutyaszemekkel.
            Sajnos, engem a történet hősnője jobban érdekel, mint az, hogy pontos és a tartalomhoz
            simuló szavakkal csengő, ütemes prózában meséljem el neked; régi tudományomra, amellyel
            alkatrészeire bontottam és újra összeraktam a látomásaimat, az írói mesterség
            fortélyaira és fogásaira most úgy nézek vissza, mint az elhájasodott, köszvényes
            erőművész a hajdani súlyzóira... Valamikor azt hittem, a világon a legmulatságosabb,
            jobban mondva az egyetlen lehetséges állapot írónak lenni, most már tudom, hogy az írói
            hiúság apró diadalai és elvétve kiverekedett valódi eredményei csak nyomorúságos
            pótszerek, csak arra valók, hogy az ember agyonüsse az időt. Ma nincs bennem sem hiúság,
            sem becsvágy, micsoda ostoba regényközhely az, hogy az ember “majd megmutatom neki”
            kiáltással, összeszorított fogakkal munkához lát... Kinek mutassam meg? Legfeljebb
            odáig jutok el, hogy elképzelem páratlan diadalmenetemet, amely őt nagyon fogja bántani,
            bár ez sem bizonyos, lehet, hogy egyáltalán nem érdekli. Vannak talán emberek, akiket a
            szenvedés felemel és megtisztít; belőlem siránkozó és dagályos naplopót csinált. Milyen
            bölcs volt a klasszikus széptan, mikor azt hirdette, hogy csak a középszerű érzelmek
            alkalmasak a kifejezésre; az írói mesterség két véglete, amelyek közül egyik sem ér
            semmit, hogy az emberrel vagy nem történik semmi és akkor nincs miről írnia, vagy nagy
            dolog történik és nincs se kedve, sem ereje megírni... Mit szólsz ehhez a maximához,
            most rögtönöztem, még kissé döcög, de majd kicsiszolom, talán mégsem vagyok egészen
            elveszett ember... De hadd szedjem össze a gondolataimat, ez a történet jobbra-balra
            tántorog, vargabetűket csinál, dülöng, mint a részeg ember... Jani, még három decit...
            Ott tartottam, hogy a díványon ültünk és én lassan, kéjesen, halkan vallottam neki. A
            percek nem rohantak és nem álltak, akkor ismerkedtem meg az idő egyenletes múlásával,
            mikor az ember nem marad el mögötte és nem előzi meg, hanem önfeledten úszik a sodrában.
            Talán ez a boldogság... Észre se vettem és reggel hat óra lett. Azzal sem törődtem, hogy
            valaki ült mellettünk, egy komoly tekintélyes hölgy, akire ügyet se vetettünk. Minden
            szavunkat hallotta. Ha agyonütsz, sem tudom megmondani, mit mondott Irén, vagy mit
            mondtam én ezen a január 16-i hajnalon. Ezt különben már másnap elfelejtettem; hetek
            múlva, mikor már kezdtük megünnepelni szerelmünk jubileumait és gyűjtöttük a
            hagyományait, megkérdeztem Iréntől, miről beszéltünk. Neki pozitívebb, iskolázottabb
            agya van, mindenre emlékezett. Elmondtam, milyen sivár, milyen kilátástalan a maga meddő
            keringésében az életem; az anyámról beszéltem. Ha százszor is vadonatúj esemény történt
            az életemben, valami, amit hiába próbáltam és próbálok a múltamhoz hasonlítani, mégis
            tovább dolgoztak bennem érzelmi beidegzettségeim; szokásom szerint ajtóstól törtem be a
            házba, nyomban kitálaltam lelki életem egész felhalmozott készletét. Most utólag
            szégyellem, hogy az anyámat emlegettem, éppen mert mindig ezt szoktam művelni... Nagyon
            jól tudom, hogy nincsenek a világon tiszta és szép érzelmek, minden érzés zavaros,
            gyanús és kétértelmű, de vannak emberek, akik legalább a látszatot megóvják azzal, hogy
            hallgatnak és a csend, ha nem is tisztít meg, legalább eltakar és tiszteletet parancsol.
            Én az úgynevezett szép érzelmeimet úgy gyötröm, nyűvöm, facsarom, amíg gyűröttekké és
            szutykosakká válnak, állandóan viselem, mint a fehérneműmet. Az anyámat csakugyan
            szerettem, annál émelyítőbb, hogy könnyfacsaró, kulisszahasogató céllal beszéltem róla,
            gyakorlati hátsó gondolattal, azért, hogy meghódítsak egy lányt, aki társaságban
            megtetszett nekem. Nem Irén volt az első nő, akinek az anyámról beszéltem; állandó
            műsorszámom volt, mint más férfinak az afrikai vadászkaland.</p>
         <p>Reggelfelé, mikor már ritkultak a vendégek és lehervadt és elszontyolodott az éjszakai
            jókedv, az emberek fázósan gubbasztottak a karosszékekben, mint a szegények a tűz
            mellett, én még mindig Irén fülébe súgtam végtelen hosszú, kifogyhatatlan gyónásomat. De
            akármennyire tele voltam magammal, észre kellett vennem, hogy tekintete elkalandozik,
            majd megszeppenve, bűntudatosan tér vissza hozzám. - Fáradt? - kérdeztem. - Igen! -
            mondta hálásan, felragyogó arccal. Hazavittem. A taxi néptelen utcákon rohant végig a
            téli szürkületben. Kísérletet tettem, hogy megcsókoljam. Gyöngéden elhárított. - A csók
            olyan nagy dolog, - mondta. Nagy ünnepi alkalomra tartogatjuk. Már akkor feltűnt, milyen
            ritka színpadi érzéke van, mennyire ismeri minden mozdulat jelképes és hangsúlyos
            varázserejét. Talán a parasztoktól tanulta. Néhányszor arcomhoz dörzsölte orrát, mint a
            kínaiak, ennyi egyelőre elég volt. Kezembe vettem az arcát és figyelmesen néztem a
            derengő világosságban. Nagy feje volt, arca oldalt tatárosan kiszélesedett, mint valami
            buja, ízes gyümölcs. Hátrafésült sűrű oroszlánsörénye mögött irtózatos szellemi
            képességeket gyanítottam. A taxi megérkezett a ferencvárosi utcába, ahol akkor
            ismerősöknél lakott. Harmadnapra meghívott teára. Még nem vett le egészen a lábamról, és
            régi tapasztalataim nem sok jóval biztattak. Az ingoványból, amelybe állig
            belesüppedtem, nem olyan könnyű kigázolni. Az első két-három találkozás bizonyára
            tündérszép lesz, de mi lesz aztán? És főképp mi lesz akkor, amikor be kell váltanom
            ígéretemet, választékos becsvágyamat, önsanyargató sznobizmusomat, amely vaskos és
            markos vászoncselédek helyett törékeny, légies és átszellemült nőkhöz kényszerít, hogyan
            fogom szerelmi cselekvéssé változtatni? Baljóslatú kérdőjelek cikáztak előttem, miközben
            a taxi hazahozott Budára. Ez is olyan lesz, mint a többi, gondoltam csüggedten az
            ágyban.</p>
         <p> Másnap, vasárnap reggel tízkor felzavartak. Váratlanul beállított elkergetett barátnőm.
            Apró, fekete, kifejezéstelen malacszemével egyszerre gúnyosan, magabiztosan és
            megszeppenve nézett rám. Tudta jól, hogy előbb-utóbb ráfanyalodom, csak az időponttal
            nem volt tisztában. Meg se várva, hogy felszólítsam, vetkőződni kezdett. Megindító, naiv
            szemérmetlenséggel nyújtotta át szép szobrászi termetét, sima, fehér, rugalmas és erős
            testét. Ő volt számomra a mindennapi kenyér, a tenyeres-talpas üde valóság, a futó öröm
            számtalanszor megjárt, legkényelmesebb és legrövidebb útja. Mondanom sem kell, hogy
            azóta visszatértem hozzá, ráfanyalodtam, mint a kutya az ólra, ahol legalább
            biztonságban van, nem lesnek rá jobbról-balról bohókás, torz és gonosz veszélyek, tanúk
            nélkül kinyújtózhatik és belesüppedhet a langymeleg földbe, melyet kipárnázott a
            megszokás. Nem tudom - jó volna ellenőrizni -, hogy hitelt lehet-e adni a nyugodt,
            derűs, felhőtlen családi boldogságról szóló irodalmi mendemondáknak; ami keveset a
            környezetemből megismertem - rossz megfigyelő vagyok -, inkább arra vall, hogy a
            házasság is fordulatok, meglepetések és puccsok sorozata, egymásból nyíló szobák
            végtelenje, elbújtatott ajtókkal, amelyek egyszerre csak felpattannak és a soron
            következő, de még mindig nem utolsó szobába vezetnek. Az a gyanúm, hogy a házasság a
            lehető legjobb esetben afféle üdülőhely, ahol begyógyulnak a sebek; akinek ellőtték a
            lábát, valahogy megtanul műlábon bicegni, vagy Robinson szigete, amelyet a hajótörött a
            fantommá vált, talán sohasem létezett otthon nyomorult jelképeivel berendez magának... A
            boldogság nem nyugalmi állapot, hanem vágtató iramú kalandregény és a nő, aki
            előállítja, maga is kalandornő, mézes madzaggal csalogat bennünket és mi mohón,
            eltorzult halszájjal kapunk utána és sokáig hétrét görnyedünk, fetrengünk a
            szenvedéstől, mert nem fér a fejünkbe, hogy annak, amit érzünk, semmi sem felel meg a
            külső, tárgyi valóságban. Nem volt igazuk azoknak a középkori teológusoknak, akik Isten
            létét azzal bizonyították, hogy nekünk fogalmunk van Istenről, akit közvetlenül nem
            tapasztalunk. Lehet, hogy van Isten, de tőlünk függetlenül van, tekintet nélkül arra,
            hogy tudunk-e róla, vagy sem... De megint előre szaladok, kifecsegek olyan dolgokat,
            amelyek később következnek, nemhiába mondtad, hogy nem vagyok elbeszélő, ráadásul
            filozofálok, mert az idegeim megint kezdik felmondani a szolgálatot, megint félrebillen
            az egyensúlyom és ilyenkor bölcselkedem, a filozofálás nálam csak ideggyöngeség, semmi
            más...</p>
         <p>Egyszóval vetkőződni kezdett a volt barátnőm. Énbennem azonban munkálni kezdett a hűség
            az új szerelemhez, az új ábrándhoz, amelyben még nem hittem. Előkotortam az
            éjjeliszekrényemről egy kis bankjegyet, megcirógattam a lányt és elküldtem. Nem ártana
            újjáértékelni a hűségről való fogalmunkat. A hűség nem erkölcsi követelmény, nem erény,
            talán inkább bűn, mindenesetre szenvedély. Én úgy vagyok hű, ahogy az ember makacsul és
            kéjesen belefúrja magát az álomba. Az én hűségem a kiszolgáltatottság önkívülete, mintha
            megkapaszkodnék egy óriási anyamellben. Ha nem volnék hű, akkor a szó leghétköznapibb,
            legtestibb értelmében nem tudnék szeretni. Én sajnos, nemcsak a nőt szeretem a
            szerelemben, hanem magamat is, - ne haragudj, hogy ilyen szemérmetlenül levetkőzöm
            előtted, de hát ez a mesterségemhez tartozik és különben is úgy érzem, vagy azzal
            áltatom magam, hogy vannak jólszületett lelkek, amelyek meztelenül is tiszták - én
            magamat is szeretem a szerelemben és miközben a nőt ölelem, szobám mennyezetére és
            falaira tükröket képzelek, és a tükrök az én odaadó, együgyű, ragaszkodó szerelmemet
            verik vissza...</p>
         <p>Mikor hétfőn este hatkor szorongva, száraz torokkal becsengettem Irénhez, szerelmünknek
            már múltja volt, amelyről ő nem tudott, áldozatot hoztam érte, akármilyen kicsi
            áldozatot... Természetemet ebben az ünnepi pillanatban sem tagadtam meg. A házszámra
            emlékeztem, de az emeletet és ajtót elfelejtettem, meg kellett kérdeznem a házmestertől,
            hol lakik N... Irén, mikor felvitt a liften. Látod, így bukik orra, így omlik össze a
            legtisztább érzelem az idegrendszer nyomorult kisiklásain és rövidzárlatain, kihagyó,
            fegyelmezetlen emlékezete így bélyegzi az embert tapintatlan fecsegővé, aki első
            látogatásakor máris pletykát indít el az imádott nő házában. A tiszta műfajok, a
            mellékzöngéktől és csúfos-siralmas árnyalatoktól ment nagy szerelmi tragédiák nem
            ellenkeznek a mai ember elemző értelmével, csak testben-lélekben hozzá kell nevelnünk
            magunkat a műfaj nagyságához, életünk minden pillanatában méltónak kell bizonyulnunk
            hozzá, hajlékonnyá kell tennünk az izmainkat, szépen tagolttá, megfontolttá és
            fegyelmezetté a beszédünket, szerelmünket nem szabad zsírpecsétes ruhában és ápolatlan
            körmökkel viselni, nem szabad engedni, hogy az érzelem dadogva törjön ki a szánkon, vagy
            olyan szavakkal keverve, amelyeket magunkba kellett volna fojtanunk, vigyáznunk kell rá,
            hogy egyetlenegy érzés tartson a hatalmában, mint a tragikus hősöket, ne telepedjenek
            melléje apró, élősdi érzések, a lélek hitvány karcolatai és humoreszkjei... Nekem ebben
            az érzelemben semmi gyakorlatom nem volt, az előírásait is csak könyvekből ismertem.
            Milyen kár, hogy az ember semmi edzésre nem tehet szert olyan cselekvésben, amelyre
            egyszer életében van alkalma. Ha legközelebb beleszeretek valakibe, gyakorlottabb
            szerelmes leszek, csakhogy szerelmes pályafutásom minden valószínűség szerint véget
            ért.</p>
         <p>A kopott, rozoga előszobában, amely oly furcsán ellenkezett a néhány év előtt épült
            házzal, erősen eltökéltem, hogy szertartásosan tartózkodó leszek, egyetlen hanggal vagy
            mozdulattal sem emlékeztetem Irént, hogy a taxiban már megkezdődött köztünk valami, hadd
            mutatkozzam komoly férfinak, aki nehezen vet lángot, egyszerűen és mélyen érez és
            ellenáll a szenvedélyének, amíg az érzés szertelen ereje térdre nem kényszeríti. Új
            magatartás lehetősége villant meg előttem, amellyel talán sikert aratok - nem a nőnél,
            az még nem érdekelt különösebben, hanem saját magamnál, sikerül őszintén szeretnem
            valakit, sikerül szert tennem a nagy életrajzi adatra, amelyet úgy üldöztem, mint
            Schlemihl Péter az árnyékát. Férfi leszek, egyszerű és komoly, aki nem a szellem
            rakétáival hódít, hanem tengerszem mélységű szívének nyugodt csendjével, amelyet
            egyszerre kavar fel a vihar, a lélek rejtett kincseivel, a nem túllicitált és
            feldagasztott, hanem inkább visszafojtott szenvedély tüzével... Így talán lesz valami a
            dologból, gondoltam, mikor a cseléd kilépett a szemközti ajtón és jelentette, hogy a
            kisasszony vár. Ebben a pózban vonultam be a szobába, sietség nélkül, arcomon nyugodt,
            szerény, szelíd mosollyal, szememben kedves komolysággal, mint afféle romantikát előző,
            alpesi egyszerűségű, nem túlságosan okos, de talpig férfi... A szobában majdnem
            összerázkódtam a meglepetéstől. Az előszoba után nem sok jót reméltem, de ennyire
            lesújtóan, nevetségesen hozzá nem illő környezetre nem számítottam. Az ormótlan rézágy
            kockás pokróccal volt leterítve, a bal oldali falnak roskatag gótikus pohárszék
            támaszkodott, a többi bútor is szúette, mogorva és vigasztalanul nyárspolgári volt. Irén
            maga sem tetszett ebben a környezetben, az esti program miatt valami estélyi ruhafélét
            viselt, elöl, hátul meg a karján recésen áttört betéttel, egyébként fényes, fekete
            selyemszerű anyagból. A ruha természetellenesen kiszélesítette a vállát, egyszerre
            monumentális és vedlett volt, mint egy töredező vakolatú nagy ház, arca és teste
            szomorúan nyúlt ki ebből a dicstelen tokból, hiába, a tudós nők nem tudnak öltözködni...
            Még széles, mongolos arca, amely szombaton annyira elbűvölt, sem tetszett; vonásai
            megnyúltak, elvékonyodtak és megpuhultak; egy pillanatig úgy éreztem, egyetlen könnyű
            mozdulattal le tudnám szakítani az orrát. Csodálatos, felejthetetlen nagy szája most
            förtelmes lebernyeg volt, valami óriási éjjeli lepke hullája... Kihűlve, kiábrándulva,
            jéggé fagyva álltam előtte. Igazán nem került fáradságomba szertartásosnak és
            tartózkodónak mutatkozni. Irén, úgy látszik, kitalálta gondolatomat.</p>
         <p>- Mit szól ehhez a rémes szobához, - mondta. - Én nem tehetek róla, nekem semmi közöm
            hozzá... A háziasszonyaim nagyon kedvesek, de nincs ízlésük... De nagyon derék, aranyos
            nők. Az egyik nyelvtanárnő, a másik tornatanárnő... Mit csinálunk este?</p>
         <p>- Moziba megyünk.</p>
         <p>- Akkor jó lesz sietni. Talán megteázhatunk.</p>
         <p>Akkor vettem észre, hogy a csúf és kopár szobában mégis volt egy szöglet, amelyet Irén
            magához hangolt és színezett. Az asztalterítő valódi népművészeti munka volt, az
            üvegtányérok nemes alakúak és ízlésesek, a két nehéz ezüst teáspohár bohókásan,
            nagymamásan, de kedvesen ódivatú. - Családi örökség, - mondta. Különös uzsonnát szolgált
            fel. Túróskalácsra vajat kent és a vajas túróskalácsra diót szórt.</p>
         <p>- Mit szól ehhez az uzsonnához? - kérdezte.</p>
         <p>- Nagyon kitűnő, - mondtam megfontoltan és udvariasan, előírásomhoz híven.</p>
         <p>- Semmit sem juttat az eszébe? - kérdezte hirtelen aggodalommal a szemében.</p>
         <p>Ostobán bámultam rá.</p>
         <p>- Igazán semmire sem emlékezteti?</p>
         <p>- Mire kellene emlékeztetnie?</p>
         <p>- Majd később megmondom.</p>
         <p>A rejtélyes étel nagyon ízlett. Nyalánk volt, túl édes, nehéz, mint egy célzásokkal
            zsúfolt, fűszeres vallomás. Irén nem vette le rólam mohó kíváncsiságtól sugárzó, okos
            tekintetét. Kezdett visszaszépülni, a képhez hasonlítani, amelyet róla őriztem.
            Kinyújtottam a lábamat, mintha átjárna a kályha melege. De már indulni kellett.</p>
         <p>A moziban jó amerikai filmet adtak. Szegény emberekről szólt, akiket úgy sodor az élet,
            mint a dinnyehéjat a folyam vize, sodródó, küszködő, ijedező, részeges, hol siránkozó,
            hol nevetgélő szegényekről, akikkel játszik, évődik, incselkedik a gondviselés, hol
            megcibálja, hol magához öleli őket, ételszagú szobákról és konyhákról, lucskoskezű,
            tartás nélküli kis rongyemberekről, akiknek nem osztottak önérzetvédő álarcot, sem
            gentlemangőgöt, sem munkásöntudatot. Vágtatott a film az autógarázsok, felhőkarcolók,
            éjszakai tolongások, knock outok, nyomortanyák, fülledt kispolgári lakások, elegáns
            éjszakai vendéglők, óceánjárók között, amíg Jack Dempsey, mint valami frakkos deus ex
            machina, mindent helyre nem ütött. Érzelgős és falánk szemem mélyen belesüppedt minden
            egyes részletbe, ahelyett, hogy átengedte volna magát a történet ritmusának, elmaradt,
            visszanézett, alkatrészeire tördelte az egészet, nehézkesen és sikertelenül próbálta
            követni a cselekményt. Ma is órákhosszat tudnék mesélni e film körvonalairól és
            árnyalatairól, díszleteiről és arckifejezéseiről, de sejtelmem sincs - akkor sem volt -,
            mi történik benne. Nem vagyok igazi mozilátogató, a film legföljebb, mint írói
            mesterségem segédtudománya, mint arcképgyűjtemény, mint életkivonat kerülhet szóba
            számomra, de átélni nem tudom. Irénnel majdnem minden este moziban voltunk, amióta
            szakított velem, be sem tettem a lábamat. Egyik-másik film érdekelt volna, de nem vitt
            rá a lélek; bár nem érdemli meg, valamivel mégiscsak meg kell gyászolnom az emlékét. Nem
            merek moziba menni, mert alig van Pesten filmszínház, ahol ne lettünk volna együtt és
            bizonyosan elragadna, bekapna az emlék örvénye, mint egy cápa óriási szája... Ha majd
            lesz bátorságom moziba menni, akkor elmondhatom magamról, hogy meggyógyultam... Amióta
            szakított velem... Ne haragudj, hogy megint felborult az egyensúlyom, ezt ma éjszaka meg
            kell szoknod. Ne is törődj vele.</p>
         <p>Nagyon jó volta film, de történetfoszlányokkal, történetatomokkal hamar jóllakik az
            ember, ha magán a történeten nem tud eligazodni. Néhányszor ásítást nyomtam el és nem
            nevettem azokon a helyeken, ahol az egész közönség rengett a nevetéstől. Irén
            csodálkozva, hitetlen mosollyal nézett rám, mikor megmondtam, hogy nem tudom követni a
            filmet. Inkább őt figyeltem. Hálásabb, gyermekdedebb közönséget álmodni sem lehet ennél
            a körme hegyéig szellemi lénynél. Arckifejezése beszédesen ábrázolta a történet minden
            fordulatát. Szemei összehúzódtak az öröm kéjes nyújtózásában, szájából halk kuncogások
            törtek ki. Olyan volt, mint egy óriási macska, önmagába bújt, de tárva-nyitva a külvilág
            minden benyomása számára, egyszerre élvezte a mozit és azt, hogy ilyen határtalanul tud
            élvezni. Engem megcsapott egy nálam hatalmasabb, erősebb, egészségesebb természet, egy
            felszabadultabb, diadalmasabb lélek lehelete. Te sohasem láttad ezt a lányt, nem tudod
            elképzelni az arckifejezését a körúti moziban, ezt a mérhetetlenül érzéki
            szellemességet, ezt a beavatott és okos csodálkozást, ezt az ironikus izgalmat... Igen,
            barátom, az érzés csodálatos trapézművésznője ő, az élvezet atlétája, ami örömlehetőség
            mellett más szórakozottan elsiet, azt ő úgy szívja magába, mint a vetés a napfényt. Ez a
            kivételes képessége okozza a vesztét és az enyémet is... Jani, még három decit... Azt
            hiszem, akkor szerettem bele, de még sokáig nem vallottam be magamnak.</p>
         <p>Mikor vége lett az előadásnak, zuhogott az eső: január 18-a volt. Be akartam ülni az
            első taxiba, de Irén megfogta a karomat.</p>
         <p>- Keressünk kék taxit. Úgyis olyan rosszul megy azoknak a szegény embereknek.</p>
         <p>Percekig áztunk az esőben, amíg akadt kék taxi. Mikor benn ültünk, fogadkozásom ellenére
            félénk kísérletet tettem, hogy megcsókoljam. Gyöngéden, de határozottan elutasított. A
            nagy, jelképes pillanat még nem következett be. Megvacsoráztunk és én közben állandóan
            azon tűnődtem, szép-e ez a lány, vagy ijesztően, hátborzongatóan csúnya? Bár, tudod, a
            csúnyaságnak van egy foka, amely már vonzóbb a szépségnél. Angliai Erzsébetért, ezért a
            hosszú, sovány, csontos, nagyorrú, nagyszájú nőszemélyért megőrültek a férfiak, és
            láttam egyszer egy színdarabot, amelynek förtelmesen csúnya vénkisasszony hősnője magába
            bolondítja a pénzen vásárolt férfit... Ahogy elnéztem Irént a divatos belvárosi
            vendéglőben - egy pillanatig az is motozott a fejemben, lehet-e ennyire rosszul öltözött
            nővel ide jönni. Nem vetette le nagy, emeletes kalapját, amely cukorsüveghez hasonlított
            és ezúttal kissé együgyű és tolakodó paraszti ízt adott neki. A szomszéd asztalnál
            ismerős ült, öreg, kopasz pesti aranyifjú egy fekete estélyiruhás nővel. A nő
            arcátlanul, kihívóan szép volt, szinte émelyítően szép, mint egy hiú és zsírosan érzéki
            bankár álma. Mikor az öreg felém fordította fénylő koponyáját, feszengeni kezdtem.
            Védekeztem ez ellen a szerelem ellen, többek közt olcsó hiúsággal. Ráadásul az az érzés
            gyötört, hogy Irén mindent lát, mindent tud; olyan mérhetetlenül okosnak képzeltem, hogy
            egyetlen szempillantásában mindenestől elférek, minden elgondolt gondolatommal és minden
            lappangó érzéscsírámmal egyetemben, mindent tud rólam, amit én tudok és mindent, amit
            talán sohasem fogok magamról megtudni, kezdetleges kis gépezet, afféle gyerekmozdony
            vagyok számára, keresztüllát rajtam, játszi könnyedséggel összerak és szétszed, éppoly
            reménytelen vállalkozás volna valamit eltitkolni előle, mint a könyvelőnek a
            sikkasztást... Bizonyosan most is úgy olvassa a gondolataimat, mint az újság nagybetűs
            címeit. Már szinte mentegetőzni kezdtem azért a főbenjáró bűnért, hogy egy pillanatig
            nem tetszett nekem, ellenszenvesnek, sőt majdnem szánalmasnak találtam, már majdnem
            meggyóntam neki a bűnömet, mikor észrevettem, hogy nincs mit meggyónnom, hiszen
            egyszerre megint nagyon vonz. Okos! kiáltottam, nem, kurjantottam el magamban mámorosan.
            Irén okosságának egyszerre brutális vonzóereje támadt, szinte testet öltött nagy
            cápaszájában, nevetése közben kilátszó apró, ritkás fogaiban, az értelem fénye sugárzott
            a két aranyfogáról. Én a szerelemben megsemmisülni akarok, elolvadni, mint a cukor a
            pohár feketekávéban és e mérhetetlen okosságban elsüllyedhetek, beleveszhetek, mint egy
            feneketlen kútba. Milyen hamis, hazug elképzelés vezette a földkerekség minden Faustját
            a bamba, lenszőke Gretchenek karjaiba! A gondolat emberének nem zsongó, édesen sajgó
            magány kell, nem felhős, mélabús fölény a szerelemben, nem mérhetetlen távolságok
            óceánja, mintha a nő, akit csókol, Amerikában volna, nem gügyögő tudatlanság és selypítő
            butaság saját mázsás bölcsessége ellentéteképp, a szerelemben nem leereszkedni kell, ez
            legfeljebb kaland, unatkozó dandy rangrejtett kiruccanása... Egy francia kritikus
            gonoszul mondta Faustról, hogy az ég és pokol hatalmasságainak összeesküvése kellett
            ahhoz, hogy birtokába vegyen egy polgárlányt... Faust ugyanis nem volt szerelmes. A
            szerelmes ember nem álmodozni akar a szerelemben, halk zenekíséret mellett, hanem
            szolgálni, hódolni... Faust nem szerette Gretchent, még csak nem is kívánta, csak
            csipegetett belőle, mint az ember az előtte heverő húszféle hors d’oeuvre-ből a francia
            vendéglőben. Érzéketlen szamarak azok, akik a nőket harisnyát stoppolni, meg a konyhába
            küldik, és nyegle fölénnyel beszélnek a kékharisnyákról, a tudós nőkről. Hidd el nekem,
            barátom, a tudós nő az igazi szerető, az volt már az ókorban és a renaissance-ban.
            Parancsolsz irodalmi példákat?... Most már értem, hogy a vaskos, nagycsontú, hájas
            Staëlné miért őrjítette meg a férfiakat, hogy George Sand miért pusztított végig, mint
            egy fergeteg, kora legtehetségesebb emberein. Volt már dolgod kékharisnyával, nem
            ványadt, reménytelen kis ragadozóhallal, aki nem fal fel semmit, hanem igazival,
            diadalmassal, cápával? Ha az ember eggyel találkozott, a pokolba küldi a világ minden
            Greta Garbóját! Olvastad az újságban, most volt Pesten az önálló hivatású nők
            világkongresszusa, a leghíresebb asszonyok fényképei meg is jelentek a lapokban. Oh,
            hogy szerettem volna odasettenkedni hozzájuk, ha másképp nem, mint riporter, de nem
            mertem, attól féltem, a rendőrség vezettet ki. Biztos, hogy szerelmet vallottam volna
            valamennyinek... Hidd el, nincs részegítőbb női tulajdonság, mint az értelem és az
            akaraterő. Az én érzékeimre már csak Corneille hősnői hatnak... Sokáig elnéztem az újság
            mellékletében a kanadai húszmillió dolláros vállalat vezérigazgatónőjének a fényképét,
            hogy szerettem volna megcsókolni elvirágzott mellét! Hogy irigylem az okos nők szelíd,
            jólnevelt, szolgálatkész, kissé mafla férjeinek a sorsát. Irén mellett három hónapig úgy
            éreztem magamat, mint egy tudós és szent középkori királyné vaskos, oktondi, részeges
            férje. Ma is az volnék, ha közben nem történik az a... szerencsétlenség... Már megint
            kezd felborulni az az istenverte egyensúlyom... Egyszer majd írok valamit a tudós
            nőkről, regényt vagy tanulmányt, már gyűjtöm hozzá az anyagot. Figyeld meg, csak a
            legritkább esetben szépek, arcuk többnyire szabálytalan, járásukban nincs báj és
            rugalmasság, testük puha, végtagjaik lomhák... De hogy tudnak csókolni! Az ember
            ítéletnapig a rabszolgájuk marad... Nincs más kívánsága, mint hogy a cápa leharapja a
            fejét...</p>
         <p>- Mondja, Irén, mire kellett volna emlékeztetni az uzsonnának, - kérdeztem hirtelen.
            Rámnézett, zöldesszürke szeme zavarosan, kétértelműen, majdnem szemérmetlenül
            mosolygott. - Igazán nem tudja? - Nem. - Az édesanyja szakácskönyvéből való a receptje.
            Krenmüller mama azt mondta, kissé túlédes, túlnyalánk... Én egyáltalán nem találom és
            csak azért is elkészítettem. De ez fölösleges fáradság volt, nem vett észre semmit.</p>
         <p>Riadtan néztem rá, ízek emlékeivel túlterhelt, fojtogatóan édes és halálszagú érzések
            kavarogtak bennem. Anyám kísértete derengett előttem, úgy, mint a halálos ágyon,
            félrecsúszott szájjal, siralmasan, vagy néha álmomban. Szegényke, halála előtt megírta a
            szakácskönyvét, lázas gyorsasággal, mint aki tudja, hogy kevés ideje van, dekákra
            adagolva, habverővel fölverve, tortasütőbe töltve azt, amit az életből megízlelt és amit
            én szavakkal próbálok körültáncolni... Egyszerre visszaéreztem a vajjal megkent, dióval
            beszórt túróskalács ízét, beszélt ez az íz, értelmetlenül gügyögve, dallamosan, olyan
            meghittséggel, amely a testek mélységeiből születik, s a szaga néha félszegen,
            illetlenül és szívettépően áttör a társas érintkezés selyemkonvencióin... Irén
            megkínált engem az anyám főztjével, fölbolygatta bennem a szétdúlt, elpusztult otthon
            emlékét, egy pillanatra előhívta számomra az egyetlen, az igazi környezet hangulatát,
            ahová visszavágyom, megcsillantotta előttem a boldogságot... Egyszerű lélektani
            kísérletet végzett, de bámulatosan sikerült: meghódította az öntudatlanomat,
            bekvártélyozta magát a múltamba. Mennyi nagyszerű kíméletlenség, milyen hősi
            szemérmetlenség kell ahhoz, hogy egy nő így belegázoljon egy férfi ösztöneinek a
            dzsungeljébe. Micsoda edzése lehet a kényes, csiklandós és veszedelmes érzések között
            való kalandozásban. Milyen ihlettel tapintotta ki az egyetlen pontot, ahol ellenállás
            nélkül meghódolok, - akkor nem gondoltam rá, hogy két nappal előbb órák hosszat
            fecsegtem neki az anyámról. Nehéz, zsibbadt, de mondhatatlanul kellemes gyengeség fogott
            el, éreztem, hogy alámerülök a léleknek egy mélyebb rétegébe, ahol talán jobban
            önmagamra eszmélek, mint a felszínen, afféle földalatti cseppkőbarlangba, ahol őskori
            képződmények, millió esztendős csodák várnak rám... De tartoztam a nagyvilági vendéglő
            pincéreinek, az öreg aranyifjúnak és megrendült, de még védekező önmagamnak azzal, hogy
            ne áruljam el magamat. - Igazán nagyon kedves, - mondtam.</p>
         <p>- Kissé fáradt vagyok, menjünk haza, - mondta Irén, és hátrasimította oroszlánsörényét.
            - Mindig kócos vagyok, - tette hozzá.</p>
         <p>Kiderült az idő, gyalog kísértem haza. Nem sokat beszéltünk. Befordultunk a kis térre,
            elmentünk a nyeszlett parkocska mellett. A kapuban Irén megszólalt.</p>
         <p>- Jól viselkedett. Ha észreveszem, hogy egy férfi elbízza magát, azt hiszi, biztonságban
            van, akkor kidobom. Lehet, hogy nagyon meg fogom kínozni, de azért hálás lesz nekem.</p>
         <p>- Mikor találkozunk?</p>
         <p>- Holnap ráér?</p>
         <p>- Hogyne, ráérek. Jöjjek el úgy, mint ma?</p>
         <p>- Nem, én megyek el magához. Magánál vacsorálunk. Nagyon kíváncsi vagyok a készülő
            regényére, majd megmutatja.</p>
         <p>- Köszönöm szépen. Kezét csókolom.</p>
         <p>Ne haragudj, de most nem tudom folytatni a történetemet. Mialatt beszéltem, figyeltem
            magamat: unva, kelletlenül, gépiesen hadartam le az emlékeimet, mint valami
            kiállhatatlan, sivár penzumot. Ma este őszinte akarok lenni, minden pillanatban
            egyformán őszinte. Akkor is hazudom, ha igazat mondok és közben eltitkolom, hogy
            fütyülök az igazságra. Az irodalom, legalábbis az a fajtája, amit én művelek, a múltra
            irányul, a múlton kotlik, melengeti, kényezteti a múltat. Az én irodalmam
            temetőlátogatás, halottak siratása. Csak olyan tárgy tud megragadni, amelyben úgy
            nyüzsögnek az emlékek, mint a pohár vízben a baktériumok. Egy időre megszabadultam a
            múlttól, a jövőbe rohantam, mint a távfutó a kifeszített szalag felé. Két hónapig és tíz
            napig nem voltam író, cserbenhagytam a mesterségemet, ahogy a katona békekötéskor
            ujjongva elhajigálja a fegyvereit, olyan voltam, mint a többi ember, hátsó gondolat
            nélkül éltem, nem a lélek gyorsírója, a kifejezés automatája voltam, aki megrendelésre
            érez, hanem azért éreztem, mert jólesett, mert nem tudtam betelni vele. Két hónapig és
            tíz napig boldog voltam és szomjaztam a boldogságot - néha borsódzik a hátam, hogy
            milyen furcsa, nagyigényű, pompázatos és fennkölt kifejezésekkel élek újabban - a kettő
            egy és ugyanaz, a boldogság az egyetlen érzés, amellyel nem lehet betelni... Aztán
            levelet kaptam, igen, levelet, csak most érzem, a cigányasszonyok jóslataiban miért van
            olyan nagy jelentősége a levélnek - és boldogtalan lettem, egészen egyszerűen, naivul
            boldogtalan, belefúrtam magamat a boldogtalanságba, nem figyeltem tükörben a
            gyötrelemtől eltorzult arcomat, mint Kean a fia halálakor. A boldogtalanság akkor ér
            véget, amikor nem égeti, nem marcangolja az embert a remény, a boldogtalanság egészen
            pontosan a remény, ha az ember már nem remél, akkor egészen tűrhetően érzi magát. Annyi
            okom volt arra, hogy ne reméljek, nemcsak a helyzetem pozitív reménytelensége, hanem az
            is, hogy nem volt szabad remélnem, nagyobb szerencsétlenség nem is érhetett volna, mint
            ha álmaim beteljesednek, - mégis reméltem. Aztán lassan kialudt a reményem, már nem
            érzékenyültem el többé a harag rohamai után, nem bocsátottam meg, természetesen
            magamban, éjszaka ronggyá gyűrt párnáimon, nem borultam képzeletben sírva a lábai elé,
            és nem emeltem fel másnap a valóságban a telefonkagylót... Valamivel kevesebb
            szorongással, lanyhábban verő szívvel lestem a délután ötórai postát, nem rázkódtam
            össze, csak megremegtem, valahányszor csengett a telefon. Indulataim gépezete
            egyszerűsödött, már nem maradt más bennem, csak a düh, a bosszúvágy, az, hogy véresre
            szeretném verni, elcsúfítani. Aztán az is alábbhagyott, lassan ráfanyalodtam az írásra,
            mint a régi szeretőmre, már azt hittem, véget ért a félesztendeig tartó kirándulás a
            való életbe, író vagyok megint, csüggedtebb, megtörtebb, alázatosabb munkása ennek a
            mesterségnek, mint régen. De ez a megnyugvás, ez a sovány, szomorkás vigasz a
            mesterségemben ugyanolyan gyenge lábon áll, mint az egyensúlyom, minden szellő
            felboríthatja... Most, ebben a pillanatban megint ágaskodni kezd bennem a remény,
            vonaglani, mint a tízszer földbe taposott giliszta, az igazi, valóságos Irén jobban
            érdekel, mint az emlék, miközben neked fecsegek, ideképzelem, hadd hallja, amit mondok,
            a jövő érdekel, ez a vegyi úton előállított boldogság, amelynek a receptjét könyv nélkül
            fújom. Most kész vagyok megint megbocsátani, szeretni és bízni... Kezdődik elölről az
            egész... Most úgy érzem, ennek a lezárt szerelemnek még nincs vége, csak most kezdődik
            igazán... Talán az alkohol teszi, vigyázok rá, hogy magamnál legyek, mikor ezt a
            történetet befejezem... No gyerünk tovább.</p>
         <p> Másnap egész nap úgy készültem az estére, mint egy vizsgára. Ha egy hölgy maga ajánlja
            fel, hogy meglátogat, akkor neveletlenség és szánalmas ügyefogyottság nem élni az
            alkalommal, visszautasítani az ajándékot, amellyel gavallérosan, pazar fölénnyel
            megkínál. A lelkem már szerelmes volt Irénbe, de az érzékeim... jaj, barátom, hiszen
            tudod... a dzsungel... az ingovány... Én a szerelem alvilágában vagyok otthon,
            hányadszor mondom már, Erosz tiszta lángjával, az egyszerre égi és földi szerelemmel még
            nem ismerkedtem meg. Mihez fogjak egy fiatal lánnyal, aki csupa tudatosság, csupa
            átszellemült mértani szépség?... Finom, hideg vacsorát készítettem, elküldtem a
            házvezetőnőmet és közben folyton azt reméltem, hogy talán mégsem fog eljönni. De pontban
            nyolc órakor csöngettek. Irén riadtan pillantott körül, mint az üldözött vad. - Az
            Istenért, eressze le a redőnyt!... Kétszer fordítsa meg a kulcsot az előszobaajtó
            zárában, akkor nem jöhet be senki!... Úgy, most jó. Maga nagyon szépen lakik.</p>
         <p>- Parancsoljon asztalhoz ülni, - mondtam. Nem ettünk jóformán semmit, csak csipegettünk
            a vacsorából. Legjobban a zöld olajbogyó ízlett, amit méregdrágán vásároltam. Mikor
            feltettem a feketét, Irén megszólalt: - No most mutassa gyorsan a regényét!</p>
         <p>Szóval nem ürügy, nem jogcím volt a regényolvasás; csakugyan azért jött el hozzám, mert
            kíváncsi volt a regényemre. Irénből hiányoztak az úrilányok naiv cselvetései, apró
            fortélyai, zegzugos kis titkai. Nagy, egyenes ívben repült az életben, mint a
            ragadozómadarak. Megkönnyebbülten lélegzettem fel: amíg ezen a kilencven gépelt oldalon
            átvágja magát, addig nincs baj, addig talán csoda történik... Irén egymás után itta a
            feketéket, és közben olvasta a készülő nagy regényt, amelyet életem főművének szántam...
            Ma sincs kész sokkal több belőle, mint azon a napon, január 18-án, néha piszkálok,
            motozok rajta, lekopogok nyolc-tíz sort, aztán abbahagyom. Először a boldogság
            akadályozott a munkában, aztán a boldogtalanság. Az írásműnek az érzelmek egyenletes
            hőfokára van szüksége, mint az üvegházi növénynek, vagy talán olyan alkotóra, akiben a
            megálmodott szereplők szenvedélyei jobban élnek, mint a maga élete. Nem tudom, jó-e ez a
            regény vagy nem jó, élnek-e roskatag, hanyatló, csüggedt pesti szereplői, annyi
            bizonyos, hogy ezen az estén arattam életem legnagyobb irodalmi sikerét. Sokkal jobban
            tetszett Irénnek, mint az előző esti film, ezt igazán nem dicsekvésből mondom,
            elhiheted, a hiúság rongycafatokban szakadt le rólam, mint az eltévedt turistáról a
            ruha... Hogy olvasta azt a kéziratot, így még nem láttam olvasni senkit! A papírlapok
            szinte elégtek, megszenesedtek a kezében az élvezet izzásában, a már ismert elnyújtott,
            nyávogó tigrishangok megsokszorozódott erővel törtek ki belőle, néha hangosan elkacagta
            magát, nem azért, mert a szöveg nevettető volt, hanem csak hogy kipufogja, mint a
            gépkocsi, határtalan belső feszültségét. Mikor tátott szájjal, álmélkodva és boldogan
            mellé ültem a díványra, egy ideig nem törődött velem, aztán egyszerre, a szöveg
            megfelelő helyén átkarolt és megcsókolt, - irodalmi csók volt, tehetségem jutalma, de
            ugyanolyan forró és tüzes, mintha a legérzékibb vágyból fakadt volna, a meghódított,
            elbűvölt kékharisnya eksztázisa... A kéziratcsomó rohamosan fogyott, már csak néhány lap
            volt szépen erezett, fehér, de tompaujjú és formátlan kezében, kuncogva, vihogva,
            kéjesen nyöszörögve szeretkezett az írásommal, átfordította az utolsó oldalt, a szöveg
            egy választójellel végződött, mert én eredendő lustaságomban boldog vagyok, ha
            elkészülök az előírt penzummal és egy szó ráadást sem adok - rámnézett -, a szeme most
            sötétkék volt és kimondhatatlan hála és megkönnyebbülés sugárzott belőle; -
            terepszemlére jött ide, meggyőződni, hogy csakugyan tehetséges író vagyok-e, mert úgy
            gyűjtötte a tehetséges férfiakat, mint az indián a skalpokat - és az eredmény messze
            felülmúlta reményeit... A karjaimba vetette magát és eszeveszetten ölelt-csókolt. Én
            azonban reménytelenül hideg maradtam, mérhetetlen mozdulatlanság és csönd volt bennem
            és körülöttem, mint egy barlang ásító szája. Úgy látszik, én is Faust-féle vagyok, nekem
            is kozmikus összeesküvésre van szükségem, hogy véghezvigyek egy szerelmes tettet, amely
            kiemel érzékeim nyomorult rabszolgakerékvágásából. Agglegény vagyok, vagy inkább
            vénkisasszony, aki fél a kalandtól, reszkető, pipiskélő gonddal őrködik a különcségein,
            amelyekkel kitömött papagájok és családi fényképek helyett bebútorozta, felcicomázta
            életét, görcsösen vigyáz rá, hogy élete minden napja olyan legyen, mint a többi,
            belefúrja fejét a megszokásba, mint a strucc a homokba, bereteszeli, elfüggönyzi ablakát
            a friss levegő elől... Halálra váltan, megsemmisülve ültem mellette, majd apród-pózban
            előtte a földön, de azért igyekeztem megóvni a látszatot és tőlem telhető vadsággal
            csókoltam. Irén egyszerre csak nevetve megszólalt:</p>
         <p>- Hiszen maga nem tud csókolni! No nem baj, majd én megtanítom...</p>
         <p>Talán egy órahosszat tartott ez a gyötrő és kimerítő ténfergés a szerelem szélén, ez a
            siralmas udvarlás, az apró, gyöngéd gesztusok tékozlása, mikor elég lett volna egyetlen
            férfias gesztus... Vánszorogtak a másodpercek, azt hittem, sohasem érek a végére.
            Magamban már százszor is eltemettem ezt a sok jóval biztató kalandot, már csak egy
            vágyam volt, úgy-ahogy megúszni ezt a szégyent, elkullogni, odébb állni... Mikor lefelé
            mentünk a lépcsőn, egy szó sem jött ki a torkomon. Vannak dolgok, amelyeket nem lehet
            jóvátenni. De Irén az utcán váratlanul szenvedélyesen belémkarolt: - Nagyon,
            kimondhatatlanul kedves volt... Ha nem lett volna ilyen félénk és ügyetlen, soha többé
            nem néztem volna magára.</p>
         <p>Szép idő volt, száraz téli éjszaka. Gyalog mentünk végig a néptelen Fő utcán. Irén
            egyszerre fölrázkódott gondolataiból: - Maga a legjobbkor pottyant be az életembe.
            Gyakorlati tervem van magával, fel fogom használni valamire.</p>
         <p>- Mire?</p>
         <p>- Azt hosszú volna elmondani. Elég annyi, hogy nekem az idén valószínűleg férjhez kell
            mennem. Maga kapóra jön nekem, mint hátráltató mozzanat.</p>
         <p>Igazán nem lehetett ráfogni, hogy mímelte a szerelmet. De nem is kergetett el. Félénken
            megkérdeztem:</p>
         <p>- Mikor látjuk egymást?</p>
         <p>- Holnap.</p>
         <p> Mondd, nem unalmas ez a történet? Az ember hajlamos arra, hogy túlbecsülje annak a
            fontosságát, amit átélt, bár az is igaz, hogy amit nem élt át, azt nem érdemes
            elmondani... Énbennem az a rögeszme tartja a lelket, hogy van valami előre megállapított
            összhang köztem és a világ között, hogy úgy értjük egymást, mint két összetanult
            hamiskártyás, csak rákacsintok és már tudja, miről van szó. Talán az iránt leginkább
            fogékonyak az emberek, ami szigorúan énrám tartozik és csak velem történhetett meg... De
            azért vigyázni kell... Az ember a múltjából nemcsak nemes ércet ás ki, hanem ócska
            lim-lomot is, szúette játékszereket, poros üveggolyókat. Én most újraélem azt a két
            hónapot és tíz napot az életemből, amikor boldog voltam. Amint látod, még a legkezdetén
            tartok... A boldogság önfeledt és kissé együgyű állapot, hiányzik belőle az ízlés meg a
            mértéktartás. A boldog ember emlékezete olyan finom háló, amely a leghitványabb,
            leghaszontalanabb tárgyat is megőrzi, semmit sem enged át a feledésnek. A boldogság
            hosszú, tagolatlan gügyögés, de minden rezzenése hangsúlyos. A boldogság elvarázsolja az
            utcasarkokat, átlelkesíti az autóbuszmegállókat, ünnepi díszbe öltözteti a vendéglők
            vörösborpecsétes abroszát. Páratlan érzés, de másoknak kissé fárasztó. A boldog ember
            önfeledten elterpeszkedik, mint egy elefántcsecsemő, megkapaszkodik a pillanatban, nem
            ereszti el, még vissza is fordul, mint Petőfi versében a forrásuk felé a patakok, mert
            nem tudnak elszakadni a tájtól... Az a veszély fenyeget, hogy sorban egymás után
            beszámolok neked minden estéről, amelyet Irénnel töltöttem. Pedig művészi útleírást
            akarok készíteni a szerelmemről, nem baedekert... Igaz, hogy nagy a kísértés, hogy ezt
            tegyem; ha tudnád, milyen tehetségesen, mennyi leleménnyel gondolta ki és szerkesztette
            meg ez a lány az estéket! Mindegyik remekmű volt, és mindegyik más színárnyalatú és
            csengésű remekmű... Már megint kezdek megbokrosodni és az események elé vágtatni... Az
            egyensúlyom... Szóra sem érdemes, pajtás... Egyszóval vigyázok magamra, igyekszem jól
            adagolni ezt a mértéktelen lelkiállapotot. Ettől a résztől egy kicsit félek, ami utána
            következik, azzal nincs semmi baj... A boldogtalanságom változatos és szórakoztató
            ábrázolásáért kezeskedem.</p>
         <p>Megpróbálok most módszert változtatni, primitív krónika helyett áttérni a modern,
            környezetrajzoló történetírásra, ahelyett, hogy sorjában elmondanám az eseményeket,
            inkább összefoglalom a lényegüket. Nehéz feladat ez, majdnem lehetetlen... Még két
            decit... Nem tudom, mit műveltek volna az én szerelmemmel a regényírás nagy mesterei. Az
            a művészi eljárás, hogy az ember a hétköznap szövedékéből bontja ki a nagy ünnepi
            eseményeket, azt, ami sokszor megtörtént, kötőanyagnak használja fel annak az
            ábrázolásához, ami csak egyszer történt meg, most alig kerülhet szóba. Ennek a
            szerelemnek nincsenek hétköznapjai, nincsenek pihenői, egyetlen nagy vágta az egész,
            vagy ha más hasonlatot parancsolsz, olyan folyam, amelynek nincs medre. Egységes
            hangszíne, “jellege”, hangulata csak szerény, közepes hőfokú érzésnek van; - azt a
            tájat, amelyen átcikázott a szenvedély villámfénye, nem lehet általában jellemezni,
            minden fűzfának, minden rekettyebokornak külön nevezetessége van, egyetlen
            kilométerkövet sem lehet mellőzni. Ha az ember szerelmes, számolgatja az együtt töltött
            órákat és perceket, mint a klasszikus fösvény az aranyait, statisztikát készít a
            csókjairól... Nem is tudom, hogyan lehetne meghatározni ezt a szerelmet, amelynek minden
            negyedórája drámai fordulat, minden másodperce meglepetés, de meghatározom, ha addig
            élek is! Karteziánus szellem vagyok, szeretem a pontos, világos fogalmazást, hiszem,
            hogy a lélek bányájának nincs olyan mélyen rejtőző vakere, amelyet ne lehetne kiásni és
            felhozni a tudat felszínére... Nem lehet a világ végéig a régen elrobogott gyorsvonat
            után ugatni; ha már nem sikerült megállítanom, legalább meghatározom. Kazinczy a szíve
            vérével epigrammát írt a börtönben, - a példa csábító. De előbb még beszámolok arról,
            hogyan született meg ez a szerelem és ne haragudj, de máris megszegem az ígéretemet, még
            egyszer utoljára visszaesem a krónikába...</p>
         <p> Másnap színházban voltunk, harmadnap moziban, ugorjuk át ezt a két napot... Pedig
            milyen szép volt mind a kettő, milyen széles jókedvvel vetette magát Irén ebbe az
            érzelmes kiruccanásba, mint az úszóbajnoknő a medencébe. Hogy fickándozott, hogy
            ágaskodott, hogy prüszkölt az örömtől!... Bajnoknő volt csakugyan, a szenvedély
            gyorsúszója. Hogy sugárzott az arca a boldogságtól, amelyet még nem is érzett, hiszen
            tízpercenkint egymás tudtára adtuk, hogy nem vagyunk szerelmesek egymásba. Mégis úgy
            mentünk végig a színház előcsarnokán, mint a templomban az örömmámorban úszó rokonság
            kettős sorfala között. Ismeretlen emberek mosolyogva néztek utánunk, az ismerősök
            évődve, kedves csúfondárossággal mértek végig. A világ előbb tudta, hogy szerelmes
            vagyok, mint én magam. Fürödtünk a nyilvánosság fényében, valahányszor beléptem vele
            valamelyik divatos vendéglő ajtaján, úgy éreztem, özönlenek ránk a reflektorok. Kihívóan
            vonultunk végig a városon, mint egy artistapár a színpadon, szinte falragaszokon
            hirdettük magunkat. Ha meggondolom, volt ebben a kezdődő szerelemben valami operaszerű
            csinnadratta, valami oktalan hejehujázás. Nincs rá más szó, ezt kell használnom: ráztuk
            a rongyot... Néha egy pillanatra elszorult a szívem, amikor lopva rápillantottam, hogyan
            eszik, hogyan fogja a kést és villát, de gyorsan elhajszoltam a megfigyelésemet, mint
            egy tolakodó legyet. Néha megborzongtam vastag, nehéz ruhájának értelmetlen
            szövettékozlása láttára, amely úgy elrejtette testét, mint egy keresztes vitéz páncélja
            és amelynek renaissance-szabása oly kínosan ellenkezett sportszerű, kihívóan mai,
            téglavörös anyagával. A vörös fátylát sem szerettem túlságosan. De mindezt elnyomtam
            magamban, meg nem történtté tettem, mint amikor valaki tévedésből rossz szállodai
            szobába nyit be és meztelen idegen embert pillant meg... Ujjongani akartam és ujjongtam
            is, egyelőre hideg mámor volt, a koffein éles körvonalú elragadtatása... Ahogy
            szembenült velem, vonagló, nagy szájával, sovány és mégis nagy legyező arcával, néha
            úgy éreztem, csak álmodom az egészet... De azt is éreztem, valami történt velem, valami
            döntő fontosságú esemény; a horgonytvető kísérlet talán sikerül, a nagy életrajzi
            fordulat közeledik... Néha az is átvillant rajtam, ő is akar tőlem valamit,
            kedvességének és engedékenységének ugyanolyan szövevényes háttere van, mint az
            enyémnek. A nők általában ellenállnak, ő pedig egyenesen belerohant a szerelembe.
            Egyszer meg is szólaltam, miközben taxin vágtattunk végig a körúton, hogy el ne késsünk
            a moziból:</p>
         <p>- Csak egy dolog aggaszt engem az egészben. Túlságosan szép. Semmi baj sincs. Semmi
            veszély nem fenyeget.</p>
         <p>Irén titokzatosan mosolygott, és nem felelt semmit. Néhány nap alatt úgy összetanultunk
            a beszélgetés mutatványában, mint két trapézművész. A nyelv merev, nehézkes ruhája nem
            akadályozott; gondolataink puhán és rugalmasan egymáshoz simultak, összeölelkeztek.
            Atlétanő volt, agyának és szívének minden izmával és idegével rendelkezett, egész lelki
            és szellemi valójával kifelé fordult. Tékozolta, egymás után hajigálta a beszélgetésbe
            élete minden eredményét, minden kalandját és minden gyermekkori emlékét, mint a
            kandallóba a fahasábokat. Mit tartott meg magának? Nem tudom, talán semmit. Vannak
            lelkek, amelyek újjá tudnak születni a semmiből. Talán ez a lényege a szerelemnek és az
            irodalomnak, ez a tékozlás, ez a nagylelkűség, amellyel az ember apait-anyait prédára
            vet... Minden jó írásmű végkiárusítás, utána nem marad egyéb, csak az üres pultok, az
            ásító faliszekrények. Aztán lesz, ahogy lesz. Aki a jövőre gondol, aki takarékoskodik,
            hogy maradjon valami a következő művére, az ne vegyen tollat a kezébe.</p>
         <p>Harmadnap, január 20-án Irén megint nálam vacsorázott. Ezen az estén kaptam rá a
            csókjára. Azt hiszem és ezt komolyan, tudományos tárgyilagossággal mondom, egész
            tekintélyemmel helytállok érte, a földkerekségen nincs senki, aki úgy tudna csókolni,
            mint ő. Apró, ritkás fogsora és aranyfogai ellenére csodálatosan, részegítően üde, nagy
            szája eszményi műszer erre a célra. Ez a száj egészen birtokába vette az enyémet, amely
            kényelmesen elfért benne. Játszott a számmal, mint a macska az egérrel, elbocsátotta,
            majd megint bekapta, megcirógatta, körülölelte, incselkedett vele... - Maga nem
            csókokat ad. Ezek puszik! - Most jobb? - kérdeztem félig aléltan a boldogságtól. Ezen az
            estén gyulladtam meg. - Irén, nem bírom tovább, jöjjön... - Maga csacsi! Hogy képzel
            ilyet... - Ezen az estén kezdtünk tegeződni.</p>
         <p>Utána társaságban voltunk egy budai kiskocsmában. Most megint olyan dolog következik,
            amit akkor el kellett temetnem. Most kiásom... A kocsmában odaült hozzánk egy férfi,
            akit ismertem, afféle félig népénekes, félig elkallódott úr, akiből az alkohol keserves,
            gépies jópofát, ingyen előadóművészt csinált. Ha nem vigyázok, én is az ő sorsára
            jutok... Irén nem jól értette a nevét, azt hitte, egy ismert költővel van dolga. Ugrásra
            kész tigristermészete azonnal nekilendült, emberevő étvággyal kapott a jövevény után.
            Táncolt vele és az izmos kis szörnyeteg, aki úrilányt bizonyára régen nem látott
            közelről, ölelgette, gyúrta, dögönyözte... Irén elveszetten és szánalmasan libegett
            ennek az embernek a markában, mint egy rongy. Mikor kiderült a félreértés, Irén egy-két
            kemény szóval, amit nem hallottam, szélnek eresztette a szerencsétlen flótást. Szegény,
            már azt hitte, diadalt aratott és most vérig sértve, pulykavörösen dúlt-fúlt magában.
            “Nem szeretem, ha egy nő felvág, mikor lyukas a harisnyája...” - dünnyögte a foga
            között. Irén többé rá se nézett. Mosolyogva, derülten, játékosan beszélgetett a
            többiekkel, olyan fenséges közönnyel, mint egy királynő, aki akkor is királynő marad, ha
            az illemhelyen lepik meg. Mikor később szóvá tettem ezt a jelenetet, nem emlékezett rá.
            Arra emlékezett, amire akart.</p>
         <p>Én ezen az estén kedves voltam. Tudom jól, hogy gazdálkodnom kell a
            szeretetreméltósággal, néha elszabadul, feldagad, mint a lavina és mindent legázol, amit
            útjában talál. Civilizált ember kedvessége szavakban nyilatkozik meg, a beszéde ütemében
            és hangsúlyában, vagy legföljebb a tekintetében meg a kézjátékában. Az enyémbe
            belejátszik az egész testem, amely már fiatal koromban kissé terjedelmes volt, most,
            igaz, illő méretű. A szerelmi bánat is jó valamire... Az én kedvességem a magára
            hagyott, egyáltalán nem fékezett életkedv, a nyers testi erő barbár, nyugtalanító, sőt
            attól tartok, néha gyűlöletes megnyilatkozása. Már előfordult, hogy az emberek
            elpárologtak mellőlem a kocsmaasztaltól, mert attól féltek, a következő pillanatban
            törni-zúzni kezdek... Az orvosi lélektan külön szóval jelzi ezt a hajlamot, ez a
            hipománia, nem egészen mánia, kisebb fajta mánia, mániácska... Egyelőre nem aggaszt, de
            vigyáznom kell magamra, mert elfajulhat... Az ember észre sem veszi, addig nyom
            barackokat társaságban a kisfiú fejére, addig kényezteti becézőnevekkel a kislányt,
            addig vágja kedélyesen hátba a házigazdát, amíg egyszer csak felugrik és leszakítja a
            csillárt... De ezen az estén igazán kedves voltam, nem volt bennem sem lihegő mohóság,
            sem dagadt, potrohos életöröm. Jókedvem mértéktartó maradt, történeteimet
            medvetánckíséret nélkül mondtam el, nem azzal keltettem derültséget, hogy meztelenre
            vetkőztem... Még dajkáltam magamban a nálam töltött órák emlékét, boldog voltam, és a
            boldogság az alkohol segítségével ütemesen növekszik, szép, szabályos körökben terjed.
            Nem kellett Bajazzo-módra kacagnom, ami, azt hiszem, a legcsúnyább és emberhez
            méltatlanabb kacaj... Nagyszerűen éreztem magamat a bőrömben, semmi okom nem volt rá,
            hogy kibújjak belőle. Bőkezűségemben sem volt türelmetlenség vagy kihívás. Irén azt
            állította, ebben a kocsmában szeretett belém. Mikor beszálltunk a taxiba, hogy szokás
            szerint hazavigyem, jóformán meg sem várta, hogy elmaradjon a társaság, azt suttogta a
            számba: - Nagyon szeretlek!... - és megcsókolt. Hosszú csók volt, a Margit-hídtól a
            Ferencvárosig tartott. Ez a tíz perc volt a legszebb, amit eddig átéltem. Azt szokták
            ilyenkor mondani, az idő megállt fölöttem. Jól mondják, pontosan így van... Érzem,
            megint dadogni, akadozni fogok, közhelyeket fogok mondani... Ezzel az érzéssel harmincöt
            éves koromban ismerkedtem meg, amikor már kialakult a stílusom, amely, most már látom,
            nyeglén, a tudatlanság gőgjével tagadta ezt az érzést, minden feltételével és
            járulékával egyetemben. Pozitivista nevelésem arra kényszerített, hogy a “végtelen”
            szót kiirtsam a szókészletemből. Szánakozó mosollyal néztem azokra, akik éltek vele és
            azokra is, akik nem használták, csak reá építettek... Már megint kísért a szerelmi
            levelező, vigye el az ördög... A végtelent szellemi fogyatékosságnak tartottam,
            nyomorult toknak, amelybe a tompa, életlen gondolatot rejtik, a művészi ábrázolás
            csődjének. Pedig van végtelen, most már tudom, a saját bőrömön tapasztalom, sajnos,
            egyelőre semmihez sem tudok fogni vele... Van érzés, amelyet az ember nem tud
            osztályozni, címkézni, amelyet nem tud elzárni lelke valamelyik fiókjába, mert sokkal
            nagyobb, hatalmasabb, dúsabb, mint az ember maga... van érzés, amely elborítja az
            embert, mint egy nagy távol-keleti árvíz, az ember fuldoklik benne és néha görcsösen
            megkapaszkodik régi élete valamelyik roncsában... Nemcsak a boldogtalanság, a nagy
            boldogság is hajótörés... Miközben Irén csókolt, - micsoda koncert volt, a szívó,
            simogató, éteri és erős mozdulatoknak, a szájnak, nyelvnek és fogaknak micsoda
            együttese! -, úgy éreztem, elvesztettem magamat, régi énemet minden kis nippjével,
            haszontalan fényűzési tárgyával együtt elsodorta az árvíz. A szerelem katasztrófa,
            kicsiben minden emberrel megismétlődik a vízözön. Egész civilizációkat süllyeszt a
            tenger fenekére és aki életben marad, félig alélt boldogsággal kezdi újra primitív
            barlanglakó életét... Nekem ez, sajnos, nem adatott meg... Azt hittem, újjászületek
            ebben az érzésben, új ember lesz belőlem, aki örökre megszabadult a magánytól, minden
            korábbi öröme és szenvedése forrásától, elhajítja a magányos ember minden frivol kéjét
            és léha szórakozását, - mert igaz, ami igaz, könnyű, veszélytelen örömekkel,
            változatossággal csak a magányos lélek szépen berendezett agglegényotthona szolgál...
            mit is akartam mondani?... Azt hittem, ez most már mindig így lesz, életem végéig
            mámorosan fogom falni a boldogságot... Talán belehülyülök ebbe az örök sugárzásba, de
            milyen jó, milyen szép, milyen édes, milyen nagy dolog a hülyeség! Mennyivel bölcsebb,
            mint az ész tehetetlen rángása, nyomorult vitustánca. Nem rajtam múlt, hogy nem
            állandósultam ebben a szelíd odaadásban, ebben a szétolvadt rajongásban, amelyben
            agyvelőm bonyolult fodrai és redői kisimultak, mint a borjúéi, nem rajtam múlt, hogy nem
            hülyültem meg... Most már kezdem visszanyerni régi szellemi képességeimet, kezdek
            visszatérni a könyvekhez, újra kopogok az írógépen, újra előttem van az egész
            szövevényes, sivár, szellemmel és értelemmel zsúfolt élet, újra író vagyok, csapjon
            belém a ménkü!... Az a két hónap többet ért mindennél... A sors nem engedte, hogy
            megvalósítsam az örök küldetést, amelyre fajom és családi örökségem minden bizonnyal
            szánt, nem tűrte, hogy belefulladjak a családi boldogságba, az otthonba és az asszonyba,
            lóssak-fussak, robotoljak, szükség esetén hazudjak és csaljak, hogy a csillagokat is
            lehozzam az égről az egyetlen nőnek... Hiába, ez lehetetlen volt, most már gyanítom,
            mire ennek a történetnek a végére érek, talán bizonyosan fogom tudni... Megint előre
            vágtatok, de azért, mintha már valamivel szilárdabb volna az egyensúlyom... Még két
            decit...</p>
         <p> A taxi befordult a kis utcába, elhaladt a nyeszlett kis külvárosi park előtt - hányszor
            fogom még látni ezt a díszletet -, és megállt. Az örökké tartó csók tovább folytatódott
            a kapu mélyedésében, amíg a házmester előcsoszogott és sokáig nem csoszogott elő, mert
            nem csöngettünk... Visszaültem a taxiba, mert zuhogott az eső. Legalább hat pengőt fog
            mutatni, mire hazavisz Budára. A pénzem már fogytán van, holnap előleget kell kérni...
            De pénz, karrier, hivatás, amely valamikor betöltötte az életemet, most elszállt
            belőlem, mint a cigarettafüst. Az új érzés színültig betöltött, egyetlen tiltakozó,
            kételkedő, ironikus rekesz sem volt az agyamban. Súlyos, mázsás boldogság járt át,
            nehéz voltam, mint egy lovasszobor, régi énem, ez a megbízható, meghitt, kissé unalmas
            útitárs valahol e sűrű, súlyos massza mélyén szorongott, fuldoklott, lapult, nem
            ismertem magamra, nem volt személyazonosságom, öntudat nélkül repültem, mint egy
            meteor.</p>
         <p>Szombaton 19.. január 22-én, megismerkedésünk után egy héttel Irén a szeretőm lett. Ne
            haragudj, hogy így számon tartom a dátumokat, van ebben valami nagyzoló és ünnepélyes,
            utóvégre nem én vagyok az első férfi, aki beleszeretett egy lányba. De hát a szerelem
            nagyzoló és ünnepélyes érzés... Irén előadásokat tartott egy népszerű főiskolán a modern
            természettudományos világképről. Akkor, az elragadtatás ihletében minden szavát mohón
            beittam. Ma már jóformán semmire sem emlékszem, csak egy folyton átszerveződő, folyton
            újracsoportosuló, szakadatlanul meglepetéseket tartogató világegyetemre, amelyből
            kihullott az okság elve, amelyben szeszélyes, rakoncátlan, felelőtlen erők
            garázdálkodnak... Irén fent állt a katedrán, de nem olyan volt, mint a középkori
            matematikus leányzó a bolognai egyetemen, aki lefátyolozott arccal beszélt és rajzolt
            tudós ábrákat a táblára, hogy szépségével ne zavarja a hallgatókat az elvont
            viszonylatok szemléletében. Irén nem fátyolozta le magát, kissé tagolatlan, de szép
            hosszú lábszárai kilátszottak a rövid szoknya alól, nagy, csontos arcát, amelynek minden
            egyes vonását lefelé húzta valami, mintha fülbevalót viselt volna valamennyiben, a
            hallgatókra szegezte, nem volt puritán, majdnem dévaj volt, szinte sikamlós a kozmikus
            elméletek ismertetése közben. Hallani véltem a kuncogó, elnyújtott hangokat, többnyire
            egyhangú, akadozó beszéde időnkint megélénkült, kiszínesedett, néha szinte ujjongott,
            trillázott az örömtől, hogy ilyen szélhámos, kalandor világegyetemről, ennyire neki
            való, az ő testére szabott világegyetemről beszélhet... Ez a megfigyelésem, mondanom sem
            kell, későbbi keletű, akkor dehogy jutott volna eszembe... Különös érzés volt ott ülni
            az iskolapadban, - tudod, hogy ez nálam nagyon könnyen megy, ha beültetnek a padba, egy
            pillanat alatt visszaváltozom iskolás gyerekké, - a pápaszemes öreg asszonyok, a tudásra
            szomjazó iparosok és magántisztviselők, a terebélyes családanyák között, és arra
            gondolni, hogy ez a tanító néni egy óra múlva az enyém lesz... Mert mondanom sem kell,
            nem véletlenül, váratlanul lett az enyém, az ösztön viharában, hanem jó előre
            megjelöltük a napot, megtárgyaltuk a részleteket, Irén magával hozta a fogkeféjét meg a
            hálóruháját, víkendre jött hozzám Budára, megállapodtunk, hogy vasárnap mindketten
            dolgozni fogunk, én a regényemet írom, ő a jegyzeteit dolgozza fel... Úgy adta fel
            nekem a szerelmet, mint a leckét... Az a csodálatos a dologban, hogy minden, amit előre
            megtárgyaltunk, a gyökeréig kielemeztük, hihetetlenül váratlan, meglepő és újszerű volt
            a valóságban; mindent kibeszéltünk és mégis annyi rejtély, annyi gomolygó titok maradt
            köztünk... A mi mesterségünkben gyakran szembeállítják az ösztönös alkotókat a tudatos
            művészekkel. Azt hiszem, a szembeállítás hazug és erőltetett. Nincs öntudatlan alkotó,
            csak fokozati különbségek vannak a tudatosságban. A rossz író azt hiszi, az ihlet
            révületében eszmél rá azokra a kezdetleges eljárásokra, amelyeket a jó író betéve tud és
            szégyell alkalmazni. A jó író sokkal többet tud a mesterségéről, mint a rossz, de
            milyen elenyészően kevés ez ahhoz képest, amit nem tud! Mennyi meglepetés vár rá,
            hányszor bízza magát az ösztön, a derengő sejtés lélekvesztőjére! Az emberi lélek oly
            kimeríthetetlenül gazdag és mély, hogy mindig csak a kezdet kezdetén lehetünk az
            ismeretében. Mindig szükség lesz ihletre, sugallatra, révült, elvarázsolt pillanatokra.
            De a tudatosság nem űzi el azokat, hanem csak a felszínről a mélybe összpontosítja. Csak
            átengedi a technikának, a mesterségnek, a gyakorlatnak azt, amit már nem érdemes
            megálmodni. A tudatosság a való életben sem csökkenti a szenvedélyek erejét, nem
            sorvasztja el az indulatokat, talán inkább még hevíti őket, nem teszi bölccsé és
            fölényessé az embert, - vigye el az ördög a bölcs és fölényes embereket!... csak
            korlátok közé szorítja a dühöt, megrendszabályozza a tébolyt, olyan elmebeteggé
            változtatja az embert, aki épeszű ember szemével látja és értékeli magát... A
            tudatosság nem gyógyít ki semmiből, engem talán kigyógyított Irénből az, hogy most már
            többé-kevésbé tisztában vagyok vele!... Ma is a rabszolgája vagyok!... Most, hogy már
            majdnem két hónapja nem beszéltem vele, most, hogy rendes körülmények között már nem
            lágyít el az emléke, hanem csak haragszom rá, gondolatban naponta többször megverem,
            leköpöm, trágár szavakkal, durván kiutasítom, még most is, amikor világosan látom,
            pontosan tudom, hogy az egész eszelős szenvedélynek nem volt tárgya, egy fantomba, egy
            luftballonba voltam szerelmes, még most is csak egyet kellene intenie, és kezesen,
            önfeledten repülnék vissza hozzá... Sajnos, vagy szerencsére, nem int, nincs alkalmam se
            arcul ütni, se kidobni, se sírva a földre vetni magamat előtte, nem ír, nem telefonál,
            nem csönget be váratlanul az ajtómon... Te, tegnapelőtt itt vacsorázott, ebben a
            kocsmában azzal a... Különben ezt nem mondom el, ez később következik, nem untatlak vele
            kétszer... Megint elrugaszkodtam, megint rossz az egyensúlyom, isten bizony nem iszom
            többet. Ez a két deci az utolsó...</p>
         <p> A hetes autóbusz megállójánál vártam meg a Kossuth Lajos utca és Ferenciek tere sarkán,
            mikor befejezte előadását. Nem akartam, hogy a barátnői együtt lássanak bennünket. Ez a
            várakozás az autóbusz előtt két hónapon át minden szombaton megismétlődött, néha
            húsz-huszonöt percig is eltartott az esőben vagy a csikorgó hidegben. Irénnek rengeteg
            barátnője volt, egész hadsereg, csupa elvirágzott, öregedő lány, csupa ideges,
            túlfűtött, görcsös nagyvilágiságú kis dáma, akiknek mézédes mosolya, kézzel-lábbal
            hadonászó szeretetreméltósága bármelyik pillanatban tomboló dühbe, acsarkodó
            féltékenységbe és eltorzult, vad sírásba billenhetett volna. Valamennyien remegő kis
            simogatásokkal kényeztették, dajkálták, pártfogolták Irént, eltökélték, hogy
            gyámolításra szorul, tehát gyámolítottak, lakást szereztek, fogorvost ajánlottak neki,
            hátborzongatóan rossz tanácsokat adtak az öltözködésében, valamennyien halálosan,
            reménytelenül szerelmesek voltak belé, szombat esténkint is ostromolták és kövérkés
            testükkel elállták az útját. Irén kuncogva, viháncolva hárította el az ostromukat, mint
            a tengeri fürdőben vizet paskoló udvarlókat... Szerettem ezeket az ácsorgásokat a hetes
            autóbuszmegálló előtt, bár néha átázott vagy jéggé fagyott a lábam, szerettem,
            egyszerűen azért, mert ütemesen visszatértek... Házias természetű ember vagyok, egy
            helyben ülő álmodozó, ha a sors az őserdőbe vetne, első dolgom volna kis otthont vájni
            magamnak a bozótban és megállapítani a napirendemet, amelyet egy ökör türelmével és
            következetességével dolgoznék le, egyik nap pontosan úgy, mint a másikon. Nincs bennem
            semmi ragadozó hajlam, semmi kalandvágy, a normann hódítók és a spanyol konkvisztádorok
            gyökeresen idegenek a szívemnek. Elkorcsosult nyárspolgár, irodalmár vagyok, - a kettő
            nincs messze egymástól, régi szótárszerkesztők utóda, arra születtem, hogy papucsban
            böngésszek a fóliánsok között és hatvan éves koromban feleségül vegyem a házvezetőnőmet.
            Démoni hajlamaimat az írógép mellett tombolom ki, egyetlen bohém tulajdonságom, hogy
            szeretem a bort... Azt hiszem, mintaszerű férj lesz belőlem, ha egyszer megnősülök, de
            nem Irénhez való, talán jól tette, hogy faképnél hagyott... Még jóformán ki sem tört
            köztünk a szerelem nagy vihara, én már meg próbáltam szelídíteni ezt a nomád
            szenvedélyt, le akartam telepíteni, régi szokásaim elsüllyedt rendszerét, régi
            életrendemet újjal akartam pótolni... Szerettem az ácsorgásokat a Kossuth Lajos utca és
            Ferenciek tere sarkán, mert beidegzettem őket, számoltam velük, vártam a
            visszatérésüket. Ez is egyik kis gerendája volt új házamnak, amelybe már kezdtem
            berendezkedni... Az a két hónap és tíz nap, amelyet Irénnel töltöttem, de kivált az
            utolsó hetek azzal teltek el, hogy Irén felborította az én félénk letelepülési
            kísérleteimet, folyton visszarántott a nomád életmódba, ledöntötte az épülő ház falait,
            legázolta csírázó vetésemet. Ha én vasárnap a Gundelnál akartam ebédelni, azzal a,
            beismerem, együgyű indokolással, hogy múlt vasárnap is ott ebédeltünk, Irén, csodálatos
            ösztönnel felismerte a fenyegető veszélyt, védekezett és győzött: a Duna-parton
            ebédeltünk... Nem tűrte, hogy szokások alakuljanak ki az életében, nem volt a világon
            semmi érzéke a hagyományok iránt. Egyszer lefújta a szombat esti vacsorát nálam, amelyre
            egész héten repeső izgalommal készültem, egyszerűen azért, mert már többször volt benne
            része. Gyűlölte mindenféle családi élet, talán minden kultúra és minden alkotó munka
            lényegét, az ismétlést, idegesen, bosszúsan, reszkető haraggal lökte vissza... Ez a lány
            nem tudott hátranézni, nem tudott megállni, csak rohant előre és rohan most is, valami
            eszelős végtelenbe...</p>
         <p>Erre a január 22-i éjszakára úgy emlékezem vissza, mint az öreg tábornok élete egyetlen
            győzelmére. A mondás nem tőlem, Sainte Beuve-től való... Csipegettünk a vacsorából,
            csókolóztunk, megfőztük a feketét, Irén nagylelkűen, a lelke mélyén talán unatkozva
            tűrte, hogy lepergessem a szokásos műsort, amelyhez félszegen, érzelgősen ragaszkodtam,
            azután bekövetkezett az előre megbeszélt, mégis oly csodálatosan váratlan pillanat...
            Az ágy meg volt vetve szobámban. Irént ez bosszantotta, aligha polgári
            szemérmetességből, inkább azért, mert várt bennünket, készen és kényelmesen, fehéren és
            kívánatosan ott terpeszkedett, mert nem abban a pillanatban rögtönöztük párnákból és
            takarókból, mert arra kötelezett, hogy befeküdjünk... De azért nem utasította vissza...
            Eltűnt a fürdőszobában és néhány perc múlva visszatért sugárzó arccal, édesen,
            szerelmesen... Azt mondtam az előbb, az a tíz perc a taxiban volt a legszebb, amit
            valaha átéltem? Ez az éjszaka még sokkal szebb volt!</p>
         <p>Szakadatlanul beszéltem, részegen, félig önkívületben locsogtam. Irén egyszer meg is
            mondta: - Mennyit beszélsz! Tudod-e, hogy a szenvedély néma... Az igaz, hogy folyton
            beszéltem, nemcsak azon az éjszakán, hanem az egész két hónap alatt, szakadatlanul.
            Irén minden valószínűség szerint fecsegőnek tart, pedig a barátaim általában kevés
            beszédűnek ismernek. Azért járt a szám, - igen, ez a helyes kifejezés -, mert
            elvesztettem magamat és hallani akartam a hangomat, hogy meggyőződjem, csakugyan én
            vagyok-e én, ahogy az ember kurjongat, ha fél az erdőben... Most, hogy többé-kevésbé
            józan fejjel visszanézek erre az éjszakára és a többire, szörnyű gyanú fojtogat: könnyen
            lehet, hogy halálra untattam és idegesítettem Irént. A “nagy” nőket többnyire idegesítik
            a férfiak... Míg a gazdag és tekintélyes férfi, a bankdirektor vagy textilgyáros
            atyaian és jóságosan bánik a kis gépírónőkkel vagy szövőlányokkal, a nagy nő
            türelmetlen, mint a nemes paripa, szikrázik az idegességtől, összerázkódik minden
            félszeg, hamis hangra, minden suta, vaskos mozdulatra. A nagy nők szeretői ijedező
            nebulók, állandóan reszketnek, mikor koppintanak a körmükre... Irén az első hetekben
            féken tartotta magát, mert eltökélten, mindenáron örülni akart, később egyre gyakrabban
            tört ki... Hányszor táncolhattam az idegein a magam önfeledt, terjengős, bőbeszédű
            boldogságával! Én magam is megdöbbenek a szótól, pedig azt hiszem, pontos, - a harmincöt
            évem és a kelleténél jobban hangsúlyozott férfiasságom ellenére ez alatt a két hónap
            alatt szenilis voltam, nyálát csurgató vénember, folyton könnyező, elcsukló hangon
            hálálkodó aggastyán. De az első éjszaka minderre nem gondoltam. Az első éjszaka
            felhőtlen, zavartalan mámor volt.</p>
         <p>Vajon csakugyan az volt? Neked mindent elmondok, azt is, ami képtelen, bizarr és
            nevetséges... Akinek megrögzött rossz szokásai, mániái vannak a szerelemben, az nem
            egykönnyen szabadul meg tőlük. Én különcnek születtem, az voltam már tizenhárom éves
            koromban. Nem hódítani akartam a szerelemben, hanem megsemmisülni... Sivár szerelmi
            pályafutásom, amelynek gyér diadalait nem tudtam őszintén élvezni, jórészben azzal telt
            el, hogy izmos, tenyeres-talpas tramplikkal birkóztam. Az első igazi szerelem csodát
            tett velem, de csak részleges csodát... Irén mérhetetlen megvetéssel visszautasította
            félszeg próbálkozásaimat, hogy beavassam ebbe az együgyű szenvedélybe, még jelképesen
            sem volt hajlandó kiszolgálni, mint az igazi művész, aki undorral visszalöki a téma
            nyers vonzóerejét, és egyedül a maga tudásával és tehetségével dolgozik... Erre cselhez
            folyamodtam... Érzékeim nem süket, konok fanatikusok, hajtanak a szép szóra, hajlandók
            tárgyalni, alkuba bocsátkozni velem. Nagy meglepetésemre és határtalan
            megkönnyebbülésemre kiderült, hogy rendkívül verbális, irodalmi érzékeim vannak... Nem
            volt szükségem az égi és pokolbeli hatalmak összeesküvésére, mint Faustnak. Igaz, hogy
            nem Gretchennel volt dolgom, hanem Irénnel... Érzékeim tárgyaltak, alkudoztak és
            kiegyeztek velem, testi erő helyett beérték szellemi fölénnyel, lelki magasrendűséggel.
            Jeligére működni kezdtek, mint a Wertheimszekrény zára. Azt súgtam nekik: “tenger” meg
            azt, hogy “végtelen” és példásan teljesítették a kötelességüket... De hajnal felé
            elkopott mind a kettő és én még mindig szomjaztam a csodálatos új örömet, amely ellen
            csak a megszokás tiltakozott, mint egy zsémbes, dohogó öreg cseléd az új úrnő ellen.
            Ekkor gondoltam egyet és kiléptem magamból néhány percre, miután úgyis tartósan kiléptem
            magamból az egész időn át. Vaskosabban, brutálisabban kellett kifejezni a kettőnk
            szellemi színvonalkülönbségét, nagyon, feneketlenül butának kellett éreznem magamat,
            hogy megszűnjek, semmivé váljak Irén tündöklő szellemének fényében. Keresgélni kezdtem
            emlékezetemben, hogy ki a legbutább ismerősöm. Gyorsan megállapodtam unokaöcsémben,
            M... P...-ben. Álmodni sem lehetett nála különb segítőtársat: csakugyan rendkívül buta,
            de amellett úriember, lojális, tiszta lelkű, becsületes. Olyan ember, aki ellenállás
            nélkül fel hagyja falni magát, sőt maga hajtja oda a fejét a cápa torkába... A következő
            pillanatban átváltoztam M... P...-vé... Agyvelőm végső megfeszítésével butítottam
            magamat, amíg szelíd idióta lett belőlem, bégető kis bárányka egy nősténytigris karmai
            közt. M... P... voltam egészen, merev fejtartású, ünnepélyes kis csacsi, olykor rémülten
            visszahőköltem és zavartan, idegesen, gyámoltalanul elmosolyodtam, tehetetlenül
            vergődtem az óceán emeletes hullámaiban, vaksi, szűk kis agyam pislogva fogadta be Irén
            végtelen szellemének fényözönét... M... P... máskor is jó szolgálatot tett nekem, kivált
            hajnalfelé. De nemcsak ővele dolgoztam, általánosabb társadalomtudományi kategóriákat is
            igénybe vettem. Voltam hanyatló, elkorcsosult pesti sarjadék ezzel a szertelen életerejű
            dzsentri-kispolgári lánnyal, ezzel a nagyszerű tót-magyar keverékkel szemben.
            Egyszer-másszor szorongó aggodalom fogott el: ha éjszaka így butítom magamat, hátha
            nappali szellemi képességeim is szétroncsolódnak, ahogy a torzképeket vágó kisgyereket
            azzal szokták ijesztgetni, hogy úgy marad. Mi lesz velem, ha csakugyan belehülyülök ebbe
            a szerelembe?</p>
         <p>Nem hülyültem bele, de átmenetileg mindenesetre megváltoztam, kihullottam magamból. Az
            emberi személyiségnek van szerves, soha nem változó magja, a személyiség végzet és
            börtön, amelynek a falába hasztalan verjük a fejünket. De amit az ember a
            személyiségének tart, amit vállal, amivel dicsekszik, abban csakugyan része van a
            divatnak, az olvasmányoknak, az irodalmi kacérkodásnak. Aldous Huxley, ez a ragyogó ész
            és csenevész lélek mohón csapott le az utóbbira, és meglehetősen elhanyagolta az
            előbbit. Meg lehet érteni... Világéletében jólnevelt, társaságbeli ember volt, aki
            sohasem találkozott a személyiségével, az igazival. Ő nem ismerkedett meg a személyiség
            kegyetlen ritmusával, amely semmiféle zenére nem tud táncolni, irgalmatlan törvényeivel,
            amelyek önmagába zárják az embert, mint a sztratoszférában repülő lövedéket... Most már
            tudom, hogy nem szabadulhatok ki önmagamból. Ez volt az első és utolsó kísérletem... De
            akkor, egy félesztendővel ezelőtt ezt még nem tudtam. Kábán, bódultan, részegen
            hordoztam magammal az új tapasztalatot, amellyel nem tudtam betelni. Nem voltam többé
            egyedül, ketten voltunk a boldogságommal. Ha Irén nélkül voltam emberek között, ami
            ritkán fordult elő, jóformán ki sem nyitottam a számat, hallgattam és derülten,
            kifejezéstelenül mosolyogtam. A beszélgetés olyan messziről hangzott felém, mint a
            tenger távoli hullámverése. Behúzódtam magamba, mint a diák, aki egyedül akarja
            átengedni magát a jó bizonyítvány örömének és nem szereti, ha jutalmul cukrászdába, meg
            színházba viszik... Reggeltől estig bambán, békésen sugároztam. Világos pillanataimban
            számot vetettem az új helyzettel. Az elemző értelem világából kihullottam, ez különben
            is Irén területe... Én tökéletesen beérem azzal, amit érzek és nem azért érzek, hogy ezt
            a világ tudtára adjam, hanem minden cél nélkül, csak azért, mert nagyon,
            kimondhatatlanul jól esik... Ez volt a leginkább meglepő az egészben, átmenetileg
            magánemberré váltam, akinek nincs más küldetése, mint hogy jól érezze magát ezen a
            világon... Most már tudom, milyen egy cégvezető vagy főmérnök belső élete, utolért a
            közös ember végzet... Homályosan gyanítottam, bár nem mondtam ki, hogy ez az új állapot
            nem kedvez a tehetségemnek, nem vagyok lírai költő, akinek az erejét megsokszorozza a
            boldogság, az én tehetségem árnyékban, magányban, unott, fásult környezetben, egyhangú
            hétköznapokban virágzik ki, nem a lélek majálisain... Nem születtem Rómeónak, ez egészen
            bizonyos... De csodálatos módon kitűnően éreztem magamat ebben a lelki alkatomtól idegen
            állapotban, egyáltalán nem fuldoklottam benne. Tudtam, hogy szegényebb lettem a lélek
            egyik birtokán, de van másik is, ahol máról holnapra milliomos lett belőlem, az
            intellektusom talán halálra van ítélve, a régi egyéniségemmel befűthetek... - Hát akkor
            ördög vigye az egyéniségemet! - mondtam egyszer valakinek. Érdemes dajkálni ezt a
            túltáplált, ostobán felhizlalt, agyonkényeztetett, agyoncicomázott herét, ezt a felfújt
            léggömböt! A jövőben nem lesz egyéniségem, amely elszigetel a világtól, mint a csigát a
            háza. Beleolvadok a dolgozó, szenvedő és eleven életet élő emberek világába. Kicsivel
            butább leszek, mint azelőtt voltam, nem baj, úgyis túl sok eszem volt, amit semmire sem
            tudtam használni... Ha zseni kell, itt van Irén, atomfizikai dolgozatait német
            tudományos folyóiratok közlik... Elhatároztam, hogy megváltoztatom készülő regényem
            befejezését. Nem nagyon tudtam, honnan veszem ehhez a borús, baljóslatú, kétértelmű,
            nyugtalanító történethez a hivő, bizakodó, életigenlő záró akkordot, de majd kisütök
            valamit. Egy női szereplő lebegett előttem, aki az utolsó pillanatban megjelenik és
            mindent rendbe hoz, egy felszabadult, fölényes, értelemtől és akaraterőtől sugárzó
            leány, a mai Jeanne d’Arc, aki megállítja a barbárság rohamát, Irén... A közönség is
            jobban szereti a kibékítő befejezést... De az írás nem ment, sehogy sem ment. Egyszerűen
            nem érdekelt a történet, nem érdekeltek a szereplők és a legkisebb szükségét sem éreztem
            annak, hogy kifejezzem magamat... Amíg Irénnel nem találkoztam, anyám jóformán minden
            éjszaka meglátogatott álmomban, többnyire félszegen, suta mozdulatokkal, csúnyácskán
            közeledett hozzám, mint a halottak általában, néha nem volt egészen épeszű, sokszor
            beteg volt, vagy éppen lábadozott, gyakran haldoklott, egyszer kifordult, halott
            szemekkel a kulcsait csörgette új lakásunkban a Reáltanoda utcában, ahol sohasem
            laktunk... de mégiscsak az anyám volt, csúzos kezével, megvastagodott ujjaival
            simogatott... Attól a naptól kezdve, hogy Irén bevonult az életembe, beszüntette
            látogatásait. Tapintatosan félreállt, elhúzódott, várta a sorát... Azon a napon, amikor
            Irén szakított velem, pontosan beállított... Mi tagadás, nem fogadtam kitörő örömmel,
            valami hasznát mégiscsak vettem ennek a bolond és véresen kegyetlen kalandnak,
            drasztikus gyógymód volt, de használt... Megtanított arra, hogy az életnek más célja is
            van, mint emlékeken nyaralni, a múltat felkérődzni, nem feltétlenül szükséges mindig
            hátranézni, az ember előtt is van valami... De megint előrevágtatok, ezt a történet
            végére tartogatom... No még két decit, ez igazán a legeslegutolsó!</p>
         <p> Irén mindent elkövetett, hogy széttépje a szokások kialakuló hálóját, úgy viaskodott
            vele, mint a kényszerzubbonnyal, de engem mégsem tudott megakadályozni abban, hogy
            berendezzem új életemet. Rendszerint este hétkor találkoztunk, addig állítólag mind a
            ketten munkával töltöttük az időt. A napom értelme az esti találkozás volt, ezt éreztem
            közeledni már reggel fél nyolckor, mikor beültem a kávéházba újságot olvasni, ez járt az
            eszemben délelőtt a szerkesztőségben, ahol a főszerkesztő dohogott, mert a cikkeim
            laposak, szürkék és unalmasak voltak, mindez, ami máskor szíven talált volna, most nem
            érdekelt, el sem jutott hozzám, a boldogság vastag gumiköpenye védett... Minden délután
            ötkor beültem a budai kávéházba a külföldi lapokat olvasni, hogy egy kissé műveljem
            magamat, mert, mondanom sem kell, ez alatt a két hónap és tíz nap alatt könyvet nem
            vettem a kezembe, kivéve Irén tudományos szakirodalmát, amelyet paraszti nehézkességgel
            próbáltam betűzni... Valamikor olvastam egy novellát, azt hiszem, Strindberg írta, egy
            elérzékenyült pillanatában, egy fiúról meg egy lányról szólt, az egyik a Szent Gotthárd
            alagút északi bejáratánál fúrja a hegyet, a másik a délinél, és tizennyolc év múlva
            találkoznak... Ez történt velem két hónapon át minden nap. Irénen kívül minden unalmas
            robot volt, sötét alagút, amelyen át kell vergődni, mint a középkori lovagnak az előírt
            megpróbáltatásokon, hogy elnyerje a hölgye kezét. Irén mindennap úgy repült a karjaimba
            a csúf, kopár bútorozott szobában, mintha tíz év óta nem láttuk volna egymást, megrázóak
            voltak ezek a viszontlátások nem egészen huszonnégy órai távollét után, szívettépőek
            voltak, magunkból kikelve, félőrülten csókoltuk egymást... Majdnem olyan megrázóak és
            szívettépőek voltak, mint az éjszakai búcsúk a kapu mélyedésében. Honnan vette Irén az
            energiát ezekhez a csókokhoz, amelyek úgy repültek ki a száján, mint a tüzes madarak, a
            szenvedély Niagaráihoz, az öröm dinamitjához, amely mindent felrobbantott bennünk és
            körülöttünk, nem hagyott meg mást, mint két összeforrott szájat... Hiszen nem szeretett!
            Az egész csak komédia volt? Micsoda vaskos, pontatlan kifejezés, a romantikusok
            szótárából maradt itt, akiknek sejtelmük sem volt az emberi lélekről! Micsoda
            kezdetleges szembeállítás: igaz érzés, meg színlelés... Irén fizikus, megszokta a
            kísérleteket, a saját testével és lelkével is kísérletezett... Talán ugyanolyan
            féktelenül, ugyanolyan korlátlanul vetette oda magát a szenvedélynek, mint én, csak nem
            őrködött rajta, nem védelmezte, mint a kutya a kölykeit, hanem tovább ment... Mindig
            tovább megy... Perfide, comme l’eau... De a folyóvíz a maga módján őszinte... Soká tart,
            míg ezt megérti az ember, erőnek erejével meg akarja állítani, megátkozza, az öklét
            rázza utána, pedig az nem tehet róla, csak a saját törvényét követi... Hol is hagytam
            abba? Irén a szeretőm volt, de viszonyunk azért mégis szűzies diákszerelem maradt; az
            ölelkezések után olyan részegítő volt a csókja a kapu mélyedésében, mintha sohasem lett
            volna az enyém.</p>
         <p> Mit beszéljek erről az esős, lucskos februárról, amelynek a végén volt ugyan néhány
            szép nap... hihetetlen, hogy az ember milyen jól emlékszik az időjárásra, ha
            szerelmes... mit mondjak, ami téged is érdekel, nemcsak engem? Nem akarok bután
            ellágyulni és együgyű semmiségekre vesztegetni a drága időt... Ki akarom fejezni
            magamat, nem részegen ömlengeni és a külvilág szempontjából nincs lényeges különbség a
            pesti meg a budai Duna-parton tett séta, a belvárosi meg a Rákóczi úti vendéglőben
            eltöltött este között. Egyik sem hasonlít a másikhoz, valamennyi kimeríthetetlen, de ez
            már magánügy, az én külön kis végtelenem... Utóvégre valamit megtarthatok magamnak,
            úgyis azt mondják, mindent kitálalok, mindent kifecsegek, mindent pontosan megfogalmazok
            és ezzel mindennek megölöm a varázsát... Az én lélektani érdekességem egyelőre különben
            is megszűnt; két hónapra állandósultam ebben az érzelgős mámorban, ebben a félkegyelmű
            elragadtatásban. Most Irén van soron. Ne félj, az utolsó szó úgyis az enyém lesz... Két
            hónapra beköltöztem Irénhez, mint egy hajléktalan madár. Végigéltem a gyermekkorát
            megszállott területen, fönt északon, ahol a Vág hirtelen nagyot kanyarodik, az árkádos
            főterű kis városkában, amelyet áfonya-, málna- és fenyőillatú zöld hegyek vesznek körül.
            Nekem is valahol arrafelé van a hazám, az igazi... Leköltöztem velük Debrecenbe, a kis
            családi házba a külvárosban, nem messze a Nagyerdőtől, magam előtt látom mind a négy
            szobáját. Le tudnám rajzolni az apját, a nyugalmazott számvevőségi tisztviselőt, otthon
            ingujjban, hosszúszárú pipából füstölve, savószínű tót szemét összehúzva, barázdás,
            elnyűtt öreg fejével marconán nézve. Szigorú maszkján áttör a szláv puhaság, sohasem az
            történik, amit ő akar, és így nem marad más hátra számára, mint méltóságteljes ábrázatot
            adni nap-nap után visszatérő vereségének. A lánya az ujja köré csavarta, úgy mint
            engem... Már nem volt fiatal, mikor Irén született, mire felnőtt, öregember lett belőle.
            Öregember esze lassan vált, bizonyára soká, nagyon soká tartott, amíg megismerkedett a
            lányával. Érteni most sem érti, éppoly kevéssé, mint én... Olykor nagyot nézett,
            krákogott, hümmögött, nem szólt semmit... Egyszer-kétszer talán kitört, az asztalt
            verte, de aztán megverten süllyedt vissza magába, nem állta ki Irén acélszürke
            tekintetét. Lassan derengeni kezdett benne, hogy ez a lány nem olyan, mint a többi... ez
            a lány... Vajon eszébe jutott-e a pontos kifejezés: szörnyeteg?... Látom az anyját, a jó
            felvidéki dzsentricsaládból való asszonyt, szép aranykötésű albumával, amelybe verseket
            írt a nyolcvanas évek modorában. Ő is aggódik, de nem ümgetésekbe és krákogásokba, hanem
            néha sírásba fúló napsugaras derűbe fojtja rémületét. Látom a bátyjait és a nővéreit,
            rengetegen vannak, csak Irén tudja számon tartani a tömérdek sógort és sógornőt,
            unokaöccsöt és unokahúgot, a főállatorvost meg a mérnököt, az adjunktust, meg a
            járásbírót... Irén egyszer hosszú, legalább egy óráig tartó párhuzamot vont a járásbíró
            két fia, a tizenegy esztendős Pista meg a kilencesztendős Jancsi között. Én úgy
            hallgattam, mint a kinyilatkoztatást... Irén titka, Irén kiváltsága, hogy minden művészi
            ábrázoló és felidézőképesség nélkül lebilincselő érdekességgel tud beszámolni az élet
            apró tényeiről, egyedül a megfigyelés pontosságával, az értelem szigorú és módszeres
            munkájával. Megtalálta az egyedül helyes magatartást a környezetével szemben. Gyerekes
            lázadás vagy gépies megnyugvás helyett egyszerűen tudomásul vette a házat és a kertet,
            amelyben nevelkedett, felnőttkorában is előzékenyen, sőt féken tartott, kormányozható
            érzelmességgel engedte magára hatni a környezetét, de ugyanakkor fütyült rá,
            irgalmatlanul független maradt tőle... Talán azért menekül egyik szerelemből a másikba,
            talán azért éli ezt a hajszolt, rejtélyes, látszatra oly dőre életet, hogy újra
            tapasztalja, mindig friss környezetben élje át a mindenféle környezettől való
            függetlenségét, azt, ami nem változik sodródó, változó, kallódó életében... Mégis jó,
            hogy most egy szuszra elmondom neked az egészet; mire a végére érek, talán már lesz némi
            sejtelmem arról, hogy kicsoda Irén... Magam előtt látom a gimnáziumban, mint első
            eminens tanulót, aki nyurga, csúnyácska, beszédhibás kislány létére irgalmatlanul ünnepi
            verset szaval, március 15-én és október 6-án, mintaszerű kislány volt, de magában
            vihogott, izgatott zsidólányokkal barátkozott, a pad alatt Bernard Shaw-t olvasta, nem
            is eredmény nélkül... Csakugyan van benne valami, ami emlékeztet Shaw nőalakjainak
            sugárzó és költői tárgyilagosságára és közvetlenségére. De Irénnek ez csak álarca, ez a
            légies realizmus csak megtévesztésül szolgál... Mindjárt rátérek a mélyebb valójára,
            amely talán még mindig nem az igazi. Van egyáltalán igazi valója? Az izgatott
            zsidólányok azóta lecsillapodtak, fogorvosok és textilkereskedők feleségei lettek,
            meghíztak és asztmásan pihegve néznek vissza gazdagon tenyésző, fülledt lánykorukra.
            Csak Irén maradt meg karcsúnak, könnyűnek és átszellemültnek... Látom az egyetemen, mint
            a “banda” egyetlen lánytagját, amint éjszaka összefogódzkodva futnak a Nagytemplom
            körül, egy kevés karcostól és a gondolat féktelen szabadságától részegen...</p>
         <p>Közben áhítattal gyűjtögettem bájos furcsaságait, különös szokásait és kedvteléseit,
            alázatos fölénnyel, kezemet csapkodó elragadtatással tanulmányoztam, mint az öltöztetőnő
            a primadonnát, gyűjtöttem a “kedves apróságokat”, a “vidám és tanulságos történeteket”.
            Észrevettem, hogy szenvedélyesen szereti a vaskos ponyvaromantikát, az olcsó
            egzotizmust. Végig kellett szenvednem egy képtelenül rossz német filmet, amelyet erőnek
            erejével meg akart nézni, csak azért, mert Havanna szigetén játszódott és a hirdetése
            bikaviadalt ábrázolt. Meg kellett néznünk minden Andalúziában történő és minden
            kalózokról szóló filmet. Végig kellett ülnöm a Zeneakadémián egy javai táncost meg egy
            hindu táncosnőt. Mulattatott a becsvágya is, többször kijelentette, hogy nyilvános
            rendes tanár akar lenni a budapesti egyetemen, ő lesz az első nő, aki ezt eléri. Közben
            marad ideje titkos mozgalmat szervezni a magyarság megmentése érdekében. Ebben nekem is
            szerepet szánt: újságírói összeköttetéseim segítségével pénzt szerzek a mozgalom
            céljaira, és tollamat a mozgalom rendelkezésére bocsátom. Hébe-hóba kedvesen
            mentegetőzött: ne haragudjam, ha néha kissé ideges és türelmetlen, de nincs gyakorlata a
            magánéletben; eddig csak kollektív célokért küzdött, dolgozott és intrikált. Ez új dolog
            számára, meg kell szoknia. De ez természetesen nem volt házassági akadály. Egy percig
            sem volt vitás, hogy a feleségem lesz. Ez hősies és regényes vállalkozás volt abban az
            időben, amikor a szélsőségek kezdték komolyan fenyegetni az országot, és nem lehetett
            tudni, fél év múlva lesz-e egyáltalán állásom és kenyérkeresetem. Én kissé szorongva,
            rossz lelkiismerettel fogadtam el ezt a páratlan, nagy ajándékot, annál is inkább, mert
            Irén nyíltan megmondta nekem, barátnői hogyan fogadták a mi szerelmünket. Rettenetesen
            fogadták, a kezüket csapkodták: - Megőrült ez az Irén? Sürgősen meg kell menteni, össze
            kell fogni a megmentésére... Ez a szerencsétlen lány tönkreteszi magát... Egy ilyen
            emberrel!...</p>
         <p>Milyen emberrel? Elég fiatal vagyok, egészséges, művelt, baromi munkabírású, talán nem
            is egészen tehetségtelen, kifogástalanul, szinte balek módra jóhiszemű és
            tisztességes... Csakugyan olyan hitvány ember volnék, annyira méltatlan Irénhez?... Elég
            szép jövő vár rám, ha... be nem következik a szerencsétlenség. A származásom az egyetlen
            hibám. De hát ok ez arra, hogy kiközösítsenek az emberek világából?... Irén sírva,
            toporzékolva tiltakozott barátnői és általában az emberek gonoszsága ellen, de
            önkéntelenül elárulta, micsoda rettenetes áldozatot hoz értem, lemond a kedvemért
            mindenről, mindenről! Kivetve, száműzve, puszta szigeten tölti az életét... Én nem
            ítéltem meg a helyzetet ilyen tragikusan, olyanformán éreztem, hogy ha bizonyos
            területeken talán akadályozom is Irént, egészben véve nem vagyok kétségbeejtően rossz
            parti számára. De természetesen kijelentettem, hogy ha így áll a dolog, akkor legjobb
            lesz, ha én félreállok, nincs jogom tönkretenni az életét... Irén erre sírva,
            meghatottságtól remegve, gyönyörűségtől olvadozva csókolt össze a Rákóczi úti vendéglő
            fülkéjében, ahol nem láttak az emberek. Ünnepelte a férfiasságomat, amelyet én
            egyszerűen tisztességnek és felelősségérzetnek éreztem, és igyekeztem minél jobban
            titkolni, minél hangsúlytalanabbá tenni. A dicsekvés különböző nemei közül az erkölcsi
            dicsekvés a leggyűlöletesebb... Az ember inkább emelgessen fel zongorákat, inkább mondja
            el sorba valamennyi nyugat- és keletrómai császár nevét és uralkodási dátumát, de ne
            dicsekedjék a jellemével... A férfiasság is olyan erény, amely visszataszítóvá válik, ha
            aláhúzzák, a legelemibb szeméremérzés azt követeli, hogy rontsuk el a férfiasság
            túlságosan kulisszahasogató hatásait, ahogy az ember jó társaságban nem mond feltűnően,
            kihívóan szellemeset, hanem kissé elkeni, kissé pongyolába öltözteti az ötletét, valami
            keveset letör a csattanójából... Irén azonban szomjazta a férfiasságot, nem tudott
            betelni vele, nemcsak elnézte, hanem egyenesen követelte a külső, melodramatikus
            megnyilvánulásait, titkos eszményképe, attól tartok, egy kifeszített mellkasú tornatanár
            lehetett... Később, mikor már szakítottunk, elmondta nekem, milyen nagy csalódást
            keltettem benne, valahányszor pirultam és mentegetőztem, ha férfias viselkedésen kapott
            rajta. Az ember nem tudhatja, melyik pillanatban rontja el a boldogságát; úgy látszik,
            vannak nők, akikkel nem lehet mindig természetesen viselkedni, vannak, akik megkövetelik
            a zord és fennkölt ábrázatot, a megdicsőült mártírmosolyt... Most már világosan látom,
            hogy Irénnel szemben teljesen reménytelen volt a helyzetem. Ha eltökélem magamat, hogy a
            kezembe veszem az irányítását, ha megmagyarázom neki, hogy az egyetemi katedra nálunk
            nevetséges agyrém, ha rávezetem, hogy nem az ő dolga mozgalmat szervezni a magyarság
            megmentésére, ha kiverem a fejéből az andalúziai émelygést meg a kalóz-ostobaságot,
            akkor talán lett volna reményem arra, hogy magamhoz láncolom. Csakhogy én nem irányítani
            akartam, hanem azt akartam, hogy ő irányítson, ráadásul nyomorult érzéki önzésből
            akartam, mert csak így jutottam boldogsághoz. Nekem tetszett Irén, úgy, ahogy volt, a
            havannai romantikával és a bikaviadalokkal egyetemben, hagytam, hogy a fejemre nőjön és
            eltaposson, úgy álltam szemben vele, mint a puha és szentimentális demokráciák a
            készülődő és szervezkedő parancsuralmakkal... Teljesen rábíztam magamat, egész
            testsúlyommal ránehezedtem. Van ebben csakugyan valami férfiatlan és nevetséges, mintha
            egy meglett, harmincöt éves teve egy őzike hátán lovagolna... Vele tartottam sok
            mindenüvé, ahová azelőtt soha be nem tettem a lábamat; munkások számára rendezett
            színielőadásra az Angyalföldön, de munkások helyett csak szomorú, esett terézvárosi
            magántisztviselők ültek a nézőtéren és szerepeltek a színpadon; egyetemi hallgatók
            vitaestjeire, népszaporodási ankétekre. Úgy baktattam mellette, mint egy finom és
            törékeny hadvezér vaskos, jól megtermett fegyverhordozója. Érdeklődésem, amely azelőtt,
            beismerem, egyoldalúan irodalmi és lélektani természetű volt, most ügyetlenül, de
            igyekvően próbált társadalomszemléletté kiegészülni... Bizonyos, hogy végül sikerült
            volna, hiszen világéletemben jó tanuló voltam, csakhogy mire én levetkeztem volna az
            egyéni világszemlélet túlzásait, mire nagynehezen beleilleszkedtem volna a tágabb emberi
            közösségbe, addigra Irén már messze túltett rajtam féktelen és felelőtlen
            individualizmusban... Megint előre rohanok, elrontom a meglepő fordulatokat, lelövöm a
            csattanóimat... No mindegy... Ha regényt írnék, akkor jobban vigyáznék, csakhogy ez nem
            regény, hanem... majdnem kiszaladt a számon: “nyers és véres vallomás” - pedig hogy
            utáltam valamikor az ilyen jelzőket! És milyen érzéketlen voltam az egész műfaj iránt...
            Úgy kívántam, hogy legyen életrajzom. Most már van, és néha az a gyanúm, egyelőre leránt
            a rossz irodalomba... Te, innen kinéznek bennünket, már egy lélek sincs itt... No még
            ezt a két decit...</p>
         <p> Irén hűségesen, pontosan és részletesen beszámolt nekem az elődeimről. Nyugodtan
            tehette, hihetetlen mértékben, megfoghatatlanul hiányzik belőlem mindenféle
            féltékenység. Még akkor is szelíd és türelmes voltam, amikor más már tört-zúzott volna a
            helyemben. Még akkor sem voltam féltékeny, amikor a szemembe mondta, hogy mást szeret...
            Ez úgy látszik, velem született, olyan, mint a balkezesség vagy a színvakság... Komoly
            elődöm Irén első verziója szerint, amely mellett egy ideig még szakításunk után is
            kitartott, csak egy volt. L... K... Irén rajongó szavaiban afféle emberfeletti emberré
            nőtt, zseniális építész, aki városokat álmodik a világba, a munka és a politikai
            cselekvés Herkulese. Jelenleg az Egyesült Államokban van, de mindent tud, ami itt
            történik, onnan segít megvetni egy szebb és egészségesebb Magyarország alapjait... Irén
            csak ennek az egynek lett a szeretője, de a többi is, valamennyi rendkívüli ember volt,
            mindegyik legelső a maga területén... Irént határtalan hiúsága nem arra késztette, hogy
            összemérje magát a férfiakkal és versenyre keljen velük, hiszen ővele úgysem
            versenyezhet senki, inkább felkarolta az udvarlóit, túlozta, fokozta az érdemeiket,
            sajátmaga is megnőtt, miközben azokat óriásokká növesztette... Bizonyosra veszem, hogy
            az én utódaim szemében én is rendkívüli ember vagyok, ahogy az volt a rákkutató, akivel
            már majdnem elutazott Olaszországba, de az utolsó pillanatban levelet írt... levelet
            írt... Ha meggondolom, nem történt velem semmi váratlan, semmi, ami az előzmények után
            ne volna szigorúan logikus... Meg kell hagyni, Irén nyílt kártyákkal játszott, csak jól
            oda kellett figyelni a szavaira... Hogy van az, hogy engem mégis fejbevágott a levele,
            hetekig kábultan hevertem és még ma sem tértem egészen magamhoz. Amellett még azt sem
            mondhatom, hogy nem voltak rossz sejtelmeim... Az elsőtől az utolsó pillanatig a
            legrosszabb sejtelmeim voltak... Mikor esténkint háromnegyed hétkor a Kossuth Lajos utca
            és Petőfi Sándor utca sarkán a tizenötös autóbuszra vártam, amely elvitt a
            Ferencvárosba, karkötőórámon számolgattam a másodperceket és ha a tizenötös százötven
            másodperc eltelte után érkezett meg, akkor ebből arra következtettem, hogy Irént nem
            találom otthon, a cseléd levelet nyom a kezembe, amely tudtomra adja, hogy vége
            mindennek... Az ember nevetségesen babonás, ha szerelmes... A levél... A levél... Még
            most is hallom, ahogy koppant a földön 19.. március 25-én, szombaton délután háromnegyed
            ötkor. Olyan nagy zajjal zuhant be az előszobám ajtaján, mint valami ólomsúlyú tárgy,
            mint a végzet... Már megint felborult az egyensúlyom... Kérek még egy decit... Micsoda?
            Már nem szolgálnak ki?... Kár... Egy kis türelmet kérek, mindjárt megyünk...</p>
         <p>Már kezd egy kicsit kóvályogni a fejem, de azért magamnál vagyok, pontosan tudom, mit
            beszélek... Én nem tudok igazán berúgni, csak a tekintetem válik zavarttá, a járásom
            bizonytalanná, de az öntudatom... az öntudatom... az ép. Mindjárt átmegyünk a Margit
            körúti kávéházba, az nyitva van reggelig. Az első feketétől magamhoz térek... Egyszóval
            ott hagytam abba, hogy Irénnek csak kiváló férfiak udvaroltak... Eszembe jut régi
            ismerősöm, a Népszínház utcán fel és alá sétáló nő, aki azzal dicsekedett, hogy őhozzá
            csak finom urak járnak, a trógerek, sofőrök és igáskocsisok rá se néznek... Bocsáss meg
            kérlek, ez ízléstelen volt... Kiváló ember volt a rákkutató, azzal is majdnem jegyben
            járt, azzal is szakított... Tökéletes, remek emberpéldány volt az erdőmérnök, Irén
            Lawrence-embere, az ösztönök nagyszerű kivirágzása, ez a fejedelmi állat... Ez nagyon
            fontos Irénben, ez a modern rousseau-izmus, ez a visszavágyódás az emberi természet ősi,
            töretlen szilajságába. Ez megmagyarázza a javai táncost, Havannát, a bikaviadalt,
            Andalúziát és a kalózokat... Nem tudom, eredeti-e benne vagy tanulta valakitől, talán
            éppen L... K...-tól tanulta, az igazi, nagy szerelmétől... Mennyit traktált engem ezzel
            az emberrel és én milyen élvezettel hallgattam! Mikor az ember az ágyban fekszik egy
            nővel, egyáltalán nincs kifogása az elődje ellen... Milyen furcsa, egyszerre vadul
            szenvedélyes és szőrszálhasogatóan cerebrális viszony volt... Hogy gyilkolták egymást,
            micsoda pokoli gyötrelmeket találtak ki egymás számára... Irénnek végig kellett nézni,
            hogy ez az ember csupa merő kínzásból más nőkkel csalja... Márciusban, mikor Irén az
            L... K...-tól elsajátított módszerekkel kínozni kezdett, egyszer szememre hányta, hogy
            miért nem kínzom vissza... Csakugyan, miért nem kínoztam vissza, hiszen éppen elég
            gonosz indulat van bennem, parlamentet lehetne robbantani velük... De nem lehetett, nem
            okozott volna semmi örömet nekem. Irén a szelíd báránykát hívta elő lelkem különböző
            lehetőségei közül, és emellett ki kellett tartanom... Irénnek nálam csak idillben volt
            része, békében, szelídségben és engedékenységben. A fenevad, amely bennem legalább olyan
            erős és fejlett, mint az erdőmérnökben, egész idő alatt meg se moccant. Utálatosan
            civilizált voltam... De most nem rólam van szó, hanem Irénről... Egy napon kijelentette,
            hogy a feleségem lesz, nem törődik az átmeneti nehézségekkel, amelyek ezzel a
            házassággal járnak. Szeret, kimondhatatlanul szeret, a többi nem fontos... Naponta
            találkoztunk és naponta rekordot javítottunk, ha szabad ezzel a kifejezéssel élnem. A
            csókok találkozáskor és búcsúkor egyre vadabbak és szenvedélyesebbek, egyre virtuózabbak
            és gazdagabb hangszerelésűek lettek, az idillről lassankint kezdtünk áttérni a fennkölt
            és grandiózus műfajra... Sohasem felejtem el a félórát a kis italmérésben az Omnia
            mozival szemben, mikor az előadásra vártunk. Akkor is kalózfilmet adtak... Mikor nem
            csókolóztunk, ami elég ritkán fordult elő, mert mindig és mindenütt azt tettük,
            beszélgetéseink egyre izgalmasabbakká váltak. Nem tudtuk kibeszélni magunkat, mohón,
            gyorsan és türelmetlenül feltártuk magunkat egymásnak, mintha kevés idő volna hátra,
            mintha egyikünk másnap elutazna az óceán túlsó partjára. Szakadatlanul elemeztük
            magunkat és a viszonyunkat. Megállapodtunk abban, hogy csoda történt, hiszen a
            rokonszenv és kölcsönös megértés valamennyi józan feltétele hiányzik. Én szavakkal és
            szóárnyalatokkal bíbelődő irodalmár vagyok, ő egzakt tudós, én budapesti vagyok, ő
            vidéki, én elsüllyedek az egyéni lélek ingoványaiban, ő a politikai cselekvés
            megszállottja... Nyilvánvaló, hogy a végzet szánt egymásnak bennünket... Irén néha
            felkiáltott, milyen jó, hogy ebben az egyre jobban elkomoruló, egyre baljóslatúbb
            világban egymásra találtunk, a szerelem kárpótol és vigasztal minket azért, ami
            körülöttünk történik. Néha csodált engem és falánkan gyönyörködött bennem. Azt mondta,
            én jelentem számára ebben az elvadult világban az emberit, a tiszta emberi hangot...
            Kétes bók volt, később kiderült, hogy az embertelenségért rajong... Máskor úgy
            incselkedett, úgy szórakozott velem, mint egy gyerekkel. Kiderült, amit mindig
            gyanítottam, hogy botrányosan tudatlan és tájékozatlan vagyok a való élet dolgaiban.
            Irodalmár vagyok, akinek a tudatában a szépen csengő és ízes szavakhoz sokszor tétova,
            elmosódott képzetek fűződnek... Ő, aki a Hortobágy közelében nevelkedett, könnyűszerrel
            levizsgáztathatott és megbuktathatott engem a háziállatok természetrajzából. Nem tudtam,
            hogy mivel táplálkozik a sündisznó; kiderült, hogy nem tudom pontosan az “ürü” szó
            jelentését... Én boldogan elárultam tudatlanságomat; Irén előtt oly kevéssé szégyelltem
            magamat, mint a meztelenül fürdő ember a napon... Közben Irén hűségesen beszámolt nekem
            mindenről, amit rólam hallott, a jót is elmondta, de főképp a rosszat. Életemben először
            megtudtam, hogyan látnak engem az emberek. Elég lesújtó véleményük van rólam: afféle
            megvadult nyárspolgári sznobnak tartanak, akinek csak a jó családból való és jólkereső
            ember imponál, akinek nincs más eszménye, mint a pénz meg a társadalmi tekintély...
            Magyaráztam Irénnek, hogy ez csak egyensúlyozó művelet, divatos szóval kompenzálás
            nálam, hogy mérhetetlen magányomban görcsösen megkapaszkodom minden számomra
            megközelíthető közösségben és mikor a jó családot tisztelem, valójában egyszerűen a
            családot tisztelem, - meg hogy olyan valószínűtlennek, olyan képtelenül mulatságosnak
            tartom, hogy az én tudományommal egyáltalán pénzt lehet keresni, hogy nem tudok magamhoz
            térni az álmélkodástól, és tisztességes polgári jövedelmemmel úgy dicsekszem, mint
            valami furcsa rendellenességgel, mintha a szívem a jobb oldalamon volna... Irén erre
            azt válaszolta, hogy már éppen eleget kompenzáltam, ideje volna valami okosabbat
            művelnem és ebben tökéletesen igaza volt... Egyik tulajdonságom, amellyel néha kihoztam
            a sodrából, a harsogó, zajos közvetlenségem volt, ez is nyilvánvaló kompenzálás,
            hiszen valójában félénk és zárkózott természetű vagyok... Egyszer egy körúti büfében
            mellénk telepedett egy kivénült, kiérdemesült író, valamikor sok szép reményre jogosító
            tehetség, ma éjszakai szerkesztő. Én fiatalságom és - mindent egybevetve - szép jövőm
            félhomályos tudatában tüntetően, tapintatlanul nyájas voltam hozzá, amit az öreg
            fanyarul, rosszkedvűen vett tudomásul, egyáltalán nem volt kapható arra, hogy kísérleti
            alanyul szolgáljon az én széles, kedélyes jóakaratomnak. Irénnek így köszönt: Örvendek a
            szerencsének - és így búcsúzott: Ajánlom magamat! Irén idegességtől reszketve, szikrázó
            szemmel ismerte fel a helyzet idétlenségét; utána legalább tíz percig haragudott. A
            másik eset már később történt. A Kossuth Lajos utcai Gerbeaud-nál édességet vásároltunk
            Irén egyik barátnőjének a sok közül. Én egymás után kiválasztottam, felemeltem és a
            papírzacskóba tettem a sztaniolba csomagolt csokoládés szeleteket. Irént ez a mozdulat
            halálra sértette. - A jó családból való elkényeztetett kisfiú mozdulata volt, mondta
            később, - aki nincs tisztában vele, hogy kiváltságai már érvényüket vesztették...
            Idegesítettem azzal a családi mintaképekhez igazodó álmommal, amelyet, bevallom, akkor
            nagyon kényeztettem magamban, hogy házasságunk után, úgy, mint a szüleim, nagybátyáim és
            nagynénéim, mi is szép, rendezett, nagypolgári életet élünk, társaságba járunk,
            vacsorákat és estélyeket adunk. - Én a polgári álarcot fel tudom venni tréfából,
            fogadásból... Egészen jól el tudom játszani az előkelő háziasszony szerepét. De azt ne
            kívánd, hogy komolyan vegyem... - mondta egyszer. Máskor azonban mulattatta ez a szerep
            és elhatározta, hogy kitűnően megtanul főzni... Egy lélegzetre beszéltünk arról, hogy
            hol lesz a lakásunk, hogyan fogjuk berendezni, lesz-e kiskocsink, és mindkettőnk
            lélektani és filozófiai vesszőparipáiról. Ízlésünk nem volt egyforma. Én az
            otthonosságot, a lakályosságot szerettem, hiszen kilódítottak az otthonból és
            visszavágytam a tisztes, tekintélyes kényelembe, amelytől örökre elbúcsúztam.
            Gyermekkorom zsúfolt, fülledt, párnázott polgári lakásainak a hangulatát szerettem volna
            felidézni, persze nem undok szecessziós bútorok segítségével... Irén, ha nem is éppen
            kubista, de mindenesetre elvont, rideg, puritán szépségekre áhítozott. Ha csakugyan sor
            került volna a lakásunk berendezésére, bizonyos, hogy Irén teljes megsemmisítő diadalt
            arat; én mindenben engedtem, mindenben kapituláltam volna. Törődtem is én az ízlésemmel
            meg a kényelmemmel! Irén kellett nekem, aki kezdte afféle földi gondviselés, valami
            mindentudó és mindenható élőlény szerepét játszani számomra. Bizonyos, hogy minden úgy
            jó és helyes, ahogyan Irén akarja. Megpróbáltam beleélni magamat Irén kalandos
            életmódjába, ebbe a különös folyamba, amelynek nincs medre, ebbe a szakadékok fölött
            kanyargó meredek útba, amelynek nincs korlátja, ebbe a szakadatlanul újrakezdődő,
            folyton átalakuló irgalmatlan bergsoni durée-be... Néha egy pillanatra elszorult a
            szívem az aggodalomtól; lopva jobbra-balra sandítottam, kerestem a papucsom meg a
            házikabátom helyét ebben a forgatagban. Hogy fogok én Irén mellett regényeket meg
            tanulmányokat írni? Egyszer-kétszer félénken védelmezni próbáltam a polgári életforma
            szépségét meg gyakorlati bölcsességét, magyaráztam az egy helyben gubbasztó élet befelé
            tenyésző gazdagságát, a viszontlátás örömét, amely helyes időbeosztás mellett naponta
            többször elfogja az embert, a polgári élet apró kis ünnepeit, a folyton visszatérő
            miniatűr karácsonyokat és húsvétokat... Irén ilyenkor unottan, kelletlenül,
            barátságtalanul hallgatott, talán oda sem figyelt a szavaimra. A polgári életforma, úgy
            látszik, csak beavatottak számára érthető, mint a családi fényképalbum, amelynek
            együgyű, bánatos és félszeg bája csúfondáros mosolyra készteti az idegent... Ezt te
            különben jobban tudod, mint én... Irén gonosz diadallal a szemében, felcsattanó, majdnem
            rikácsoló hangon - azt hiszem, március elején csattant fel először a hangja - ünnepelte
            a maga végtelenbe törő, kalandos és veszedelmes életeszményét. Természetes, hogy akkor
            igazat adtam neki, ebben is, mint mindenben, sőt megfogadtam, hogy jó tanítványa leszek.
            Ezek az epizódok, amelyeket most kiemelek az emlékek sodrából és nagyítóüveg alatt
            tanulmányozok, akkor fel sem tűntek, parányi kis remegések, alig észlelhető, apró
            villamos ütések voltak az epidermiszemen. A boldogságomat, ezt az egyszerre
            tojáshegyen táncoló, ingatag és mégis sziklaszilárd boldogságot nem zavarták meg...
            Hiszen annyi mindenben értettünk egyet! Megállapodtunk abban a lélektani törvényben,
            hogy az ember a többi emberhez való viszonyában nem tudja érzelmeit közvetlenül
            kifejezni, szakadatlanul melléfog, folytonos ingamozgást végez, állandóan jobbra-balra
            korrigálja magát... Irén ezt azzal egészítette ki, hogy az ember egész életén át
            kísérletezik, változtatja, cserélgeti a szenvedélyeit, elhajít mindent, újrakezd
            mindent, amíg meg nem találja az igazi életformáját, és a látszólagos következetlenség
            valójában az önmagához való hűség bizonyítéka... Hogy tetszett nekem ez a gondolat,
            amely a halálos ítéletemet tartalmazta!... Irén még elméletet is szerkesztett a
            hűtlenségéhez, az elmélet már kész volt, már leste, hogy melyik pillanatban igazolják,
            mikor Irén még önfeledten csókolgatott és azt hiszem, őszintén a feleségem akart lenni.
            Mert a házasságunk végleges, befejezett dolog volt.</p>
         <p> Egy februárvégi szombaton - utána kellene nézni a naptárban, hogy hányadikán volt, este
            hozzátok voltam meghíva... különben figyeld meg, ennek a történetnek minden fontos
            eseménye szombaton történik... ezen a szombaton este hétkor, mint rendesen, rohantam
            Irénhez. Az átszállásnál a tizenötös autóbusz több, mint egy negyedórát késett, s én
            rosszat sejtve csöngettem be a ferencvárosi lakás ajtaján. Őrjöngő csókjaimat Irén
            szórakozottan, gépiesen viszonozta. Ez először történt, amióta szerettük egymást. Valami
            belémnyilallott, de nem szóltam semmit... Irén az éjszakai vonattal hazakészült
            Debrecenbe... Most megint nagyon furcsát fogsz hallani és nem tudom, sikerül-e
            megértetnem veled akkori lelkiállapotomat, egész látásmódomat, amely ezen egyáltalán
            nem ütközött meg, sikerül-e valószínűvé tennem a gyanútlanságnak, az alvajárásnak azt a
            mértékét, amely ezt egészen természetesnek találta... Irén kettős céllal utazott két
            napra Debrecenbe a szüleihez. Először azért, hogy tudtukra adja, hogy az én feleségem
            lesz. Másodszor azért, hogy pénzt kérjen tőlük a lakása berendezésére, ugyanis április
            elsejétől éves lakást bérelt a Belvárosban. Én a kettő között semmi ellentmondást nem
            láttam, úgy látszik, a szerelem vakká teszi az embert, bár én különben sem vagyok
            túlságosan éleslátó, bonyolult lélektani szövevényekben el tudok igazodni, csak azt nem
            veszem észre, ami az orrom előtt van... Különben is Irén kivágta magát. Azt mondta, az
            éves lakást bármikor át tudja adni a barátnőinek, a bútorokat meg átvisszük a mi
            lakásunkba... Ez rendben volt, ezzel nem volt semmi baj... Hát akkor miért viselkedett
            Irén olyan különösen a belvárosi vendéglőben, miért sütötte le a szemét, miért vetett
            rám olykor-olykor bűnbánó, rémült tekintetet? Vacsora után megtudtam. Irén levelet vett
            elő a táskájából. Ez még nem az a levél... Először körülnézett, hogy nincs-e a közelben
            valaki, aki utánunk kémkedik, aztán reszkető kézzel átadta. A levél le volt ragasztva és
            nekem volt címezve. Felbontottam.</p>
         <p>Féktelen, őrjöngő, szerelmes mondatokban azt tartalmazta, hogy Irén októberig nem lehet
            a feleségem. Ez rettenetes áldozat számára, hiszen egy másodpercig sem tud meglenni
            nélkülem, hiszen olyan forrón, olyan kimondhatatlanul szeret, éppen ezért könyörög
            nekem, legyek én erős! Ha ő megtántorodik, ha nem bír magával, én tartsak ki az októberi
            terminus mellett!... Hogy miért kell októberre halasztani az esküvőt, azt nem mondhatja
            meg, mert a falaknak is füleik vannak, azt papirosra sem bízhatja, az halálos, nagy
            titok, amelynek a megőrzésére különben is esküvel kötelezte magát... Csak annyit árul
            el - ezt sem volna szabad -, hogy titkos fogadalmat tett egy titkos megbízás
            teljesítésére... Nekem sohasem szabad megtudnom, miről van szó, de legyek nyugodt,
            mindenkinek, nekünk kettőnknek is jó lesz, ha küldetése sikerül... Ha túl leszünk ezen a
            kegyetlen, de nem túlságosan hosszú megpróbáltatáson, akkor mienk az egész csodálatos,
            gyönyörű jövő!... Ugye beleegyezem?... Egy pillanatra felcikáztak bennem a kalózfilmek,
            de a levél szép volt, csupa fenséges pátosz, csupa nemes küzdelem a szenvedély és a
            kötelesség között, corneille-i levél volt, egészen az én ízlésem szerint való... Irén
            pedig olyan kimondhatatlanul vonzó volt mellettem a vendéglő boxában, nyitott szája
            remegett, kissé lihegett az izgalomtól, miközben belémvájta szürkéskék tekintetét, amely
            most felkavart, zavaros volt. Mennyi imádnivaló rettegés volt a szemében. Milyen
            határtalan izgalommal leste a döntésemet!... Ezek a nagy nők milyen parányivá tudnak
            összezsugorodni, ha akarják!... Egy pillanatra szerepet cseréltünk; most én voltam az
            úr, én parancsoltam, amit Irén kissé túlbuzgó gesztusokkal, befelé mosolygó
            rabszolgaalázattal tűrt... Máskor is előfordult, hogy Irén rámdisputálta a kényúr
            szerepét, amelyet vonakodva vállaltam, mert nem illett hozzám, és rendszerint nem
            szerzett örömet nekem. Nem érte be azzal, hogy uralkodott rajtam; azt is megkövetelte,
            hogy kiszolgáljam a női megalázkodás vágyát, amely időnkint elfogta... Természetesen
            beleegyeztem, egyebet úgysem tehettem volna. Ráadásul boldogan, ujjongva egyeztem bele,
            éreztem, hogyan repül ezzel a lánnyal az én vaskos, hétköznapi, polgári lényem soha nem
            sejtett, földöntúli magasságokba... Sejtelmem sem volt, mi lehetett a titokzatos
            megbízatás, de homályosan gyanítottam, hogy bizonyára összefügg Irén nagy küldetésével,
            a magyar faj megmentésével. Mámorító érzés volt, hogy én is adózom erre a nagy célra,
            boldogságom egy forgácsával adózom... Egymásra néztünk, mint egy nemes tragédia két
            átszellemült, már-már megdicsőült főszereplői, valami belső fényárban úsztam...
            Felejthetetlen pillanat volt, ezt az egyet meg kell hagyni, Irénnek már-már a
            zsenialitással határos, bámulatos tehetsége van a felejthetetlen pillanatok
            előállítására... Vagyunk néhányan az országban, akik az ő felejthetetlen pillanatait
            nyögjük... Utána félőrülten csókolóztunk a pályaudvaron, nem egészen negyvennyolc órai
            elválásra olyan vad és eszeveszett búcsút vettünk, hogy az utasoknak megszakadt a
            szívük... Bár abban az időben egyáltalán nem éltem társas életet, taxiba vágtam magamat,
            hogy még idejekorán eljussak hozzád. Ha még emlékszel, megerősítheted, hogy egész este
            meg se mukkantam; kábán, bambán bámultam a levegőbe...</p>
         <p>Irén hétfőn ragyogó arccal újságolta, hogy szülei mindkét vágyát teljesítették; pénzt
            adtak a lakása berendezésére és beleegyeztek a házasságunkba. Nem voltak éppen elbűvölve
            tőlem, de azt mondták, nem nagy szerencsétlenség. A március zavaros, nyugtalanító, édes
            és néha félelmes volt. Januárban és februárban sokat költöttünk, többet, mint szabad
            lett volna. Ezért megegyeztünk, hogy elsejétől kezdve Irén kezeli a pénzemet. Elsején
            átadtam neki a fizetésemet, és hónap közben is az utolsó fillérig hozzáhordtam minden
            keresetemet. Valahányszor titokzatos, ünnepélyes arccal állítottam be, Irén már tudta,
            hogy harminc, negyven, esetleg ötven pengőt fogok alázatosan, szerelmesen, de azért nem
            minden büszkeség nélkül átnyújtani. Kis ízelítő volt a házasságból, a házasságnak,
            ahogyan én elképzeltem, e szelíd, jámbor, napfényes idillnek az előjátéka. Iparosnak
            éreztem magamat, derék, jóravaló iparosnak, nem mulattam el a pénzemet, hanem
            becsületesen hazaadtam az asszonynak, aki félreteszi és idővel kis kertes házat vesz
            rajta... - Milyen jó, hogy csak októberben házasodunk össze! - mondtuk többször Irénnel,
            milyen mulatságos ez a kísérletezés, ez a lassú, fokozatos megismerkedés az együttélés
            titkaival. Mire csakugyan összeházasodunk, a házasélet minden fortélya a kisujjunkban
            lesz... Iréntől mindennap öt pengő zsebpénzt kaptam, ennyi bőven elég nekem reggeltől
            este hétig. Az esti kirándulások, vacsora, mozi, autóbusz költségeit Irén fizette,
            minden este Irén vendége voltam, a vendéglőben az asztal alatt nyomta kezembe a vacsora
            árát, hogy megőrizzük a látszatot, bár én azt sem bántam volna, ha az egész világ szeme
            láttára Irén fizet helyettem. Minden férfinak az a titkos álma, hogy egy nő kitartsa...
            Ez az eljárás takarékosságra kényszerített; tékozlással most már hiába próbáltam volna
            Irénnek tetszeni, hiszen csak az ő pénzét tékozolhattam volna... Ami az öt pengő
            zsebpénzt illeti, elképzelhetetlenül, nevetségesen kevés volt korábbi életmódomhoz
            képest, máskor jóformán ebédre is kevés lett volna. De engem határtalanul
            szórakoztatott, hogy így kibújok a bőrömből és idegen bőrbe bújok, meglehetősen
            könnyelmű emberből átváltoztam klasszikus fösvénnyé, aki minden garast a fogához ver.
            Délelőtt a szerkesztőségben rejtélyes, csúfondáros mosollyal utasítottam el a szokásos
            “tarhásokat”, a megszorult kollégákat, meg a szegény, toprongyos, félvad költőket, akik
            azelőtt biztosan számíthattak rám: - Jaj, barátom, nem lehet... Nincs pénzem, nem vagyok
            a magam ura!... - Azelőtt szerettem sokat és finoman enni, most mámoros boldogsággal
            lemondtam a konyha örömeiről. Irén szerint úgyis túlságosan jó húsban voltam, legalább
            leapasztom a pocakomat... A pocakom két hét alatt csakugyan nyomtalanul eltűnt, mert én
            az önsanyargatás mesébe illő hőstetteit vittem véghez. Az első napokban olcsó
            vendéglőkbe jártam, amelyekbe azelőtt soha be nem tettem a lábamat, aztán vérszemet
            kaptam és büfékben kezdtem ebédelni, majd tejcsarnokokban fogyasztottam el kéjesen
            undorodva a gyatra kosztot, amelyen Budapest lakosságának a fele él. Autóbuszra nincs
            szabadjegyem, ezért megpróbáltam villamoson járni, bár nagyon szenvedtem ennek a
            nehézkesen döcögő járműnek lassú és mégis szeszélyes ritmusától, epés, goromba, szegény
            ember utasaitól. Valamikor napom legnagyobb gyönyörűsége a reggeli kávé és
            újságolvasás volt a budai kávéházban. Ez azonban mindennap nyolcvan fillérbe került.
            Erről is lemondtam, korábban mentem be a szerkesztőségbe, ott olvastam el a lapokat és a
            reggeli kávét büfében hajtottam fel, ahol huszonhat fillérbe kerül. A délutáni kávéról
            és a külföldi lapok olvasásáról nem tudtam lemondani. Ez napom szerkezetének egyik
            nélkülözhetetlen gerendája volt, sajnos, egy pengőbe került... Azért nem voltam
            vaskövetkezetességű az önsanyargatásban. Néha kirúgtam a hámból, kis dáridókat csaptam.
            Néha megleptem magamat egy autóbuszjeggyel, vagy arra a vakmerőségre vetemedtem, hogy
            vásároltam egy francia hetilapot, amelynek ötven-hatvan fillér az ára... De az efféle
            nagyon ritkán fordult elő. Az első napon elköltöttem mind az öt pengőt. De már a
            másodikon stréberkedtem, érdemeket akartam szerezni. Este az autóbuszon diadalmas
            mosollyal elővettem a zsebemből megtakarított pénzemet és kifizettem mindkettőnknek a
            jegyét. A hónap vége felé megtörtént, hogy összevissza két pengőt költöttem. A dohányzás
            kérdését is megoldottam. Magam sodortam a cigarettáimat, házvezetőnőm nagy bosszúságára,
            mert összeszemeteltem az egész lakást. Irénnek hűségesen elszámoltam minden fillérről.
            Néha nem egyezett a számadásom. Irén, mint egy vizsgálóbíró, szigorú keresztkérdések
            alá fogott és csakugyan kiderült, hogy valami előre nem látható kiadás merült fel, és én
            egy-két pengőt kértem a szerkesztőségben a jövőhavi fizetésem terhére. Ilyenkor
            bűnbánóan lesütöttem a szememet és megígértem, hogy soha többé nem teszem... Irén
            megszidott, aztán megbocsátott. Azt hiszem, ez az együgyű, csacsi játék, ez a jámbor,
            házias álarcosmutatvány egy hétig szórakoztatta. Aztán unni kezdte és a hónap végén
            bizonyára torkig volt már vele, mint minden szokással, rendszerrel és hagyománnyal...
            Nem, mi ketten nem voltunk egymáshoz valók, hányadszor mondom már!... Ha van
            lélekvándorlás, akkor az én lelkem valamikor favágóé volt, az Irén lelke vadász...
            Önsanyargató erőlködésem, amely, beismerem, kissé nevetséges és csak annak megható, aki
            erőnek erejével meg akar hatódni, minden valószínűség szerint hidegen hagyta, néha
            talán ingerültté is tette a maga mafla odaadásával, szélesen, esetlenül elterpeszkedő
            önfeledtségével, talán egész lelki és érzéki hátterével egyetemben gyűlölte ezt a
            magatartást, amely egyszerre kiagyalt és mélységesen őszinte volt, mint minden, ami
            tőlem származik... Te, amikor még megvolt a családi házunk, a szomszédban egy ezredes
            lakott. Néha hozzánk is áthallatszott, úgy veszekedett a feleségével. Egy éjszaka, hogy
            kibékítse a feleségét, hogy megmutassa, mennyire szereti és milyen nagy áldozatra képes
            érte, harapófogóval kihúzta egy egészséges fogát... Irén alighanem ugyanolyan érzéssel
            fogadta az én koplalásomat, mint az ezredesné a kihúzott fogat.</p>
         <p> Miközben Irén házasságosdit játszott velem és kedvesen tűrte az én félig nyárspolgári,
            félig mániákus hódolatomat, lelkesen, izgatottan, az ismert trillázó, nyávogó hangok
            kísérőzenéjével készült a lakás berendezésére. A lakás nem a mi lakásunk volt, hanem az
            övé, a két kis szoba a Belváros egyik újjáépített régi házában, ahová április elsején
            beköltözni készült. Bútorhuzat-anyagokat keresett az egész városban, megtervezte a
            kovácsolt vasból készült állólámpát, a falikarokat, mesteremberekkel tárgyalt,
            előlegeket adott. Nekem ösztönösen nem tetszett, nem volt rokonszenves, hogy ilyen
            szenvedélyesen, ilyen részletekben elmélyülő gondossággal foglalkozik nyilvánvalóan
            ideiglenes szállásával, hiszen októberben, amikor az én feleségem lesz, úgyis más
            lakásba kell költöznie. Egyáltalán nem örültem, hogy egész építészeti alkotással
            rejtette el a takaréktűzhelyet a konyhából átalakított lakószobában, mikor ez kidobott
            pénz, hiszen a mi lakásunkban erre a bútordarabra nem lesz semmi szükség. De némi kis
            ellenkezés meg kedvetlenség volt minden, amit Irén lázas munkálkodása felkeltett bennem.
            Álmomban sem jutott eszembe, hogy gyanakodjam vagy következtetéseket vonjak le. Egy
            pillanatig sem kételkedtem abban, hogy Irén a feleségem lesz.</p>
         <p>Irénnek rettenetesen sok dolga lett egyszerre. Továbbra is naponta találkoztunk, de
            látszott rajta, hogy csak nagyon nehezen, ereje végső megfeszítésével tud időt szakítani
            számomra. Néha este nyolckor vagy kilenckor elszaladt és csak egy óra múlva tért vissza
            boldogan, kipirult arccal, édesebben, mint valaha. De az is előfordult, hogy
            szórakozottan, unottan hallgatta örök szóáradatomat, figyelmeztetett, ha ismételtem
            magamat, ami, mi tagadás, elég gyakran megtörtént. A szerelem óráiban egyre
            türelmetlenebbül fogadta az én sajátságos, kissé nőies gyöngédségemet. Azt követelte,
            hogy szorítsam magamhoz teljes erőmmel, - majd megfulladt, mikor teljesítettem a
            kívánságát - meg, hogy kapjam fel két méter magasra és szaladgáljak vele fel és alá a
            szobában. Ezt a kívánságát is teljesítettem, bár nem mondhatom, hogy túláradó örömmel,
            hiszen tudod, hogy én a nőkkel szemben gyönge kisfiúnak szerettem érezni magamat, nem
            erőművésznek. De Irén kedvéért még erre is kapható voltam, annál is inkább, mert
            ujjongó, hálás szerelme utána nem ismert határt. Egyszer-kétszer figyelmeztettem,
            vigyázzon, az a valaki, aki ezeket a zord férfias hőstetteket véghezviszi, nem én
            vagyok, hanem csak egy automata, amely az ő parancsára működik. Irén azt válaszolta, nem
            bánja, nem törődik vele, nem baj, ha egyelőre nem okoz örömet a férfias viselkedés, majd
            kedvet kapok hozzá... Ő ki fog engem gyógyítani, megszabadít ettől a dekadens
            magatartástól a szerelemben... Azt feleltem, hogy nem így alkudtunk, Irén énbelém
            szeretett, abba az emberbe, aki vagyok, minden furcsaságommal együtt, és így nincs
            joga egy idegen férfi alkatát követelnie tőlem... Én igyekszem, próbálok megjavulni, de
            ez nem megy máról-holnapra... Legalább legyen türelemmel... Irén erre összevissza
            csókolt: - Én úgy szeretlek, egyetlen kis fiam, ahogy vagy, annak szeretlek, aki vagy...
            De ne haragudj, nekem is lehetnek gyenge pillanataim... Az idegeim néha felmondják a
            szolgálatot ebben a gyilkos hajszában... Neked fogalmad sincs, hányféle szerepet
            játszom, hányszor kell átkapcsolnom, összeszednem, újraszerveznem magamat... Annyiféle
            személyiségem van, hogy már nem is tudok eligazodni köztük... Már nem tudom, melyik az
            igazi... Te, én attól félek, belebolondulok ebbe...</p>
         <p> Irén titokzatos megbízatása ugyanis megkezdődött. Ma sem tudom, sohasem fogom tudni a
            lényegét. Annyi azonban apródonkint kiderült, hogy rejtélyes megbízói azzal az
            utasítással látták el, tudja meg a szélsőséges mozgalom három titkát. Az egyiknek Irén
            már a nyomában volt, de a másik kettőhöz még nem tudott hozzáférni... - Te, ha tudnád,
            milyen buták!.. - mondta egyszer, elragadóan, szellemesen mosolyogva. - Azt egyszerűen
            nem lehet elképzelni!... May Károly alakjai hozzájuk képest kultúremberek... Valami
            “Fekete Kéz”-ről beszélnek folyton... Csak tudnám, ki az a Fekete Kéz... - Burkoltan
            beszámolt az eredményeiről meg a hódításairól. Egy fiatal mérnököt, a mozgalom egyik
            fontos emberét sikerült magába bolondítania. A pasas fülig szerelmes, de azért még nem
            puhult meg egészen. Még nem hajlandó fecsegni... - Mondd - fordult hozzám egyszer -,
            gondolsz, melyik technikával hatok legjobban ezekre az emberekre? Mutatkozzam
            megközelíthetetlen úrilánynak és izgassam őket ezzel a végsőkig, vagy pedig kacérkodjam
            velük egy kicsit?... - Nem tudtam tanácsot adni. Egy csöppet sem voltam féltékeny, de
            azért az egész dolog nem tetszett nekem, éppoly kevéssé, mint a lakás berendezése, amely
            ezzel párhuzamosan történt. Egyszer-kétszer megemlítettem Irénnek: - Te, nem hagynád
            abba ezt az ügyet? Komoly eredményt úgysem érhetsz el és még bajba kevered magadat!... -
            Irén felcsattanó hangon válaszolta, azt hiszem, akkor csattant fel először a hangja: -
            Ha mindenki így beszélne, akkor ellenállás nélkül kiszolgáltatjuk magunkat nekik! Fel
            kell venni a harcot, még akkor is, ha reménytelen!... - Március vége felé egy napon
            azonban titokzatos arccal fordult hozzám: - Azt hiszem, nagy karriert csinálhatnék
            köztük, ha akarnám!... Egyáltalán nincs gazdasági szakértőjük... Sejtelmük sincs, mihez
            fogjanak a paraszttal... Mi volna, ha programot dolgoznék ki a számukra...</p>
         <p>Március közepén egy bécsi matematikus előadást tartott valami halmazelméleti kérdésről.
            Irén, rengeteg elfoglaltsága közben a hivatását sem hanyagolta el és ápolta tudományos
            összeköttetéseit, hiszen, tudod, nyilvános rendes tanár akart lenni. Kíváncsi természetű
            volt, azt hiszem, a kíváncsiság az alapvető tulajdonsága... Minden barátommal meg akart
            ismerkedni, veled is... Engem egyelőre feszélyeztek volna ezek a fonák, rosszul
            meghatározott együttlétek, Irén hivatalosan még nem volt a menyasszonyom és - hogy
            egészen őszinte legyek, kissé aggódtam, nem fogja mindenki úgy ünnepelni, olyan
            sugárzóan rendkívüli lénynek tartani, mint én. Ebben az esetben az a veszély fenyegetett
            volna, hogy én is a többi ember szemével látom Irént, márpedig nekem a saját érzésem
            fontosabb volt, mint a tárgyi igazság... Így csak nagy nehezen sikerült állandó
            halogatásba süllyeszteni követeléseit... Egyszóval Irén nem maradhatott el erről a
            matematikai előadásról, amelyet a magyar tudományos élet minden kiválósága
            meghallgatott, és engem is magával vitt az egyetemre. Bár halmazelméletről sejtelmem
            sincs, követtem Irént, mint az alvajáró. Az előadás után a vendég tudós tiszteletére
            vacsora volt a belvárosi vendéglőben. Vacsora közben az egyik urat a telefonhoz hívták.
            Néhány perc múlva visszatért és jelentette, hogy világpolitikai változás történt... Az
            urak és hölgyek egy pillanatra elhallgattak, meghökkenve néztek egymásra, aztán gyorsan
            másról beszéltek, mintha semmi sem történt volna. Nagyon jó kedve volt mindenkinek. A
            kiszáradt, kicserzett tudós arcok félszeg vigyorgásra derültek, megeredtek a nyelvek,
            nem volt se vége, se hossza a matematikai humornak... Sikamlós történeteket meséltek
            giesseni meg heidelbergi kollégákról. Az egyik nő, egy sovány, nyeszlett kis matematikus
            veréb különösen élénk volt, lubickolt ebben az egyszerre tudományos és nagyvilági
            életben, szakkérdésekkel ostromolta Irént, úgy nézett rá, mint a bölcsesség kútfejére...
            Irén udvariasan, nyugodt fölénnyel, szabatosan válaszolt a kérdésekre. Ebben a
            környezetben higgadt, fegyelmezett, de a hivatásától megszállott szakember volt, aki
            matematikai műszavakban és formulákban vesz lélegzetet. Úgy tapasztaltam, komolyan
            vették és nagyra értékelték munkásságát. - Bejön maga még az én utcámba! - kacsintott rá
            foghíjas nevetéssel az egyik tudós, aki elektromos térrel foglalkozott, míg Irén
            szakmája az atomfizika volt... Vacsora után mulatni mentünk egy zenés kávéházba, hiszen
            olyan jó kedve volt mindenkinek!... Éjfél felé behozták a reggeli lapokat, amelyek már
            részletesen közölték az eseményt. A bécsi professzor halkan és szerényen megszólalt,
            legyünk olyan jók, fordítsuk le neki a híreket... Félegy tájban Irén meg én
            elköszöntünk. Beültünk egy közeli vendéglőbe. Irén remegve bújt hozzám, mint egy kis
            madár. - Nem kellene neked most fölmenned valamelyik szerkesztőségbe? - kérdezte. - Nem,
            sokkal jobban érzem magam itt veled... Mi közünk a világtörténelemhez, mi ketten
            szeretjük egymást... - Csakugyan, olyan végtelen nyugalom, derű és béke volt bennünk,
            mint még soha. A szerelem betakart, bepólyált bennünket. Az irtózatos robbanás úgy
            hangzott a fülünkbe, mint valami nagyon távoli mennydörgés moraja. Félretoltam az
            újságokat, amelyeket eddig is szórakozottan nézegettem. Irén kiszélesedő mongolos arcát,
            zöldesszürke szemét néztem... Éjszaka karonfogva mentünk végig a néptelen Körúton. Egy
            magányos sétáló hangosan, tapintatlanul, de mégis kedvesen, huncut, dévaj sugarakkal a
            szemében, mintegy áldását adva frigyünkre, rámköszön: - Szervusz!... Szervusz!... - Te,
            ki ez az alak? - Senki, ne törődj vele. Magántudós és kávéházi bölcs... Nagyon kedves
            ember... - A kapu mélyedésében tébolyultabban csókoltuk egymást, mint valaha.</p>
         <p> A következő héten Irén ideges és féktelenül türelmetlen volt, vonaglott, ficánkolt,
            valósággal vitustáncot járt. Néhány összetűzésünk, amelyekről már beszámoltam, ebben az
            időben történt. Feltűnően megváltozott. Te persze a változás okát a világtörténelmi
            eseményben látod, Irén felismerte az új politikai helyzetet, levonta következményeit és
            szabadulni akart tőlem... Lehet, hogy részben így van, az időpontok mindenesetre
            gyanúsan egybevágnak, de azért én nem esküszöm meg rá... Minden emberi számítás, minden
            józan ész szerint így kellene lenni, csakhogy, aki Irénnel találkozott, annak be kell
            ismernie a józan ész csődjét... Ez a magyarázat túl józan, túl egyszerű, túl érthető.
            Hiányzik belőle Irén eleme, a titokzatosság. Különben is később olyan körülmények
            merültek fel, amelyek ennek ellentmondanak... Egy kis türelmet, mindjárt megtudsz
            mindent... Illetve ördögöt tudsz meg mindent!... Erről a lányról csak nagyon keveset
            lehet megtudni... Egy este, mozi után, - rengeteg kalóz- meg haramiafilmet játszottak
            ebben az időben, - riadt, könyörgő pillantásokat vetett rám a vendéglőben:</p>
         <p>- Te, gyerünk innen, meneküljünk innen, amíg nem késő!</p>
         <p>- Hová meneküljünk? - kérdeztem szelíden és kissé szórakozottan.</p>
         <p>- Mindegy, akárhová! Csak el innen, el!</p>
         <p>- Párizsban sok embert ismerek...</p>
         <p>- Párizs nem biztonságos hely!</p>
         <p>- De miért kell egyáltalán elmenni?</p>
         <p>- Hát nem érzed, nem látod, mi történik körülötted? Hiszen már meg vannak szervezve, fel
            vannak készülve... Tudod, milyen vad energia, milyen rettenetes elszántság, milyen
            irtózatos bosszúvágy van bennük! Mi lesz veled, ha ezek felülkerekednek! Számon tartanak
            és leszámolnak veled... Nem félsz?</p>
         <p>Csakugyan nem féltem. A testi félelem érzése ugyanúgy hiányzik belőlem, mint a
            vallásosság, a zenei érzék vagy a féltékenység. Nem dicsekszem vele, nem hiszem, hogy ez
            érdem, sőt könnyen lehet, hogy fogyatékosság, a képzelőerő hiánya. Egyszerűen nem tudom
            átérezni a veszélyt... Azt feleltem, hogy jobban aggaszt a valószínű kenyértelenség, az
            ágyrajárás, a testi ápolatlanság és lerongyoltság...</p>
         <p>- Hát akkor miért nem menekülsz?</p>
         <p>- De ez sem aggaszt túlságosan. Nehezen tudok elképzelni olyan világot, amely az én
            medve energiámnak valami hasznát ne venné. Mindenfelé vannak jó embereim. Majd dolgozom
            suba alatt, albérletbe... Ha pedig ez sem lehetséges, akkor elmegyek zsákhordónak, vagy
            rakodómunkásnak. Elég erős vagyok hozzá... Az ellen talán csak nem lesz kifogás...</p>
         <p>- De hát a szégyennel, a megaláztatással nem törődöl? A gúnyos, megvető pillantások nem
            izgatnak? Nem bánod, ha az emberek nem nyújtanak neked kezet?</p>
         <p>Azt feleltem, hogy ezt aztán igazán nem bánom. Sőt, egyenesen mulattat, hogy ellenséges
            környezetben kell megállnom a helyemet. Eddig úgyis túl jó dolgom volt, túlságosan
            kényeztettek. Hogy ki egész ember, kiben van önuralom és fölény, az nem olyan
            környezetben derül ki, ahol ünneplik és dédelgetik, hanem olyanban, ahol lenézik, ahol
            kutyába se veszik... Csak hadd súgjanak össze a hátam mögött... Bánjanak velem
            leereszkedően. A munkámat nem tudják nélkülözni... Ha pedig tévedek, ha nem jut nekem
            betevő falat, akkor is itt maradok... Inkább fetrengek itthon a csatornában, mint
            Párizsban egy kifizetetlen szállodai szobában. Ez sokkal kevésbé gyötrő, sokkal kevésbé
            megalázó.</p>
         <p>Irén remegő utálkozással hallgatott. Egyszerre csak kitört: - Te is olyan vagy, mint ők!
            Csak a származásod akadályoz abban, hogy közéjük állj!</p>
         <p>Nem volt időm tiltakozni, mert Irén minden átmenet nélkül ezt mondta: - Te, nekem nagyon
            jó ismerőseim vannak Amerikában... Ott ezek sohasem kerülnek hatalomra. Néhány hónapig
            eltartanának bennünket... Megszereznék a tartózkodási engedélyt... Én könnyen kapnék
            állást, te is tudnál valahogy pénzt keresni, ha másképp nem, francia órákkal... Jaj,
            miért nem szerezted meg a párizsi doktorátust!... Vagy mást mondok... Tudod mit!
            Menjünk Mexikóba!... Te, ha elmegyünk Mexikóba, akkor itthagyok csapot-papot, akkor
            lemondok a megbízatásomról...</p>
         <p>Mexikó! Ez Irénnek ugyanabba a lelki rétegébe tartozik, mint a kalózfilmek. Mihez
            fogjunk ebben a letarolt, kifosztott, szenvedélyektől izzó és éhező országban, ahol
            dögszag terjeng a levegőben, és amelynek a magyarhoz hasonló elkínzott népe önmagát
            gyilkolja... Mihez fogjak a forró és szikkadt tájak, a tűzhányók, az emberevő istenek, a
            forradalmak és államcsínyek, a föld alatt tenyésző vad indulatok és véres babonák
            országában!... Brrr... Nem nekem való hely... Éppen ezért vonzotta Irént. Milyen
            különös, ellentétes pályát futunk meg mi ketten! Értjük egymást, lelkünk alkatrészei
            közösek... De amit én úgyahogy elfojtottam magamban, életem legalsó rétegébe
            süllyesztettem, amivel valahogy megbirkóztam, amin felülkerekedtem, amit sikerült
            többé-kevésbé civilizálnom, amit nem éppen zökkenők, kisiklások és balesetek nélkül, de
            mégis tűrhetően beleillesztettem a polgári rendbe; az ösztönök és indulatok erdeje, a
            fogát vicsorgató, habzó szájú ősember, akiben ember alatti vagy ember fölötti energiák
            feszülnek, Irénnek eszményképe. Én nagy nehezen eljutottam a rendbe, Irén a rendből
            indult el... nem is tudom, hová... Úgy beszélünk egymással, mintha egyik világrészből a
            másikba telefonálnánk... Azt feleltem Irénnek, nem megyek Mexikóba. Itthon maradok.</p>
         <p>Ez volt vele szemben az egyetlen fölényes pillanatom. Irén másnap be is ismerte: -
            Gondolkoztam és beláttam, hogy neked van igazad... A te álláspontod a férfiasabb, a
            becsületesebb, az erkölcsösebb. Ne haragudj azért, amit tegnap mondtam...</p>
         <p>De azért egyre idegesebb, egyre türelmetlenebb, egyre kiszámíthatatlanabb lett. Minden
            napra tartogatott valami meglepetést vagy “puccsot”, ahogy én kétségbeesetten
            tréfálkozva neveztem. Több, mint egy hétre beszüntette a szerelmet, azt mondta, nincs
            olyan idegállapotban... Mikor én nyámnyila hülyeségemben ebbe is belenyugodtam és bárgyú
            nagylelkűséggel azt ajánlottam, hogy majd akkor kezdjük újra, amikor ő jónak látja,
            képmutató hála volt a mosolyában, de azt hiszem, vissza kellett tartania magát, hogy ki
            ne pukkadjon a nevetéstől... Istenem, milyen mafla voltam! És hogy visszaélt velem, hogy
            az ujja köré csavart!... Te, ha ez a nő itt volna a közelemben, véresre, nyomorékká
            verném! Még most is forr bennem az indulat... Az egyensúlyom... Fütyülök az
            egyensúlyomra... Hanem pajtás most már igazán gyerünk innen, a szegény pincéreknek
            leragad a szemük, nekik is joguk van egy kevés alváshoz... Átmegyünk a Margit körúti
            kávéházba, ilyenkor, nyár végén, kellemesek a budai hajnalok... Mire kivilágosodik,
            elkészülök a történetemmel, a felén már túl vagyok...</p>
         <p> Egy dupla feketét kérek... Ott hagytam abba, hogy minden napra tartogatott valami
            meglepetést. Mindennap remegve ültem fel a hetes autóbuszra és az átszállásnál
            hasztalan kértem tanácsot és biztatást a tizenötös autóbusztól... Semmiféle
            háromszögeléssel nem lehetett kiszámítani viselkedésének a tónusát, nem lehetett előre
            látni, mit talál ki megint, miféle újabb befejezett tény elé állít... A kávéházban meg
            az autóbuszon vért izzadva készültem a találkozásokra, csattanós visszavágásokat
            dolgoztam ki, többfélét, aszerint, ha ő ezt vagy azt mondja. Megsüthettem a
            visszavágásaimat, egészen mást mondott, olyant, amit nem is álmodhattam... Március
            16-án vagy 17-én úgy süvített a hangja, úgy fúródott a koponyámba, mint egy nyíl. Egymás
            után, szinte percenkint rakétázta a puccsokat, forgott velem a világ... Egyszer csak
            gonosz, kegyetlen, rejtélyes arccal megszólalt:</p>
         <p>- Mondanék valamit, de nem merem... Félek, hogy megint megsértődöl...</p>
         <p>- Csak tessék, nem sértődöm meg.</p>
         <p>- Igazán nem sértődöl meg?</p>
         <p>- Nem.</p>
         <p>- Te... mi volna, ha... mondjuk egy hétig... egyáltalán nem találkoznánk? Jaj, már
            látom, hogy haragszol, visszavonom az egészet... Nem mondtam semmit!... Nem mondtam
            semmit... Csak ne vágnál ilyen kétségbeesett arcokat... Holnap idejössz, mint
            rendesen... Kérlek, ne haragudj...</p>
         <p>Ezen a napon Irén gyengélkedett, este otthon maradt a gyűlöletes ferencvárosi szobában,
            amely még idegesebbé tette. Szerencsére már csak rövid ideig lakik benne... Vérig sértve
            mentem haza kapuzárás előtt. Ez nem mehet így tovább! Én szeretem, ha kínoznak, szeretem
            a bizonytalanságot, a függő viszonyt, de ez több a soknál! Végképp nem alázhatom meg,
            nem tehetem nevetségessé magamat... Hazamenet és másnap egész nap a szakító levelet
            szövegeztem magamban. Délután a kávéházban meg is írtam. Még mindig elküldhetem egy
            boy-jal... Nem küldtem el. Este pontosan hét órakor csöngettem Irén lakása ajtaján,
            sötét, mogorva, gyanakvó ábrázattal, erősen eltökélve, hogy az első felcsattanó hangra,
            az első ideges nevetésre, az első puccskísérletre veszem a kalapom és elmegyek. Irén
            nyitott ajtót és olyan szenvedélyesen ugrott a nyakamba, mint még soha. - Édes, drága,
            egyetlenem!... Hízelegve, nyalánkan, virtuózan csókolt, egész tébolyító csókműsorát
            eljátszotta.</p>
         <p>- Mi volt veled tegnap? - kérdeztem megrökönyödve és boldogan.</p>
         <p>- Semmi, ne törődj vele... Rosszul éreztem magamat, ideges voltam... Nagyon, nagyon
            szeretlek!</p>
         <p>- A feleségem leszel októberben?</p>
         <p>- Hát persze! Milyen csacsi vagy! Mire való ilyent kérdezni?</p>
         <p>- Hol vacsorázunk?</p>
         <p>- Itt nálam! Én főzök neked vacsorát. Gyakorlom magamat a háztartásban. Áprilistól
            kezdve ez így lesz minden este. Szereted a zöldségeket? Szereted a spárgát? Áprilisban
            minden este spárga lesz vacsorára...</p>
         <p> Az utolsó nyolc nap álomszerűen szép volt. Irénben talán már megérlelődött az
            elhatározás, hogy szakít velem, és kitett magáért, azt akarta, hogy sokáig ne felejtsem
            el... Vagy talán nem is ezt akarta... Tudom is én... Újra eljött hozzám, az enyém volt
            megint... Ezekben a napokban nem bölcselkedtünk, állandóan gyakorlati kérdésekről
            beszéltünk. Irén végképp leszámolt azzal, hogy ebben az egyre kegyetlenebb világban
            nekem rövidesen nem lesz se állásom, se jövedelmem. Mexikóról már lemondott, itt fogunk
            élni, de miből? Nincs más hátra, ő fog engem eltartani. Nem szégyen ez, nyugodtan
            elfogadhatom, hiszen hitvesi kötelessége. Mi volna, ha felcsapna újságírónak? Olyan
            gyors és hajlékony eszű, hogy gyorsan beletanulna... Vagy esetleg kitanulná a színpadi
            rendezést! Én úgyis mindig azt mondom, bámulatos érzéke van a teatralitás iránt. Én
            mosolyogva ellenkeztem és azt feleltem, ne aggódjék, még jó ideig kenyeret tudok keresni
            mindkettőnknek. Erre csókkal tapasztotta be a számat:</p>
         <p>- Te csacsi! Hát nem örülsz, hogy nem érdekből szeretlek, hanem önmagadért!</p>
         <p>De azért kissé feltűnt, hogy míg azelőtt már-már fölöslegesen hangsúlyozta, szinte
            világgá kürtölte a szerelmünket, most, amikor már minden ismerősünk úgy bánt velünk,
            mint vőlegénnyel és menyasszonnyal, mintha titkolta volna. Hétfőn, március 20-án egy
            társaságban halvány, alig érthető célzást tettem arra, hogy feleségül fogom venni. Mikor
            magunkra maradtunk, idegesen rámszólt:</p>
         <p>- Fölösleges dolgokat beszélsz! Minek tetted szóvá a házasságunkat?</p>
         <p>- Hát nem jössz hozzám feleségül?</p>
         <p>- Dehogynem! De mire való mindent az emberek orrára kötni?</p>
         <p>Nem feleltem semmit. Nem akartam azt mondani, hogy ő éppen eléggé az emberek orrára
            kötötte az utóbbi hat-nyolc hét alatt. Később, a magány hónapjaiban, amikor bőven volt
            rá időm, sokat töprengtem Irén megfoghatatlan viselkedésén, ahogyan szinte kereste,
            szinte erőszakolta, hogy hírbe hozzák velem... Bizonyos, hogy emögött valami titok
            lappang, Irén rengeteg titka közül az egyik... Nem sütöttem ki okosabbat, mint hogy
            valakit féltékennyé akart tenni, talán éppen L... K...-t, az egyetlen nagy szerelmét.
            Talán azt akarta, hogy barátai számoljanak be neki az érdekes újdonságról az Egyesült
            Államokban... Olcsó eljárás, nem vall Irénre, de tőle még az is kitelik, hogy olcsó
            eljárásokkal él... Egyik találkozásunkkor, hónapokkal a szakítás után megemlítettem neki
            a gyanúmat. Üres, kifejezéstelen arccal bámult a levegőbe.</p>
         <p>- Nem találtad el, - mondta. - Én nem szorultam trükkökre. Mindent el tudok érni a
            személyiségemmel.</p>
         <p>Nagyon szép mondás, de semmit sem bizonyít. Irénnel kapcsolatban különben is együgyűség
            bármilyen természetű bizonyítékot emlegetni. Nem vagyok ostoba, akadnak, akik erőszakos,
            komisz törtetőnek tartanak, ráadásul pesti vagyok, megvan bennem a hagyományoktól és
            konvencióktól nem feszélyezett kíméletlen éleslátás - és kettőnk közül mégis én voltam a
            gyanútlan, hűséges, parasztian nehézkes és becsületes ember, és a többé-kevésbé népi
            környezetből való Irén a kalandor... Furcsa, nem? Más író talán erre a paradox
            ellentétre vetné a hangsúlyt ebben a történetben. Engem azonban az emberi érintkezések
            szövevényei jobban érdekelnek, mint a szociológiai tréfák és különösségek... Harmadnap,
            szerdán, március 22-én a dolog megismétlődött. Nagy társaságban vacsoráztunk,
            debreceniekkel... Mondanom sem kell, hogy Debrecent már régen a szívembe zártam, szóban
            és írásban hirdettem ennek a városnak a dicsőségét. De nehogy félreérts: egyáltalán nem
            ereszkedtem le Debrecenhez, egy pillanatig sem kerestem benne idilli egyszerűséget...
            Debrecen éppoly kevéssé Gretchen, mint Irén, nem lehet fausti fölénnyel szeretni... Hogy
            összetörtek, hogy szétmállottak azok a kényelmes skatulyák, amelyekbe valamikor
            Budapestet és a vidéket, a kettő ellentétességét csomagolták! Ma már nincs különbség
            főváros és vidék között, hacsak az nem, hogy Budapest fáradt és életunt szelleme a
            múlton kérődzik... úgy, mint én... a mohó és türelmetlen vidék meg nem tud jóllakni a
            jövővel... mint Irén... Ennyiben talán jelképesnek fogható fel a mi történetünk, bár
            elismerem, a jelkép nem egészen kifogástalan... De megint elrugaszkodom... Főúr, egy
            barackot kérek... Egyszóval szerdán, március 22-én debreceniekkel vacsoráztunk. Irén a
            fülembe súgta, hogy üljek jó messzire tőle... Mire való kirakatba tenni a
            mátkaságunkat... Az olyan nyárspolgári dolog... Hazamenet megkérdeztem, szégyelli-e,
            hogy közöm van hozzá? - Dehogy szégyellem, te csacsi!... Büszke vagyok rá!... - A kapu
            mélyedésében legalább negyedóra hosszat csókolóztunk. Ezek a csókok mindent tisztára
            mostak, eltüntettek minden kétértelműséget, minden bizonytalanságot. Teljesen
            megnyugodva, sziklaszilárd hittel, derülten mentem hazafelé a szép tiszta téli
            éjszakában az Üllői úton. Bár én meglehetősen kigyógyultam a romantikából, maradt bennem
            annyi rousseau-i képzelgés, hogy hittem a test és lélek közvetlen megnyilatkozásának, a
            csóknak a bizonyító erejében. Ennek a hitnek a logikai megalapozása elképesztően bárgyú,
            helyesebben egyáltalán nincs is logikai megalapozása; vaskos, durva miszticizmusra épül
            az egész... Abból indulunk ki, hogy a csók, a szájnak, a nyelvnek és a fogaknak ez a
            csodálatos összjátéka valami egyszerű, egynemű dolog, amelyet, mint a vegytanban az
            elemet, nem lehet alkatrészeire bontani. Ez az egynemű valami engem határtalanul,
            kimondhatatlanul boldoggá tesz, és ebből azt a következtetést vonom le, hogy nekem szól,
            személy szerint hozzám van intézve, a sors rendelése, hogy ez a csók a földkerekségen
            egyedül engem tegyen boldoggá. Ami engem boldoggá tesz, az valódi, azt nem lehet
            mesterségesen előállítani, a száj íze, az ajkak tapadása, a lélegzetvétel nem hazudik...
            Istenem, mennyi barbár örökséget cipelünk magunkkal!... Az igazság az, hogy a csók
            ugyanolyan mesterség és tudomány, mint a vasgyártás vagy az iparostanonc-oktatás. Egyik
            nő jól csókol, a másik kevésbé jól... Irén nagyszerűen tud csókolni... Sorozatokban
            állítja elő a férfiak boldogságát, boldogsággyáros... Milyen keserves munkámba került
            kitépnem magamat annak a rögeszmének a karmaiból, hogy Irénnel való találkozásom a sors
            rendelése volt, talán még mindig nem sikerült egészen... Hogy kínlódtam, amíg nagy
            nehezen kettétörtem magamban az Irénnel való összekovácsoltság tudatát! Dőltek,
            özönlöttek a tények, amelyek azt bizonyították, hogy Irén fütyül rám. Csakhogy nekem
            ellenbizonyítékaim voltak... A csókjai...</p>
         <p>Csütörtök, március 23-a megint nevezetes nap volt, Irén megajándékozott a boldog
            szerelem utolsó nagy pillanatával... Ne félj, lesznek még nagy pillanatok, hátra van még
            a boldogtalan szerelem... Este háromnegyed hétkor a tizenötös autóbusz hat percet
            késett. Csakugyan, Irén szórakozottan, gépiesen viszonozta a csókjaimat.</p>
         <p>- Mi az, megint baj van? Megint puccs készül? - kérdeztem, mert ebben az időben már
            minden kis jelre gyanút fogtam.</p>
         <p>- Nem, nincs semmi baj. Nem készül puccs... Levelet kaptam...</p>
         <p>- Amerikából?</p>
         <p>Irén némán igent bólintott.</p>
         <p>- Szabad, megnéznem? - Irén ugyanis már többször megmutatta L... K... leveleit. Minden
            ügyébe beavatott. De most ijedten rántotta el a levelet.</p>
         <p>- Nem, az Istenért, hagyd, ezt nem lehet elolvasni!</p>
         <p>Aznap valami vitaesten voltunk. Irént minden érdekelte és mindenfelé voltak kapcsolatai.
            Utána egy Andrássy úti vendéglőben vacsoráztunk. Keveset beszéltünk. Irén titokzatos és
            kissé zavart volt. Egyszerre csak megszólalt:</p>
         <p>- Te, a levél tizenkét sűrűn gépelt oldal... És a háromnegyed része terólad szól.</p>
         <p>- Énrólam?</p>
         <p>- Igen, rólad.</p>
         <p>- És mit ír?</p>
         <p>- Megint meg fogsz sértődni...</p>
         <p>- Már edzett vagyok a sértődésben. Beszélj.</p>
         <p>- Azt írja, hogy te a süllyedő hajódat hozzákötöd az én életemhez... Hogy ehhez nincs
            jogod... hogy ez erkölcstelenség tőled... Egy szót se szólna, ha én egyszerű magánember
            volnék. De nekem küldetésem van.</p>
         <p>A küldetés! Ez a magasztos eszme, amelyből jóformán semmit sem értettem, csak azt
            tudtam, hogy elválaszt Iréntől... Milyen furcsa műfajba tartozik ez a történet! Van
            benne szerelmi líra, van benne kémromantika és van benne bohózati cselszövény is,
            rövidesen meglátod!... Irén küldetésére olyan borzongó áhítattal és egy kevés lesütött
            szemű, zavart féltékenységgel néztem, mint a nagy államférfi naiv felesége a parlamentre
            meg a Népszövetségre... Megint nem vacsorázol itthon... Tönkreteszed az egészségedet
            azzal a sok munkával és izgalommal... Egy negyedórád sincs az én számomra... Irén
            küldetése éket ver közénk, de ezt tudomásul kell vennem, fejet kell hajtanom előtte.</p>
         <p>- Hát egészen komolyan akadályozlak a küldetésedben? - kérdeztem elfúló hangon.</p>
         <p>- Hát persze, hogy akadályozol! Ebben a mostani megbízatásomban is akadályozol, pedig ez
            csak egy pici epizódja az egésznek. Ezek a pasasok már kezdenek tudni rólad, szimatolnak
            utánad... Ha megtudják, hogy jóban vagyunk, többé szóba sem állnak velem, kezdhetem
            elölről az egészet... Hanem az igazi küldetésem, az egészen más, az sokkal komolyabb...
            Kifogástalanul és feddhetetlenül kell a világ előtt állnom, nem szabad lehetőséget
            adnom arra a vádra, hogy azért harcolok az idegen eszmék ellen...</p>
         <p>- Mert zsidó származású férjed van.</p>
         <p>- No látod! Ez az.</p>
         <p>- Hát akkor, Irénkém, legjobb lesz, ha szakítunk, - mondtam csendesen. - Én nem akarok
            az utadba állni.</p>
         <p>- Milyen jó vagy! Milyen nemes vagy! Mennyire férfi vagy!... Hát felteszed rólam, hogy
            én elfogadom tőled ezt az áldozatot!... Hiszen én is ragaszkodom hozzád, te csacsi!...
            De hát akkor mit csináljunk!...</p>
         <p>Az utolsó mondatot kezét tördelve mondta. A könnyek lecsurogtak az arcán. Én
            hosszadalmas előadásba fogtam arról, hogy az életkörülmények nem csökkenthetik a
            meggyőződés értékét, a kettőnek semmi köze sincs egymáshoz, csak a legotrombább,
            legrosszabb hiszemű demagógia találhat bennem támadási felületet, de ezt nagyon könnyű
            kivédeni, erre könnyű visszavágni... Irén csak a szabadságeszmék mellett tüntet, csak a
            rettenthetetlenségét bizonyítja be, ha politikailag nem kívánatos férjet választ... Csak
            a végső konklúziót hallotta, mert egész idő alatt elmerülten ült. Hirtelen
            felrázkódott:</p>
         <p>- Szóval mégis menjek hozzád feleségül! Te is szakasztott olyan vagy, mint L... K... Te
            is percenkint ellentmondasz magadnak!... Milyen édes vagy... Milyen drága vagy!... Hogy
            szeretlek!... Tekergők vagytok ti férfiak! A logikátokkal, a szellemi fölényetekkel
            mindent a világon be tudtok bizonyítani... Te, ugye most már mindig így lesz? Ezentúl te
            leszel az okosabb! Te fogsz engem vezetni és irányítani! Hidd el, nagyon rászorulok.</p>
         <p>Szélesen kilátott nagy szájával, villogó aranyfogaival, könnyben ázó szürke szemével
            félszegen, meghatóan, szerelmesen nézett rám. Én mosolyogva mondtam: - Megpróbáljuk!...
            Megpróbáljuk!...</p>
         <p>Irén egy pillanatnyi hallgatása után egyszerre csak megrázkódott: - Te, ha egyszer
            elhagynálak...</p>
         <p>- El akarsz hagyni! - vágtam közbe.</p>
         <p>- Dehogy hagylak el, eszem ágában sincs... De abban az esetben, amely sohasem fog
            bekövetkezni, ha egyszer elhagynálak... ezt jegyezd meg jól... nem fogok többé
            emlékezni semmire. Csak az agyammal fogok emlékezni a puszta tényekre. A lelki
            tartalmukat is meg fogom tudni magyarázni... másoknak. De érezni semmit sem fogok...
            Számomra az, ami elmúlt, meghalt. Egyszerűen nincs többé...</p>
         <p>Másnap, pénteken, március 24-én - ezekkel a pontos dátumokkal már nem sokáig untatlak -
            ünnepnap volt. Úgy állapodtunk meg Irénnel, hogy egy órakor értem jön egy ismerős
            házaspárhoz, akiknél dolgom van, és utána együtt ebédelünk. Tekintve, hogy még volt két
            pengő megtakarított pénzem, csütörtök este a kapumélyedésben a csóközön után Irén nem
            adta ki a másnapi zsebpénzemet. - Ez a két pengő délig elég lesz neked! - mondta.
            Háromnegyed egy után már kezdtem hegyezni a fülemet Irén csengetésére. Fél kettő lett és
            Irén még mindig nem csengetett. Háromnegyed kettőkor a házaspár leült ebédelni, én meg
            kimentem az előszobába és ott ácsorogtam kettőig. Kettőkor lementem az utcára és ott
            lestem Irént negyed háromig. Negyed háromkor elkullogtam negyven fillérrel a zsebemben.
            Jó néhány vendéglő van Budapesten, ahol szívesen adtak volna hitelbe enni. De nem
            voltam éhes. Kábultan, elhomályosult öntudattal tántorogtam végig az Andrássy úton az
            Operától a Körútig. Levegő után kapkodtam, mint akit irtózatos erővel mellbe vágtak. -
            Vége van!... Vége van!... motyogtam magamban. Éppen annyi pénzem volt, hogy
            megválthattam az autóbuszjegyet. Az autóbuszon valamennyire magamhoz tértem. Irén
            végképp torkig van velem, ez bizonyos... Azért hagyott itt pénz nélkül, hogy ezzel is
            tudtomra adja, mennyire utálja az egész gyerekes, ostoba, szentimentális játékot. Holnap
            postautalvánnyal vagy levélben egy búcsúszó nélkül megkapom a nála maradt pénzt... Most
            mit tegyek?... Egyelőre alszom... Levetettem magamat a rekamiéra. A következő
            pillanatban megszólalt a telefon. Irén volt. Három perccel azután érkezett, hogy én
            elmentem. A fodrásznál volt. Nagyon sokáig várakoztatták. Bocsássak meg... A házban levő
            kávéház főpincérétől pénzt kértem kölcsön, taxiba ültem és elmentem Irénért.
            Megebédeltünk. Rossz volt az ebéd, egyikünknek sem ízlett. Ebéd után Irén feljött
            hozzám. Még egyszer az enyém volt.</p>
         <p>- Te, nincs selyempapírod? - kérdezte, miközben a fürdőszobában sminkelte magát.</p>
         <p>- Minek az neked?</p>
         <p>- Be akarom csomagolni a fogkefémet. Már nagyon rossz. Másikat veszek helyette.
            Azonkívül a hálóköntösömet is elviszem. Ki kell mosatni.</p>
         <p>- Itt is kimossák...</p>
         <p>- De nem olyan jól és különben is, ez nem való. Másnap fedeztem fel, hogy a krémes
            tégelyét is hazavitte.</p>
         <p>A kávéházban elővette cipzáros pénztárcáját. - Ami ma történt, annak a jövőben nem
            szabad előfordulnia. Nem maradhatsz az utcán egy fillér nélkül. Már különben is csak
            ötven pengőnk van. Nem sikerült jól gazdálkodnunk ebben a hónapban... Majd áprilisban
            másképp lesz... Te, én ezt most visszaadom neked, annál is inkább...</p>
         <p>- Annál is inkább?</p>
         <p>- ...mert holnap nem találkozhatunk.</p>
         <p>- Miért?</p>
         <p>- Te, ezek a pasasok nem hagynak békében. Már múlt szombaton is erőnek erejével el
            akartak jönni az előadásomra. Alig tudtam lebeszélni őket!... De holnap biztosan ott
            lesznek... Neked nem szabad velük találkoznod! Abból botrány lenne... Hozd meg ezt az
            áldozatot nekem... ne gyere el a hátralevő három előadásomra... Vasárnap tizenegyre
            várlak.</p>
         <p>- De ma este csak velem maradsz?</p>
         <p>- Hogyne, veled maradok.</p>
         <p>Mikor végigmentünk a Rákóczi úti éttermen, Irén belém csípett. Az asztalnál sokáig nem
            tudott szóhoz jutni. Bíborvörös lett az izgalomtól. Végül hangos, ideges nevetésre
            fakadt.</p>
         <p>- No ezt megcsináltuk! Itt vannak!</p>
         <p>- Kik?</p>
         <p>- Azok a pasasok!... Mind a négyen!... Láttak engem veled!... Utánunk néztek!... Azóta
            már bizonyosan tudják a nevedet... Megkérdezték a főpincértől...</p>
         <p>- Nagyon nagy baj ez?</p>
         <p>- Dehogy is nagy baj! Egyáltalán nem nagy baj! Sőt, egyenesen örülök, hogy így
            történt... Legalább látják, hogy nem szorultam rájuk, más udvarlóm is van...</p>
         <p>- Nem gondolod, hogy ez a találkozás ártani fog az ügynek? - kérdeztem az “ügy”-ért való
            aggodalmat színlelve, bár a lelkem mélyén ujjongva kapaszkodtam abba a reménybe, hogy ez
            a baleset talán véget vet mindennek, és Irénen nem kell többé kiállhatatlan
            forradalmárokkal osztoznom.</p>
         <p>- Nem hiszem, majd kivágom magamat... Én mindig kivágom magamat... Ezek rettenetesen
            bíznak bennem... El nem tudod képzelni, milyen vagyok köztük!... Lelkes honleány,
            tájékozatlan, finom úrilány... A múltkor megkérdeztem a mérnököt, hogy tulajdonképpen
            mi az a marxizmus? Legyen olyan jó, magyarázza meg... Nekigyürkőzött és megmagyarázta a
            marxizmust... Képzeld, ő magyarázta nekem! Azért valahogy mégis gyanítják, hogy nem
            vagyok egészen közülük való... A szellemi ember, úgy látszik, elárulja magát... De azt
            se nagyon bánnám, ha ezekkel vége szakadna a barátságnak... Nagyon unalmas emberek és
            rettenetesen rámnehezednek... Van még elég összeesküvő kör, ahová bejuthatok...</p>
         <p>Negyedóra múlva hosszabb tűnődés után megszólalt: - El tudnál te engem tartani, amíg
            kitanulom a színpadi rendezést?</p>
         <p>- El hát. Van néhány ezer pengőm.</p>
         <p>- És gondolod, hogy akkor is kapok állást, ha a te feleséged vagyok?</p>
         <p>- Azt hiszem, kapsz.</p>
         <p>- Akkor talán faképnél hagyom az egészet és jövő hónapban hozzádmegyek... De azért még
            ne örülj, még nem biztos!... Még sok mindentől függ... Most pedig fizess és gyerünk
            haza. Rettenetesen fáradt vagyok.</p>
         <p>Hosszú idő óta először fizettem a magam pénzéből. Mikor elmentünk “azoknak” az asztala
            mellett, a négy férfi kórusban kiáltott utánunk:</p>
         <p>- Irén! Irén!</p>
         <p>Irén odament hozzájuk. Bennem felforrt a vér, de nem szóltam semmit. Egy pillanat múlva
            visszajött, kezében egy hetilappal.</p>
         <p>- Ezért hívtak vissza. Ez a legújabb szám. Most jött ki a nyomdából.</p>
         <p>- Talán benne vagyok? - találgattam. - Ez a lap már egyszer-kétszer rámförmedt a cikkeim
            miatt.</p>
         <p>- Én is arra gondoltam! Akkor biztos tudják, hogy veled voltam és szándékosan adták
            ide... Mutasd.</p>
         <p>Nem voltam benne. A kapu mélyedésében ugyanúgy csókolóztunk, mint máskor.</p>
         <p>- Egyszóval vasárnap délelőtt tizenegykor?</p>
         <p>- Jöhetsz már háromnegyedkor is.</p>
         <p>Másnap, szombaton délután háromnegyed ötkor a levelet bedobták az előszobám ajtaján.
            Mikor leesett, úgy csattant a padlón, mint Irén hangja... Te nevetsz?... Te azt találod,
            hogy ez nem meglepő fordulat? Neked az a véleményed, hogy legfőbb ideje volt!... Hogy az
            előzmények bőségesen megmagyarázzák, még ráadás magyarázattal is szolgálnak... Hogy
            Irén már főpróbát is rendezett a szakításból... Hányszor mondjam, hogy a jól
            előkészített események, amelyek logikusan következnek az előzményekből, a
            legváratlanabbak, a legmeglepőbbek. Az embert legjobban az vágja fejbe, aminek a
            bekövetkezésével számol... Reszkető kézzel felbontottam a levelet. Irén közben
            visszakérte, de azért ma is hiba nélkül fel tudom mondani, annyiszor elolvastam, így
            hangzott:</p>
         <p>Édes, egyetlen, kicsi fiam!</p>
         <p>Kétségbeesetten, halálos fájdalommal a szívemben írom neked ezeket a sorokat. Már régóta
            készülök rá, de nem volt erőm tollat venni a kezembe, amíg külső esemény rá nem
            kényszerít. A külső kényszer most bekövetkezett. Már régóta harc, konfliktus folyt
            bennem az egyéniségem és a boldogságom között. Te jelentetted számomra a boldogságot,
            édes kisfiam, de az egyéniségem mást parancsolt.</p>
         <p>Ha most visszatekintek elmúlt életemre, világosan látom, hogy ennek a konfliktusnak a
            kimenetele nem lehetett kétséges. Én nem arra születtem, édes kicsi gyermekem, hogy
            boldog legyek. Én a cselekvésre születtem és amíg lehetett, megpróbáltam
            összeegyeztetni a cselekvést a boldogságommal. De most már nem lehet. Ne kérdezd, mi
            történt, úgyis sejtheted... Ha csak az én boldogságomról volna szó, egy zokszó nélkül
            viselném a most következő nagy, mérhetetlen, sivár árvaságomat. De tudom, hogy ez
            egyúttal a te boldogtalanságodat is jelenti, édes, egyetlen, kicsi gyermekem... És ezért
            vagyok oly nyomorult, oly halálosan szomorú. Ezért szeretném összetépni ezt a
            levélpapirost, de nem lehet! Nem lehet!</p>
         <p>Soha jobban nem érezhetted, mint az utóbbi napokban, hogy nagyon, kimondhatatlanul
            szeretlek! Ez a két csodálatos, gyönyörű, felejthetetlen hónap adjon neked is erőt,
            ahogy nekem erőt ad a szörnyű megpróbáltatások elviselésére! Édes kicsi fiam,
            vigasztaljon az a tudat, hogy soha, egy pillanatra sem leszel egyedül! Gondolatban,
            lélekben én mindig melletted leszek, ott leszek nálad.</p>
         <p>Egyetlenem, mm történt semmi, nincs vége semminek. Talán visszatérek hozzád, talán
            hamarább, mint gondolod. De neked addig nem szabad jelentkezned. Kérve kérlek, ne rontsd
            el vagy ne nehezítsd meg a hozzád való visszatérésemet... És mindenki másnak mondd azt,
            hogy végleg szakítottunk.</p>
         <p>Isten veled, drága, egyetlen, kicsi fiam. Ölel-csókol feldúlt, szerencsétlen,
            boldogtalan</p>
         <p>Iréned</p>
         <p>Szép levél, mi? Micsoda szakértelem! Micsoda technika! Ez a lány úgy tud szakító levelet
            írni, mint te vagy én vezércikket... Iskolában kellene tanítani! Külön órán kellene
            elemezni a finomságait!... Azt az ördögi ravaszságot, amellyel a “küldetésébe” takarózik
            és egyenesen erkölcsi kötelességemmé teszi, hogy meg se moccanjak... Hát ahhoz mit
            szólsz, hogy engem szólít fel arra, hogy kürtöljem világgá a szakításunkat... A dög!...
            Március 25-én kaptam ezt a levelet. Most augusztus közepe van. Kerek öt hónapig tartott,
            amíg megtanultam helyesen olvasni ezt a levelet, amíg méltányolni tudtam a
            zsenialitását... Meg kell hagyni, kissé lassan vált az eszem... Sokáig úgy olvastam,
            mint a jámbor keresztény a bibliát: áhítattal és betű szerint.</p>
         <p>Háromszor, négyszer, ötször egymás után elolvastam a levelet. Aztán visszatettem a
            borítékba és bezártam a fiókomba. Végigfeküdtem a rekamién és sokáig hangosan sírtam.
            Tízpercenkint kinyitottam a fiókot és újra meg újra elolvastam. Értelmezni próbáltam az
            exegézis kezdetleges módszereivel, amelyeket azóta meghaladtam. “Nincs vége semminek.
            Talán visszatérek hozzád, talán hamarább, mint gondolod.” Egyszóval visszatér hozzám...
            de nem bizonyosan, csak “talán”... Elemeztem az írásmű hanghordozását és stílusát. Ha a
            való életben nem is, de írott szövegekben csak tudok tájékozódni!... Feltűnt, hogy a
            levél a katasztrófa bejelentésével kezdődik és csak a vége felé tartalmaz néhány
            vigasztaló mozzanatot, mintha az írója maga is megdöbbent volna a halálos csapástól,
            amelyet rám mért, és most ijedten visszakozna. Az a kissé bizonytalan ígéret, hogy
            visszatér hozzám, alighanem írás közben jutott eszébe... Ezt a kis reménymorzsát
            kárpótlásul, végkielégítésül lökte ide nekem, mint tegnap, még egyszer utoljára a
            testét... Órára néztem: negyed hét múlt öt perccel. Még elmehetek az előadására... Még
            szétüthetek Irén barátai között!... Még kézen foghatom előadás után és azt mondhatom:
            gyerünk!... Vége a szamárságoknak! Én parancsolok!... De sehogy sem láttam magamat az
            erős férfi szerepében. Nem vagyok erős, mert nem akarok az lenni, mert csak a gyengeség
            szerez örömet... De különben sem tehetem, nem hozhatom Irént hátborzongatóan kínos
            helyzetbe, nem csinálhatok botrányt... Végigtekintettem a múltamon: mindig pórul jártam
            a szerelemben, valahányszor erőszakos cselekedetre ragadtattam magamat... Semmi köszönet
            nem volt benne, hogy Stephával, az ukrán lánnyal erőszakos voltam 1928 telén...
            Simone-t, a gépírónőt, akinek a vőlegénye féltékeny volt rám, talán bizony meghatottam
            az erőszakosságommal, mikor szakított velem a következő év tavaszán... Csak még jobban
            elrontottam a dolgot... Párizs!... El kellene utaznom Párizsba!... Nem panaszkodhatom,
            engem is szeretnek a nők, körülbelül úgy, mint minden férfit, de aztán otthagynak,
            irgalmatlanul otthagynak... Olyan vagyok, mint a finom, művelt tárca-csevegés, amely
            túlszedésbe kerül és kézen-közön elkallódik a nyomdában, mert a vaskosabb vonzóerejű
            rendőri és politikai szenzációk mindig kiszorítják a lapból... Már csak azért sem
            mehetek el ma este Irén előadására, mert ezzel durván belegázolnék a küldetésébe,
            szentségtörést követnék el... De nem, hiába kutatom át a múltamat, nem találok benne
            hasonló esetet, amelyen okulhatnék... Irén egyetlen, páratlan valaki, világcsoda!...
            Stephának vőlegénye volt, Simone-nak vőlegénye volt, Irénnek nincs senkije. Hiszen maga
            is “nagy, sivár árvaság”-ról ír a levelében... Irén a küldetéséért hagyott el engem,
            magasrendű erkölcsi eszményeknek áldozott fel... Irén!... Talán ezért nem reménytelen a
            dolog!... Egy eszménnyel mégiscsak könnyebb megbirkózni, mint egy másik férfival!... A
            gondolatok hallhatóan és láthatóan sisteregtek a fejemben, időnkint kigyulladtak, mint a
            körúti transzparensek. Néhányszor szíven ütött az egész ügy furcsa, érthetetlen,
            megdöbbentő képtelensége. Mi ez az egész kémkedési história, amelynek Irén feláldoz?...
            És mi az, amit nekem állítólag sejtenem kellene? Rátörtek, pisztollyal kényszerítették,
            hogy szakítson velem? Éreztem, hogyan változom át békés polgárból egy bolondos és
            vérfagyasztó kalandregény szereplőjévé. Szinte fájt, ahogy a cselekmény fonala a húsomba
            vágott, a nyakamat szorította.</p>
         <p>A szokottnál hangosabb berregéssel megszólalt a telefon. Talán Irén az... Nem Irén volt.
            Hány százszor történt meg ezután, hogy nem ő telefonált! Egy jóbarátom felesége
            vacsorára hívott. Ráértem, elfogadhattam a meghívást... Háromnegyed hét... Most kezdenek
            szállingózni a tanterembe az öreg kisasszonyok, a tudásra szomjas magántisztviselők és a
            terebélyes családanyák. Irén nemsokára felmegy a katedrára az új, testéhez simuló
            babosmintájú ruhájában, amelyet az én unszolásomra csináltatott... Talán a fején van a
            könnyű, hetyke kis kalap, amelyet szintén én erőszakoltam a régi cukorsüveg helyébe...
            Nemsokára megszólal, kinyitja nagy száját, ezt az elvetemült és kimondhatatlanul izgató
            szájat, amellyel úgy tudott csókolni!... Mindjárt megkezdődik tétova, tapogatózó,
            meg-megálló, egyhangú, de néha kiszínesedő, felujjongó dikciója... Az összeesküvők
            mindjárt hallani fogják macskanyávogásszerű, elvékonyodó hangjait. Vajon mit értenek meg
            belőlük?... Mindjárt matematikai jeleket ír fel a táblára, vajon a kréta most is eltörik
            a kezében, mint a múltkor?... Megint rámtört a hangtalan sírás, csak a könnyeim folytak.
            Hogy kínozzam magamat, felidéztem zümmögő dúdolását a fürdőszobában, öltözködés közben.
            Sorban elmondtam valamennyi becézőnevét... Rengeteg volt. Legjobban ezt az értelmetlen
            szót szerettem szlávos hangzása és félszeg gyöngédsége miatt: cipirnyik!... Nem bírom
            tovább ebben a szobában!... Lementem a kávéházba.</p>
         <p>Egyszerre rámtört a valóság, amelyet két hónapon át megcukrozott és elfátyolozott a
            szerelem. Az asztaloknál magukból kikelt, vad tekintetű emberek vitatkoztak. A szomszéd
            asztalnál öten-hatan hallgatták egy jóképű, borotvált arcú, monoklis úr szónoklását. A
            monoklis úr a népszónokok kedélyes, terebélyes fajtájába tartozott, néha hunyorított
            egyet, jelezve, hogy azt, amit mond, nem kell sokat magyarázni, egymás közt vannak,
            értik egymást, néha megrázkódott, mint egy germán tölgy a viharban. Csak
            mondatfoszlányok hallatszottak át hozzám:</p>
         <p>- Azt mondják, hogy ők harcolnak a túlzók ellen, hogy mi szélsőségesek vagyunk...
            Csakhogy, ami nekik túlzás, az nekünk a rend, ami nekik kilengés, az nekünk
            egészség!</p>
         <p>Nem hallgatom tovább, nem érdekel a politika! Engem Irén érdekel!... Lehetetlen, hogy ne
            szenvedjen ő is... Akármilyen döntő fontosságú küldetése van, azért csak talál rá módot,
            hogy titokban találkozzunk... Csakugyan, miért kell a küldetése miatt teljesen szakítani
            velem?... Mennyi titok... Egyszerre, átmenet nélkül elöntött a reményhullám. Irén
            előadása már a végefelé jár, a kedvemért megkurtítja, tudja, hogy ebben a kávéházban
            megtalál, mindjárt itt lesz és ragyogó, kipirult arccal kijelenti, hogy az egész csak
            tréfa volt, csak rám akart ijeszteni...Nyílik az ajtó, egy nő jön be... Ő az!...</p>
         <p>Nem Irén volt. Megint nyílik az ajtó. Talán most ő jön... Ahogy az ember behunyt szemmel
            is lát, táncoló karikákat, mértani idomokat meg gomolygó, rohanó tájakat, úgy láttam én
            is agyam vakszemével, hogy őrültség ez a várakozás... De azért vártam... Ezt műveltem
            hónapokig... Megint nyílik az ajtó... Egy felekezeti lapszerkesztő gyűrűző, hurkás teste
            jelenik meg. Egyenesen felém tart. Arcáról vihogó megszeppentség, csúfondáros rémület
            tükröződik:</p>
         <p>- Mondja, mi újság? Mi a legújabb rémhíre? Ha ez így megy tovább, fog maga még az én
            lapomba dolgozni!</p>
         <p>Kényszeredetten mosolyogtam. A lapszerkesztő sokatmondó tekintettel továbbment. Kissé
            megtépázta derűlátó jókedvemet, de nem ölte meg egészen. Negyed kilenc... Irén, a
            barátnők hada, meg a forradalmárok azóta már bizonyosan kitódultak az utcára. Valószínű,
            hogy a barátnők jobban kegyelik ezeket, mint engem. Engem ki nem állhatnak... Tudom,
            melyik budai vendéglőben vacsorázik Irén a forradalmárokkal, egyszer-kétszer magam is
            odakísértem. Mi volna, ha odamennék? Ha egyszerűen, teketória nélkül kézenfognám és
            elvinném? Irén szereti a romantikus, hősies fellépésű férfiakat... Nem lehet!... Nem
            lehet!... Tisztelnem kell a küldetését... Elmentem a vacsorára. A rettenetes
            hiányérzetet úgy cipeltem magammal, mintha valami súlyos tárgy lett volna. Házigazdáim
            kitörő örömmel, túlzott hejehujával fogadtak, de arcukon egyszer-kétszer átcikázott,
            végigvonaglott a kétségbeesés, mint a béka combján a villamos áram. Irén utasításához
            híven vacsora közben elmondtam az újságot. A háziasszony kurtán bólintott. Okos fekete
            szemében megfontolt, tárgyilagos részvét csillogott.</p>
         <p>- Mikor történt? - kérdezte.</p>
         <p>- Ma délután kaptam meg a levelet.</p>
         <p>- És mi az oka?</p>
         <p>- Nem lehet azt elmondani... Nagyon bonyolult történet... A politika is
            belejátszik...</p>
         <p>- A politika? Azt nem szeretem.</p>
         <p>- De nem olyan formában játszik bele, ahogy maga gondolja... Az egész ügy olyan
            végtelenül bonyolult... Ha elmondanám, akkor megértené... De nem szabad elmondanom...
            Csak annyit árulhatok el, hogy sokkal nemesebb és magasrendűbb oka volt a szakításra,
            mint első pillantásra gondolná az ember!</p>
         <p>Így mentegettem Irént. De a következő pillanatban torkomon akadt a falat. Jaj, az én
            átkozott, fecsegő természetem!... Akármilyen burkolt formában, de mégiscsak célzást
            tettem Irén küldetésére... Jaj, mit műveltem! Ha ez visszakerül hozzá, - pedig
            bizonyosan visszakerül, sohasem bocsátja meg!... Talán még bajba is keverem... Már magam
            előtt láttam Irént átlőtt koponyával, viaszsárgán... A kétségbeeséshez páni félelem és
            önvád járult. Ez az érzés, amely olyanforma, mintha az embert egy lélekvesztőben dobálná
            a háborgó tenger, szintén hónapokig kitartott mellettem. Ugyanis máskor, másoknak is
            tettem célzást Irén küldetésére, főképp nőknek és valahányszor elszóltam magamat, utána
            álmatlan éjszakákon reszketve találgattam, hogyan, milyen utakon kerül ez vissza
            hozzá... Hiába, közlékeny ember vagyok... De azért a titok lényegét hűségesen
            megőriztem, most mondom el először, amikor már úgyis minden mindegy és amikor már végre
            valahára rájöttem, hogy nincs is titok. Már megint ellövöm a puskaporomat, előre
            bejelentem és elrontom a leghatásosabb fordulatomat... Mondtam már, hogy nem regényt
            írok, hanem vallok!...</p>
         <p>Ahogy a régimódi regényekben az időjárás mindig a szereplők lelkiállapotához igazodik,
            boldogsághoz napfényes ég, kétségbeeséshez mennydörgés meg záporeső dukál, úgy
            alkalmazkodott ezekben a hetekben egész Budapest az én boldogtalanságomhoz...
            Tökéletesen értettük egymást, ez a város meg én... Egy húron pendültünk... Én
            kényeskedtem, udvariasan, zárkózottan mosolyogtam, mint akinek az egészhez nincs semmi
            köze, elkerültem a biztatást esdő, rimánkodó, rémült pillantásokat, nem vettem észre a
            sírásba billenő elkínzott mosolyokat... Budapest szelíden, szinte jóságosan tűrte, hogy
            megtagadjam... Házigazdáim kellemes és könnyed társalgása alól is csakhamar kitört a
            lappangó vulkán. A kimért, nagyvilági hangok csakhamar hörgésbe fúltak.</p>
         <p>- Én kimegyek Amerikába, és kiviszem a gyerekeimet - mondta a háziasszonyom. - Elmegyek
            szakácsnőnek Philadelphiába vagy Los-Angelesbe. Heti húsz dollárt is megkereshetek.
            Abból eltartom a gyerekeimet... Tíz év múlva amerikai állampolgárok lesznek...</p>
         <p>- Én itthon maradok! - mondta a házigazdám szórakozott, vontatott hangon. Ő is favágó
            lélek volt, mint én. Úgy látszik, vállalkozó szellem, kalandvágy ma már csak a nőkben
            van.</p>
         <p>- Te! Te! Te!... Fütyülök rád!... Nem rólad van szó, hanem a gyerekeidről, mi lesz a
            gyerekeiddel!... Rendben van az útleveled?</p>
         <p>- Nincs rendben.</p>
         <p>- Hát járj utána, te szerencsétlen!</p>
         <p>- Majd utánajárok, ha szabadságra megyek... Egyelőre ráér.</p>
         <p>- Nem lehet rajtatok segíteni, - mondta az asszony és vállat vont.</p>
         <p>A következő pillanatban férj és feleség táncra perdült valami tiroli nóta ütemére.</p>
         <p>Mei Vater sei’ Häusl’</p>
         <p> ’s mit Hoberstroh deckt</p>
         <p> Fadereredottu, dirolla</p>
         <p> Mit Hoberstroh deckt.</p>
         <p>Én nemsokára elköszöntem. Nem tudtam hosszabb ideig egyhelyben maradni. Az asszony
            kedvesen, gyöngéden, egyszerűen megcsókolta az arcomat. Így adta tudtomra, amit eddig
            nem árult el, hogy résztvesz a szerencsétlenségemben. Megindultam hazafelé. Kis
            kerülővel mentem a budai vendéglő felé, ahol Irén a forradalmárokkal mulatott. Benézek,
            végigmegyek az éttermen, mintha keresnék valakit... Aztán kijövök... Nincs ebben semmi
            feltűnő... Nem, nem szabad... Erősnek kell lennem, nem alázhatom meg magamat végképp.
            Nem mutogathatom a vereségemet... Gyerünk haza. Egy másik kocsma előtt megálltam.
            Ilyenkor az emberek állítólag italba fojtják a bánatukat... Az én bánatom, úgy látszik,
            épp úgy elüt a szabálytól, mint a boldogságom... Bár, amint tudod, szeretem a bort, most
            egyáltalán nem kívántam. Fél tizenegy volt, mire hazaértem. Hónapok óta nem kerültem
            ilyen korán ágyba... Most nem éreztem sem kétségbeesést, sem reményt, zsibbadt,
            csüggedt, kábult fájdalom sajgott bennem, olyan voltam, mint a megvert kutya. Álmomban
            megjelent az anyám, szokása szerint a kulcsait csörgette. Még nem kellett, még nem
            fanyalodtam rá... Elkergettem és utána sokáig álmatlanul hánykolódtam az ágyban.</p>
         <p>Másnap, vasárnap tizenegy órakor, amikor Irénhez kellett volna mennem, talán még
            emlékszel rá, beállítottam hozzád. Te éppen gyöngélkedtél. Hűségesen követtem Irén
            utasítását, neked is elmondtam az újságot... Hiába, parancs, parancs... Te sem árultál
            el semmi meglepetést, te is kurtán bólintottál... Mit kíván az ember ilyenkor? Azt,
            hogy vigasztalják? Azt hiszem, rögtön faképnél hagytam volna a vigasztalómat. De az sem
            esett jól, hogy egyáltalán nem vigasztaltak... Aztán a Vérmező körül bolyongtam,
            cipeltem magamat, mint egy teljesen fölösleges, súlyos tárgyat, amelyet nem lehet
            szemétbe dobni. Két fontos dátuma volt az életemnek: 19.. január 15. és 19.. március
            25... Jó, jó, tudom, tudom!... Nevetséges vagyok a folytonos dátumaimmal... Idegessé
            teszlek... Bocsáss meg, de én annyit szenvedtem!... Szenvedj te is egy kicsit... Január
            15-én új élet kezdődött számomra... Most megint újjászülettem, kéthónapos és tíznapos
            koromban a reménytelenségre... Nem találod, hogy megint szavalok és a mondataim konganak
            az ürességtől? Csak a féktelenül őszinte érzés kong az ürességtől. Nem is illik ilyen
            őszintén érezni, van benne valami méltatlanság, valami ízléstelenség... Rendszerető és
            emlékeken borongó polgári természetem a katasztrófában sem hazudtolta meg magát.
            Lelkiismeretesen, pedánsan berendezkedtem, fészket raktam a kétségbeesésben. Új
            időszámításom ezzel a szombattal kezdődött... Minden szombaton megünnepeltem
            boldogtalanságom jubileumát... Múlt szombaton kaptam rajta magamat először, hogy nem
            gondoltam rá... Délben a Gundelnál ebédeltem... az unokahúgommal. Vele is közöltem az
            újságot. Nem találta reménytelennek a helyzetemet... A remény!... A remény!... olyan
            gyötrő érzés, olyan hasogató fájdalmat okoz, mint Irén hangja, mikor felcsattan...</p>
         <p>Hétfőn délután megittam egy fél üveg konyakot és kóválygó fejjel elrohantam hozzá. Még a
            régi szállásán lakott. Ő nyitott ajtót. A tekintetében egy kevés meghökkent csodálkozás
            tükröződött, de azért kedvesen fogadott. Görcsösen magamhoz szorítottam.</p>
         <p>- Pszt! Pszt! - mondta tréfás ijedtséggel és ujját a szájára tette. - Gyere be.</p>
         <p>A csúf szoba olyan volt, mint máskor. De valami megváltozott... Jóvátehetetlenül
            megváltozott... Leroskadtam a vedlett karosszékbe. Irén felült a támlájára, mint
            máskor. Vadul megcsókoltam: - Édes!... - hörögtem sírva. Irén szájának nagyszerű
            gépezete nem indult meg. Csak tűrte, hogy csókoljam. Ez olyan furcsa, olyan idegenszerű,
            olyan ijesztő volt...</p>
         <p>- Ne beszélj hangosan, - mondta Irén. - Itthon vannak, meghallják. És ne sírj. Nem
            szeretem a síró férfiakat.</p>
         <p>- Irén, én megölöm magamat!...</p>
         <p>- Azt meg pláne nem szeretem, ha ilyet mondasz és nem teszed meg.</p>
         <p>- Mondd, Irén, szeretsz?</p>
         <p>- Nagyon szeretlek... - hadarta gépiesen. De én hittem neki.</p>
         <p>- Hát akkor miért...</p>
         <p>- Ne kérdezd. Ennek meg kellett történnie.</p>
         <p>- Irén, tudom, hogy nincs jogom tőled bármit követelni. Eszem ágában sincs ragaszkodni a
            házassághoz... Tudom, hogy nyomorult koldus vagyok. Tudom, hogy vége mindennek...</p>
         <p>- Már hogy volna vége! Ne haragudj, de ezt én igazán jobban tudom! Egyelőre nincs semmi
            baj. Nem készül semmi változás... Nyugodtan írhatod a regényedet.</p>
         <p>- Azt akarom mondani, hogy azért néha, titokban, mellékutcákban, kis kávémérésekben
            találkozhatunk... Úgy szeretlek!</p>
         <p>- Nem lehet. Minden lépésemet figyelik. És téged is figyelnek. Talán majd inkább a
            lakásomon...</p>
         <p>Hirtelen meggondolta magát, és visszakozott: - De mi értelme van? Mire való újra meg
            újra felszaggatni a sebeket!... Most már várjuk ki, amíg túl leszünk az egészen. Ez
            talán már hat hét múlva megtörténik...</p>
         <p>- Irén, akkor az enyém leszel?</p>
         <p>- Nem tudom! - felelte ideges, ingerült arccal. - Ha tudnád, mennyi dolgom van! Azt sem
            tudom, hol áll a fejem! Ma este is három megbeszélésem van... Mindjárt mennem
            kell...</p>
         <p>Éreztem, hogy percről percre jobban távolodik tőlem. Már nem is volt jelen.</p>
         <p>- Nem lehet egyszerre kétfélét csinálni... Nem érek rá most szerelmeskedni. Tudod, hogy
            a Főnök csak a családjával meg két-három bizalmas emberével érintkezik...</p>
         <p>- És téged fogadott.</p>
         <p>- Háromszor. Értsd meg, nem egyforma a helyzetünk. Te ráérsz önmagaddal, az érzelmeiddel
            bíbelődni. Én jóformán lélegzetet venni sem érek rá... Most pedig menj haza, írd a
            regényedet és emlékezz vissza erre a két hónapra... Úgyis szeretsz emlékezni...
            Társaságba is járhatsz, két hónapon át nem jártál sehova... No szervusz.</p>
         <p>Futó kis csókot adott. Mikor kimentem az ajtón, utánam szólt:</p>
         <p>- Nagyon fogsz rám haragudni.</p>
         <p>- Nem fogok rád haragudni, Irén... Tudom, hogy minden, amit te művelsz, jó, helyes és
            erkölcsös.</p>
         <p>Határtalan megvetést fojtott a kedves búcsúmosolyba.</p>
         <p>Hazamenet a találkozás benyomásait vizsgáltam, tanulmányoztam, elemeztem. Két-három
            hétre el voltam látva foglalkozással... Foghegyről, fölényesen bánt velem, az
            bizonyos... És volt a viselkedésében valami nyegleség, valami felvágás, ahogy Pesten
            mondják... Még kevesebb reményt adott, mint a levelében... Igen, a levele határozottan
            melegebb volt... Kissé megrészegedett a politikai sikereitől... És miféle politikai
            sikereket arat? Mit jelent az, hogy minden lépését figyelik, meg, hogy engem
            figyelnek?... Ez a sajátságos megbízatás titokzatosabb, mint valaha... Agyam úgy
            zakatolt, mint egy rozsdás motor. A járókelők megfordultak utánam az utcán, mert
            hangosan beszéltem és gesztikuláltam.</p>
         <p>A lapot, ahol dolgozom, egy hétre betiltották. Dologtalanul lézengtem. Ha agyonütsz, sem
            tudom megmondani, mit műveltem ezen a héten. Munkához nem volt sem erőm, sem kedvem.
            Pedig rengeteg restanciám volt... A munkavágy azalatt a két hónap alatt sem gyötört,
            amit Irénnel töltöttem. Inkább azon járt az eszem, hogyan lehet minél könnyebben, minél
            kevesebb fáradsággal pénzt keresni. Férjnek éreztem magamat, kevés híján családapának...
            Most egyszerre visszapenderítettek a hosszú, magányos, kilátástalan életbe... A regényem
            terminusa nemsokára lejár. Dolgoznom kellene. Merengő, álmodozó, emlékeken kotló hősöm,
            ez a szerencsétlen flótás, ez a finom levendulavízzel illatosított roskatag életművész,
            aki, ha csakugyan élne, most úgy reszketne, mint a nyárfalevél, éppen boldogtalan
            ifjúságát éli. Egy újévi ebéd leírásánál tartok 1911-ben. Az anyag össze van gyűjtve. Az
            akkori politika eseményeit, a társasági pletykákat előkerestem a régi újságokból és
            hetilapokból. De a munka nem ment... Az írógépből nem az én szavaim ugrottak ki, mint a
            bábu száján a hasbeszélő hangja, hanem mindenféle haszontalanság, mintha a magára
            hagyott gép azt írta volna, ami eszébe jutott... Ez a kipróbált öreg munkatárs is
            cserbenhagyott, pedig már vagy tíz éve szolgál. Néhány hiábavaló próbálkozás után be
            kell ismernem, hogy az egész környezet, a Lipótváros, amelyet kacéran és kihívóan,
            csaknem büszkén vállaltam, mint az én környezetemet, és amelynek elpuhult
            emberanyagában sajátságosan gondterhelt mohóságot, önkínzó életörömet gyanítottam, már
            nem érdekel. Az a mesterséges varázs, amellyel felruháztam, semmivé foszlott. Közben
            megjelent Irén és összetörte a polgári kényelemben, a polgári érzelmességben, a polgári
            temetőlátogatásban, a romok és emlékek polgári ápolásában való hitemet... Ő mindig előre
            rohant, én fulladozva, lihegve követni próbáltam. Most elrohant valami kéklő messzeségbe
            és engem itt hagyott a megkezdett úton félig kész lélekkel... Nem, ezt nem lehet
            erőszakolni, ha egyszer nem megy... Különben is máson jár az eszem, várom Irén
            telefonhívását... Mit várok, mire várok, én szerencsétlen hülye! Mi ad reményt, mi
            jogosít fel a várakozásra! A reménynek nem kell biztatás, nem kell indok, a remény
            önmagából táplálkozik, önmagából csírázik ki, mint a hajszálgyökerek a levegőn... Mi
            ütött belém, megint nem ismerek magamra... Két és fél hónappal ezelőtt született új
            egyéniségemmel már úgy-ahogy megbarátkoztam, most megint ismerkedhetem önmagammal...
            Elemezni próbáltam magamat a kétségbeesésben. A múlt heti egyéniségemnek, ennek a
            szélesen elterpeszkedő elefántcsecsemőnek, ennek a felszivattyúzott léggömbnek nincs
            semmi köze a mostanihoz... A boldogság a lélek dagadása, a lélek felpuffadása valami
            együgyű, családias végtelenbe. A boldogtalanságban a lélek térfogata normális marad, ez
            inkább lokális megbetegedés, az ember meg is tudja jelölni a beteg helyet... pontosan a
            szívét. A boldogságban a bíráló értelem elbújik, eltűnik, a boldogtalanságban jelen van
            és felveszi a harcot a beteg szív eszelős képzelgéseivel, de nem bír velük, ahogy az
            ápoló nem bír a bivalyerejű őrülttel. “Harc dúlt a hős keblében...” - esküszöm, pontos
            kifejezés! A szerelemnek az az egy érdeme mindenesetre megvan, hogy megtanítja az embert
            a közhelyek meg a rossz irodalom bölcsességére... Hónapokig harcoltam magammal és mindig
            a beteg szívem győzött. Végül mindig felemeltem a telefon hallgatóját.</p>
         <p> Szerdán elvetődtem egy színdarab főpróbájára, csak az unalom vitt oda, hiszen bírálatot
            úgysem írhattam a betiltott lapba. A darab szerzője kortársam, velem egy évben
            született, igen tehetséges író. Úgy repültek a mondatai mázsás súllyal és mégis
            könnyeden, mint a mennykövek... És mennyi harag, mennyi ellankadó és önmagából
            újjászülető, újult erővel feltörő indulat!... Nekem való színdarab, jó, hogy eljöttem...
            Zilált, bőbeszédű és tehetetlen hősének küldetése van... Neki is küldetése van,
            mindenkinek küldetése van, csak én kallódom cél nélkül, mint a falevél a
            forgószélben... Milyen nagyszerű a küldetés!... Hogy felvértezi az embert a külvilág
            apró veszélyei, kicsinyes megaláztatásai ellen!... Jogot ad az embernek arra, hogy
            megvesse a nőt, lenézze a férfiakat... Én mindenkit tisztelek, még az előttem ülő
            színházi riportert is, aki abból él, amit éjszaka römin nyer a kávéházban, mert jól
            römizik. A küldetés jogot ad a nemes haragra, a szent, prófétai haragra... Én egyáltalán
            nem tudok haragudni, legföljebb dühös vagyok... Bámulom ezt a kitűnő írót és nincs egy
            atomom, amely közös vele. Hogy meg tudja nyergelni a szenvedélyeit és milyen messzire el
            tud vágtatni a hátukon! Mennyire azonossá tud válni az indulataival, mennyire hitelt tud
            adni a haragjának és a gyűlöletének!... Hogyan vegyem fel a versenyt ezeknek az
            embereknek a vad lendületével, én, akinek az indulatai lent a mélyben, lelkem poklában
            tenyésznek, de képtelenek arra, hogy hitté, meggyőződéssé, világnézetté
            szerveződjenek... Irénnel nagyon megjártam, rettentő sérülést kaptam tőle... De ez a
            szörnyű megpróbáltatás sem tud bennem strindbergi haragot felkelteni, nem tud
            nőgyűlölővé tenni... Milyen jó volna, ha istenigazában haragudni tudnék Irénre!... Hogy
            kitombolnám magamat, hogy megkönnyebbülnék utána! De csak reszkető düh van bennem, amely
            naponta többször elfut és ilyenkor meg tudnám fojtani, ki tudnám ütni a szemét, szét
            tudnám lapítani az orrát, de ugyanakkor tisztában vagyok vele, hogy mindezt nem fogom
            megtenni, és hogy talán nincs is igazam... Ó, átkozott latin nevelésem, ó, könyörtelen
            Ratio, amely arra kényszerít, hogy szembeforduljak önmagammal és gátat építsek lelkem
            termékenyítő hullámverése ellen! De most már ez a sorsom, nem tágíthatok tőle. Most már
            ki kell tartanom melletted, ha reménytelen, ha kilátástalan is a jövőm!... Hiszen
            nyilvánvaló, hogy a pokolba mehetek kopottas, foszladozó pourpointemmel, ódivatú
            tubákszelencémmel, elmés csevegésemmel, márki eleganciámmal a koldusok és a bősz
            félistenek Magyarországán! Régebben azt hittem, azzal vigasztaltam magamat, elkel még
            nálunk egy-kettő ebből a fajtából. Nem árt egy kevés fényűzés ennek a szegény
            országnak... Nekem nincs küldetésem, de van érzékeny és éber eszméletem, finom
            idegzetem... Talán az is jó valamire... Talán az én küldetésem az, hogy egy
            milliméterrel kitágítsam az emberek önismeretét. Talán azzal is szolgálom a közösséget,
            ha pontos szavakba tudom önteni az örömeimet és szenvedéseimet... Tévedtem. Nincs rám
            szükség.</p>
         <p>A felvonásközökben kimentem cigarettázni az előcsarnokba. A rémület és a csapzott,
            megvert szomorúság verejtékcseppei szilárddá sűrűsödtek az embereken. Bűzlött belőlük a
            kétségbeesés. Szegény öreg színházi rókák, a bulvár jókedvű, tudatlan, bár néha művészi
            fogékonyságú korhelyei! Most mehettek a fenébe! És még az a vigaszotok sincs meg, mint
            nekem, hogy tudjátok, minek az áldozatai vagytok. Kámpicsorodott arccal, fásultan
            tűritek, hogy összeseperjenek bennetek valami borzalmas szemétládába. A ruhátok most is
            elegáns szabású és jól vasalt, de a könyöke és a térde kifényesedett. A zsebetekben öt
            pengő van, az is kölcsönpénz. A lap félfizetésért dolgoztat, a színházi ügynök
            beszüntette az előlegeket a soha meg nem írandó színdarabra. Van ugyan barátnőtök, ügyes
            üzletasszony, rövidárukereskedés vagy mozi tulajdonosnője, nem szép, nem fiatal, de
            azért idővel rászánjátok magatokat, hogy feleségül vegyétek... Ki tudja, meddig lesz meg
            a mozija... Szegény öreg selyemfiúk, kedvesek vagytok, de nem segíthetek rajtatok. Az
            idő eljárt fölöttetek. Én talán megmaradok, ha fizikailag nem is, de legalább
            szellemileg. Lehet, hogy egy hét múlva nem lesz állásom, de legalább talán tudom, miről
            van szó.</p>
         <p>Egy nagyobb cikket tervezgetek magamban, miközben kint cigarettázom az előcsarnokban. A
            cikkből persze nem lett semmi, valakinek elmeséltem, ezzel beértem... Közép-Európa
            szellemi életrajza lett volna. Meg akartam mutatni, mennyire hasonlít ez az életrajz
            Oroszországéhoz. Mindkettőnek a szellemi élete a francia felvilágosodás hatása alatt
            születik meg vagy születik újjá. A nemzeti nyelvet először Voltaire-utánzó tragédiák
            alexandrinusaiba próbálják beletörni. Először mindenütt a “franciások” jelentkeznek, ez
            természetes, hiszen Európa valamikor francia volt... Először a francia értelem friss,
            virgonc lángja próbálja áthevíteni a süket, lomha tenyészetet... A nemzeti ébredés józan
            mértéktartással, választékos hanggal, az ész követelményeinek a betartásával, általános
            emberi eszmények hirdetésével kezdődik... A tagbaszakadt, mázsástestű barbárok könnyedek
            és szellemesek próbálnak lenni, az Észnek hódolnak... Rövid ideig tart az ész
            dicsősége... Az ész oly naiv, oly gyanútlan, oly könnyű becsapni, oly nevetségesen
            egyszerű félretolni, elhallgattatni. Az ész oly szegény, hiszen mindent elmond, ami
            mondanivalója van a világról és semmivel sincs több, mint amit elmond. Nem lappanganak a
            mélyén ugrásra készen gonosz alamuszi szenvedélyek, nincsenek gyökerei a
            hagyományokban, a kollektív öntudatlanban, az ősember kannibáli étvágyában és zilált
            álmaiban... Az észnek nincs íze és illata, nincs vonzóereje... Átugrok néhány szakaszt,
            nem akarlak untatni... Következik a nemzeti irodalom első nagy kivirágzása,
            Oroszországban Puskin, Magyarországon Vörösmarty... Az elfojtott, letagadott helyi
            valóság a jogait követeli, a szavak kiszínesednek, megtelnek ízzel és erővel, a hazai
            tájak, a nemzeti hagyományok berontanak a nyugati versformákba. Gyönyörű és múlandó
            szintézis születik az immár nem egészen francia, részben német, részben angolszász
            Nyugat és az őseredeti népi sajátságok között... Az ész már nem egyeduralkodó, de a
            lankadt vágyak és méla szenvedélyek még egy Európa-szerte közös emberi eszményben
            találkoznak, a föld mélyéről feltörő indulatok már feszítik, de még nem robbantották fel
            a nemes foglalatot... Mondjam végig az egész gondolatmenetet? Hosszú volna és még annyi
            mondanivalóm van... Megint ugrok egy nagyot... A harc váltakozó szerencsével folyik a
            talajban gyökerező ösztönök és az ember nyugati eszményei között... Dosztojevszkij
            siheder korában Racine-t és Corneille-t meg E. T. A. Hoffmannt falta, Paul de Kockot
            utánozta, a száműzetésben nekigyürkőzött, hogy végigolvassa Hegelt, és férfikora derekán
            felfedezte a muzsikot... Visszalökte a Nyugatot, amelyet jól ismert, és egy félőrült és
            grandiózus álomképben az emberiség jövőjét, az egész emberi kultúrát a muzsikra, az
            orosz parasztra akarta építeni, aki mélyebben, gazdagabban, tisztábban és töretlenebbül
            ember, mint a kiszáradt és elkorcsosult nyugati polgár. Azt hirdette, fel kell tölteni a
            szakadékot, amely az értelmiséget a néptől elválasztja, az értelmiség ifjúsága menjen a
            nép közé... Mi kis nemzet vagyunk, nincsenek világhódító álmaink. De azért nekünk is van
            muzsikunk, Ady Endre fedezte fel: a kifosztott, elkínzott, koravén magyar paraszt, ez az
            emberséges, rezignált, becsapható, úri lelkű fajta. Ady, bizonyos tekintetben maga is
            városi polgár volt, jól élő, utazgató, ideges, agyon cigarettázott
            újságíró-intellektuel, a paraszt benne még kissé nosztalgia maradt, saját életének az
            ellenképe, ahogy nosztalgiát érzett Párizs, a másik ellenkép iránt... De azért áttörte a
            gátakat, feltépte a zsilipeket, a magyar muzsik felszínre merült, többé nem lehetett víz
            alá nyomni, és azzal az igénnyel állt elő, hogy ő teremt kultúrát. Keményebb, tömörebb
            nemzedék nőtt fel, ez a nemzedék megtalálta az egyensúlyát, itthon van Magyarországon,
            ahogy Kazinczy otthon volt Európában és Ady Magyarország és Európa között
            hánykolódott... Ez a nemzedék részben nem tudja, mi történik az ország határain túl,
            részben tudja, esetleg fel is használja a szellemi eredményeket, ahogy az elektromérnök
            felhasználja a legújabb találmányokat, vagy a statisztikus a legújabb módszereket, de
            nem engedi közel magához, nem tűri, hogy a lelkét formálják... A Nyugat primátusának
            vége. Az általános emberi eszmények levitézlettek... Különben is kétféle Nyugat van...
            Miközben Oroszországban a művelt és szőrszálhasogatóan okos Dosztojevszkij után, aki
            félig-meddig még a régi világba tartozott, ma olyan nemzedékek élnek, akik azt kérdezik
            az idegen látogatótól: - Van Nyugaton is földalatti villamos? - Járnak ott is iskolába a
            gyerekek?... Azalatt Közép-Európa elhajítja a nyugati álarcot, amelyet másfélszáz évig
            viselt... Francia utazók rémülten tapasztalják, hogy Romániában már nem tudnak franciául
            az emberek. A francia nyelvtudás csakugyan nehezen fér össze Gusti professzor
            szociográfiai kutatásaival, a román egyetemi hallgatóknak nincs szükségük francia
            műveltségre, hogy a falvakat járják... A helyi ösztönök, amelyeket az egyetemes nyugati
            gondolat eddig úgy-ahogy fegyelmezett, teljes győzelmet arattak. Az ész valamikor
            független volt, csak önmagának engedelmeskedett. Most már csak a fajiság cselédje, ahogy
            a filozófia valamikor a teológia cselédje volt... Miközben ez a gondolatsor néhány
            pillanat alatt átrohant rajtam a színház előcsarnokában, szinte láttam, hogyan csapódik
            be előttem minden ajtó. A boldogság ajtaja már becsapódott, de hiába próbálom magamat a
            pályámon, a hivatásomon kárpótolni. Ebben a világban még akkor sem tudok megmoccanni, ha
            egyébként megtűrnek.</p>
         <p>Hatvanfilléres pörköltet ebédeltem egy büfében. Edzettem magamat a rövidesen elkövetkező
            nyomorra. Az idegeim úgy fájtak, mintha egész testem egyetlen rossz fog volna. Minden
            benyomás úgy fúródott belém, mintha szöges ostorral vágtak volna végig rajtam. Minden
            emberi arc olyan volt számomra, mintha az Apokalipszisből ugrott volna ki. Hirtelen
            összerázkódom. Hallom, hogy valaki zajos, harsogó, fékevesztett kedélyességgel a
            nevemet kiáltja. A rákospalotai költő telepedik le mellém. Ő itt törzsvendég... Az egész
            ember olyan puha, seszínű és alaktalan, mint egy fej kelkáposzta.</p>
         <p>- Hogy van, hogy van!? - mondja nyerítő nevetéssel, és puha krumplikezével hátba vág. -
            Nem haragszik, hogy ide ülök...</p>
         <p>Az ember és az, amit mond, néhány másodpercnyi késéssel jut el az öntudatomhoz. - Dehogy
            haragszom. Mi újság?</p>
         <p>- Semmi jó! Semmi jó! Nem lehet bírni velük...</p>
         <p>- Hát miért bántják magát? - kérdeztem.</p>
         <p>- Ha én azt tudnám... Hiszen én a légynek sem vétek... De ilyenek ezek...</p>
         <p>Egy-két percig visszatartottam magamat, aztán győzött a szenvedélyem. Ennek az embernek
            a véleményét is megkérdeztem:</p>
         <p>- Mit gondol, győznek?</p>
         <p>A költő komoly, szakértő arcot vágott:</p>
         <p>- Becslésem szerint két-három héten belül.</p>
         <p>- És vérengzeni fognak?...</p>
         <p>- Hát hogyne vérengzenének. Persze, hogy vérengzeni fognak. Már most azt teszik.</p>
         <p>Megint eláradt bennem a remény. Hátha Irén csak azért állt közéjük, hogy megmentse az
            életemet... Talán most fog telefonálni, és tudtomra adja, hogy menekülnöm kell... Talán
            együtt fogunk menekülni...</p>
         <p>- No isten vele.</p>
         <p>- Isten vele, doktor úr.</p>
         <p>Rohantam haza, végigterültem a rekamién és a párnákba fúrt fejjel este nyolcig vártam
            Irén telefonhívását.</p>
         <p> Még a szakításunk előtt kiválasztottuk Irénnel a két párnát, amellyel hozzájárulok Irén
            lakásának a berendezéséhez. Egyebet nem fogadott el tőlem. Elsején elküldtem a párnákat.
            Erre csak fog valamit válaszolni?... Ha mást nem, két udvarias sort... Minden délelőtt
            hazatelefonáltam a lakásomra, hogy van-e levél.</p>
         <p>- Nincs! - hangzott többször egymás után az irgalmatlanul egyforma válasz. Az ötödik
            vagy hatodik napon a házvezetőnőm azt mondja a telefonba:</p>
         <p>- Van! Feladó N... Irén.</p>
         <p>Összecsaptam a munkámat, és rohantam haza. Az egész levél tíz sor volt. Elvesztette az
            esernyőjét, nézzek utána ebben meg ebben a vendéglőben és kávéházban. Esetleg annak a
            teremnek a ruhatárában, ahol csütörtökön az előadást hallgattuk. A végén egy vigasztaló
            és reménytkeltő morzsa. “Bocsánat a zavarásért. Ha jól viseled magadat, nemsokára
            kellemesebben zavarlak.” A párnákról egy betűt sem írt... Elég sovány kis levél, mi?
            Kurtább már nem is lehetne!... Nos hát engem kimondhatatlanul boldoggá tett. Megint volt
            foglalkozásom. Magyarázhattam és értelmezhettem ezt a levelet. Hogy a párnákat nem
            köszöni meg, az bizonyos tekintetben jó jel. Természetesnek, magától értetődőnek tartja,
            hogy elküldtem őket, úgy fogja fel, hogy járnak neki... Tehát lélekben még mindig nem
            szakított velem, még mindig a menyasszonyomnak tekinti magát! Különben is, ha szakított
            volna, akkor mást bíz meg az esernyő felkutatásával. Effélét nem szokás az elhagyott
            szerelmessel elvégeztetni... Irén még mindig az enyém!... Végigrohantam a városon, hogy
            felkutassam az elveszett esernyőt. Nem került elő. Valamennyire emlékeztem Irén
            esernyőjére. Megcsináltattam. Irén bizonyára észreveszi és méltányolja a kegyes
            csalást... Az esernyő borzalmasra sikerült. Nem vettem át. Másikat vásároltam és
            elküldtem Irénnek. Közben magam is megijedtem a tulajdon merészségemtől. Hátha Irén
            felháborodással visszaküldi? Minden este dobogó szívvel mentem haza: talán otthon vár az
            esernyő. Irén nem küldte vissza. De nem is köszönte meg. Bementem az üzletbe, ahol az
            esernyőt vásároltam, és megkérdeztem, jó helyre küldték-e. Hát persze, hogy jó helyre
            küldték, a hölgy maga vette át... Különös... Világosan, határozottan tudtam, hogy nekem
            most nem szabad jelentkeznem. Közönséges eljárás, ízléstelenség volna, ha most
            behajtanám az elmaradt köszönetet. De az ápoló ezúttal sem bírt az elmebeteggel.
            Rákövetkező szombaton felhívtam Irént a munkahelyén.</p>
         <p>- Irén, haragszol rám?</p>
         <p>- Hogy haragudnám! Szeretlek. És köszönöm a szép ajándékokat.</p>
         <p>- Irén, olyan kimondhatatlanul egyedül vagyok! Olyan rettenetesen szenvedek!</p>
         <p>- Nem jobban, mint én.</p>
         <p>- Irén, bízhatom benned?</p>
         <p>- Bízhatsz bennem.</p>
         <p>Letettem a kagylót. Nem kértem találkát. Ennyi bőven elég volt nekem. Olyan voltam, mint
            az autógumi, időnkint fel kellett pumpálni. Ez a telefonbeszélgetés egy hétre ellátott
            életerővel. De egy hét múlva kimerült a hatása. Rákövetkező szombaton... mindig ez a
            szombat... megint felhívtam Irént.</p>
         <p>- Én vagyok...</p>
         <p>- Szervusz! - hallatszott a telefonba a hangja halkan, kényesen, kéjesen.</p>
         <p>- Irén, mikor láthatlak?</p>
         <p>- Ma nem lehet... Ankétem van... és három ember is jön hozzám... Különben is még nagy
            széjjelség van nálam... Telefonálj hétfőn.</p>
         <p>- Jó, majd hétfőn felhívlak... Jól vagy?</p>
         <p>- Haragszom rád.</p>
         <p>- Miért? Mit követtem el?</p>
         <p>- Fecsegtél.</p>
         <p>A küldetés!... Irénhez visszakerültek a burkolt célzások, amelyeket a küldetéséről
            tettem...</p>
         <p>- Irén, esküszöm mindenre, ami szent, hogy mélyen hallgattam!</p>
         <p>- Ugyan ne bolondozz! Fecsegtél! Nagyon haragszom.</p>
         <p>- Mit fecsegtem?</p>
         <p>- Azt nem lehet telefonba megmondani. Majd megtudod hétfőn.</p>
         <p>- Egyszóval vége mindennek.</p>
         <p>- Attól tartok...</p>
         <p>Letettem a hallgatót. Így jár az ember, amikor mindenáron vigaszt és bátorítást esd...
            Ez a telefonbeszélgetés nem sikerült. De azért megint elláttam magamat értelmezésre
            szoruló anyaggal. Minél többet gondolkoztam, annál bizonyosabbnak látszott, hogy Irén
            hazudott. Az én burkolt és bizonytalan célzásaimat, amelyeket a megbízatására tettem,
            senki sem érthette meg. Teljességgel lehetetlen, hogy visszakerültek hozzá... Irén
            ürügyet keres a végleges szakításra, és minthogy az én viselkedésemben nem talál, maga
            fabrikál ürügyet... Irén puccsai, amelyek már a szakítás előtt megkezdődtek, nem
            vezethettek másra, mint a határozott, végleges szakításra. Ezeknek a puccsoknak van
            valami kibetűzhetetlen ritmusa, valami titkos képlete, amely az ösztön, a schopenhaueri
            akarat vak következetességével tör ebbe az irányba... Ezt már igazán észrevehettem
            volna... Irén lelke mélyén már régen megtörtént a szakítás, csak a felszínen őriz meg
            némi kis képmutató látszatot. Az időpontok gyanúsan egybevágnak... Irén el akarja
            kerülni, hogy azt mondják, azért szakított velem... Azt akarja előidézni, ha kell,
            hazugság árán, hogy az én hibámból szakítsunk... No majd én megkönnyítem a dolgát! Én
            szakítok vele... Elég volt! Egyszer mégiscsak véget kell vetni... Ez így nem húzódhat a
            világ végéig! Most vége! Slussz! Befejeztem! Gyerünk tovább! Csak a bizonytalanság
            gyötört; ha az ember becsületes elhatározásra szánta magát, akkor már nem szenved többé.
            Vége a háromhónapos vakációnak! Újra kezdődik a régi, komoly, munkás hétköznapi élet!...
            Ha tudnék táncolni, táncra perdültem volna a szerkesztőségben. Jókedvem egész vasárnap
            kitartott, márpedig a vasárnap kritikus nap, mert reggeltől estig mindig Irénnel
            töltöttem... Úgy látszik, a legjobb, az egyetlen orvosság, ha az ember le tud mondani.
            Valami igazuk mégiscsak van a sztoikusoknak. A lemondás is kéjes, magasabbrendű, éteribb
            boldogság, mint a beteljesülés... Lemondani!... Verzichten! Renoncer!... hajtogattam
            magamban mindenféle nyelven. Kezdek lassan visszatérni a könyvekhez, igaz ugyan, hogy
            rengeteg szabad időm van, időmilliomos vagyok... Huxley új könyvét olvasom. Eszményképe
            az unattached man... Milyen jó annak, aki nem ragaszkodik semmihez, aki nem kap be
            gépiesen minden örömet, mint a hal a horogra tűzött gilisztát. Milyen jó lemondani!...
            Huxleynek könnyű! Ő igazi intellektuel, tiszta intellektuel, nem szereti az alkoholt,
            életében legföljebb kétszer vagy háromszor csípett be. Ő beéri a gondolkodás mámorával
            és nem szereti, ha az élet, az emberekkel való személyes érintkezés megzavarja szellemi
            tivornyáiban. Én nyakig ülök az életben, az élet egyetlen rámvetett pillantását sem
            hagyom viszonzatlanul és közben, kutyafuttában gondolkozom... Megint egy cikken jár az
            eszem, ezt sem írom meg... A barbárság hullámverését, amely már az egész világot
            fenyegeti, csak olyan emberek állíthatják meg, akik testben, lélekben, életmódjukban és
            szenvedélyeikben hasonlítanak a megvadított tömegekhez. A moziba és futballmérkőzésekre
            járó alkoholista milliókat nem gyógyíthatják meg ásványvízen élő választékos és finom
            elmék, Bendák és Huxley!... Erősebb állkapcsú, viharosabb belső életű emberekre van
            szükség, ösztönösebb, naivabb, ősibb lényekre. Az erős indulatokat csak még erősebb
            indulatokkal lehet legyőzni, a vademberek ellen sikeresen nem jámbor hittérítők vehetik
            fel a harcot, hanem csak másféle vademberek, civilizált vademberek... Az emocionális
            telítettség legmagasabb fokát egyesíteni kell a tudatosság legmagasabb fokával. A kettő
            összefér egymással, ezt magamon és Irénen tapasztaltam. A világot és a civilizációt csak
            olyan emberek menthetik meg, akiknek a keze néha ökölbe szorul, akik ütni tudnak... A
            szenvedélyeket nem kell elfojtani, mint a régi és modern sztoikusok hirdetik, hanem
            szabadjára kell engedni... persze bizonyos határig... addig, amíg az öntudat épségét nem
            fenyegetik. Ahogy a modern pedagógus hajlandó bukfencet vetni a diákjai előtt, mégis van
            tekintélye, úgy fogja az öntudat lazán és mégis keményen az ösztönök zabolátlan csikóit.
            Én megalázhattam, nevetségessé tehettem magamat Irén előtt, cigánykereket hányhattam a
            kedvéért, mégis, mindörökké Én maradtam!... Nem kell félni a nevetségességtől. Le
            ridicule ne tue pas! Sőt van benne valami bánatos szépség, valami nemes molière-i
            komikum, amikor egy komoly, felnőtt ember, egy tiszteletreméltó polgár nevetségessé
            teszi magát... Ez különben is utoljára történt velem. Holnap reggel megírom Irénnek,
            hogy végeztem vele, tudni sem akarok róla... Vajon fog-e válaszolni? Vagy pedig
            egyszerűen tudomásul veszi a dolgot?... Jaj, már megint a folytatáson, a jövőn jár az
            eszem! Hát nem tudok kiszabadulni ebből a kátyúból? Hát nem fér a fejembe, hogy vége
            van, egyszer s mindenkorra vége! Nem szabad többé remélnem, a reményt el kell
            pusztítanom, ki kell irtanom magamból, mint egy rossz daganatot... A levelet
            mindenesetre úgy kell megfogalmaznom, olyan keményen és véglegesen, hogy Irén ne
            válaszolhasson rá semmit... Elég volt a várakozásból.</p>
         <p>A levelet másnap reggel csakugyan megírtam. Úgy írtam meg, ahogy eltökéltem magamban,
            kurta, lapidáris mondatokban, kemény, gonosz iróniával. Reszkető kézzel bedobtam a
            levélszekrénybe. Mikor leesett, - milyen különös hangot ütött ez is - éreztem, hogy
            jóvátehetetlen ostobaságot követtem el. Mire való volt ezt Irén helyett elvégezni? Miért
            tettem meg neki ezt a szívességet? Bizonyosan megkönnyebbülten fellélegzik, mikor
            elolvassa. És miért fosztom meg magamat az egyetlen valamitől, ami a lelket tartja
            bennem, a reménytől! Aztán meg vannak-e az életben végérvényes, befejezett dolgok?
            Nincsenek! Még visszahódíthatom Irént, még lehet egy önfeledt, gyenge pillanata, amikor
            visszatér hozzám... Ha ezt kihasználom... Semmi esetre sem szabad elzárkóznom az esélyek
            elől... Nem, a lemondás nem hősiesség, a lemondás egyszerűen szamárság! Az igazi
            hősiesség: kitartani! Kissé burleszk hősiesség, az ember időnkint orra bukik, időnkint
            moslékos dézsákat öntenek a nyakába, de nem szabad kényeskedni. Kitartok Irén mellett,
            kitartok, mert úgysem tehetek mást. Irén az egyetlen nő, aki boldoggá tud tenni. Nincs
            semmi vesztenivalóm, nem kockáztatok semmit, hiszen így is, úgy is boldogtalan vagyok.
            Így legalább van reményem...</p>
         <p>Mikor megérkeztem a szerkesztőségbe, kiküldtem a szobámból az ott lebzselő kis
            újságírótanoncot és azonnal felhívtam Irén munkahelyét. - Még nem jött be a kisasszony!
            - hangzott a válasz. Tíz perc múlva újra felhívtam. - Még mindig nem jött be. Újabb tíz
            perc múlva megint telefonáltam. Bent volt.</p>
         <p>- Szervusz! - hallatszott a telefonba kéjesen nyújtózó, dünnyögő hangja.</p>
         <p>- Irén, levelet írtam neked...</p>
         <p>- Nem kaptam semmit.</p>
         <p>- Még nem kaphattad meg, csak ma reggel küldtem el... Irén, az van benne, hogy a te
            kétértelmű, kétszínű viselkedésed végképp elvette a kedvemet. Ebben a levélben én
            szakítok veled, érted, én...</p>
         <p>- Nagyon helyes.</p>
         <p>- Igen, de a hangja túlságosan brutális... Elnézésedet kérem a hangja miatt... Kérlek,
            bocsáss meg, ha sértő a hangja...</p>
         <p>- Rendben van. Megbocsátok.</p>
         <p>- Isten veled, Irén!</p>
         <p>- Szervusz.</p>
         <p>Én hatökör! Hiszen nem ezt akartam... Hiszen én nem akartam véget vetni! Most örökre
            vége mindennek... Nincs vége semminek! Újra telefonálok, most már másodszor.</p>
         <p>- Szervusz! - hallatszik a hangja unottan, kelletlenül, rezignáltan.</p>
         <p>- Irén, nagyon kérlek, ne bontsd fel a levelet... Olyan csúnya... Küldd vissza
            nekem.</p>
         <p>- Rendben van, nem bontom fel. Visszaküldöm. Szervusz.</p>
         <p>Most meg ő teszi le a hallgatót... Újra telefonálok, harmadszor.</p>
         <p>- Irén, meggondoltam magamat... Nem tudok nélküled élni... Feltétlenül látni akarlak.
            Hol találkozhatunk?</p>
         <p>- Hát csak nálam.</p>
         <p>- És mikor?</p>
         <p>- Várj csak... Ma nem lehet... Holnap nem lehet... Holnapután... szerdán... ünnepnap
            van... Hát nem bánom, gyere el szerdán hat órakor... Nem, gyere inkább négykor...
            Estefelé dolgom van... Menj körül a folyosón, mert ismerősök laknak az emeleten.</p>
         <p>- Egyszóval szerdán!</p>
         <p>- Szerdán négykor... Szervusz.</p>
         <p>Irtózatos hosszú volt a szerda délelőtt. Nem tudtam mivel agyonütni. Az idő
            csigalassúsággal múlt. Nagy keservesen átvánszorogtam az időt délig. Ebéd után beültem a
            belvárosi kávéházba, Irén új lakásának a tőszomszédságában. Még mindig csak negyed
            három... Az a szürke ruha volt rajtam, amelyet Irén szeretett... Malvolióhoz,
            Shakespeare tragikomikus udvarmesteréhez hasonlítottam ebben a pillanatban... - A
            kisasszony szereti a sárga harisnyakötőt... és szereti, ha folyton mosolyognak
            körülötte... Nem akar, az istennek sem akar három óra lenni... Nézegettem az újságokat
            meg a külföldi lapokat, de egy hangot sem értettem belőlük. Átültem ismerősökhöz egy
            másik asztal mellé. Így talán gyorsabban telik az idő... De nem volt maradásom. Ismét
            másik asztalhoz ültem. Aztán visszatértem az előbbi asztalhoz, de közben a társaság
            megszaporodott egy úrral, akinek a gomblyukában ott virított az ismert
            szélsőjobboldali jelvény... Elköszöntem. Nagynehezen háromnegyed négy lett. Virágot
            vettem. Virágcsokorral állítottam be Irénhez, mint a színdarabok kikosarazott
            vőlegényjelöltjei... Gondosan megkerültem a folyosót, ahogyan Irén parancsolta.
            Megpróbáltam elképzelni a fogadtatást, amelyben részesít... Nem találtam el, sohasem
            találtam el... Csöngettem.</p>
         <p>Egy kevés neszt, némi mozgolódást hallok. Kinyílik az ajtó és előttem áll Irén krémsárga
            ruhában, tündérszépen. Őszinte kedvességgel mosolyog rám, és a szokott titkolódzások
            közepette bevezet:</p>
         <p>- Pszt... Pszt... Körülmentél a folyosón?</p>
         <p>- Körülmentem.</p>
         <p>- Akkor jól van... Hát mit szólsz a lakásomhoz?</p>
         <p>- Nagyon szép, - mondtam. Bántam is én a lakását.</p>
         <p>- Hiszen meg se nézted!... Tekergő!</p>
         <p>- Mondd, miféle bűnt követtem el? Esküszöm, hogy a megbízatásodról senkinek egy szót
            se...</p>
         <p>Irént azonban, úgy látszik, nem érdekelte a megbízatása:</p>
         <p>- Nem arról van szó! Mást fecsegtél!</p>
         <p>- Mit?</p>
         <p>- Azt, hogy mi színleg szakítottunk.</p>
         <p>Megkönnyebbülten lélegzettem fel. Erről nem beszéltem senkinek. De ha beszéltem volna
            is, olyan égbekiáltó nagy bűn lett volna?</p>
         <p>- Nem igaz.</p>
         <p>- Az emberek nem szophatták az ujjukból... Egyáltalán, egész deputációk keresnek fel az
            érdekedben... Ma este hatra is várok valakit. Az is biztosan miattad jön...</p>
         <p>- Én nem küldtem ide senkit.</p>
         <p>- Hiába is küldenél... Pedig, ha tudnád, hogy szenvedtem... Egy teljes hétig nem hunytam
            le a szemem... Csak egészen rövid idő óta fordul elő, hogy egy napig nem gondolok
            rád...</p>
         <p>- De Irén, hát akkor miért...</p>
         <p>- Ne kérdezd. Hiszen már számtalanszor megbeszéltük... Ennek így kell lenni! Édes,
            aranyos kölyök voltál... De el kellett válnunk.</p>
         <p>- De hiszen a múltkor még azt mondtad, talán hat hét múlva...</p>
         <p>- Azt mondtam? Hát azóta megváltozott a helyzet.</p>
         <p>- Persze, nyakig benne vagy a szélsőséges mozgalomban?</p>
         <p>Irén bólintott.</p>
         <p>- És mondd csak... Mi van a... mi van a... megbízatásoddal?</p>
         <p>Irén hangja felcsattant, nem utoljára ezen a délutánon.</p>
         <p>- Nem tűröm, hogy keresztkérdések alá fogjanak!</p>
         <p>- Mikor kerültök uralomra? - kérdeztem, hogy legalább megbízható helyről származó
            értesülést szerezzek.</p>
         <p>- A Főnök egyelőre nem szándékozik átvenni a hatalmat.</p>
         <p>Egyáltalán nem haragudtam rá azért, mert belesodródott ebbe a mozgalomba. Éreztem, hogy
            ez logikus és elkerülhetetlen volt. Ez is Irén Lawrence-komplexusába tartozik, mint a
            bikaviadalok, a kalózfilmek, a szocialista vitaestek és Havanna... De attól még
            szerethet engem...</p>
         <p>- Irén, azért néha titokban találkozhatunk! - mondtam isten tudja hányadszor. - Utóvégre
            a legnagyobb államférfiaknak is vannak szabad perceik, amikor egy kis magánéletet
            élhetnek...</p>
         <p>- Én északi vagyok és integrált! - csattant fel másodszor Irén hangja. - Én mindenemet
            belevetem a cselekvés lendületébe. Nekem nincsenek titkos rekeszeim és fiókjaim.</p>
         <p>Megteáztunk. Irén felült a kényelmetlen modern karosszék karjára, az öntöttvasból
            készült állólámpa alatt, úgy, mint régen, a csúf ferencvárosi szobában. Váratlanul
            megcsókolt... Hosszú-hosszú csók volt, olyan, mint a régi csókjai. Bekapta a számat,
            játszott a számmal, mint a macska az egérrel... A csókok nem hazudnak! Irén szeret!</p>
         <p>- Játszd el a műsorodat! - mondtam és sírva fakadtam.</p>
         <p>- Ne sírj!...</p>
         <p>- Mondd, Irén, szeretsz?</p>
         <p>- Szeretlek! L... K...-on kívül te voltál az egyetlen nagy élmény az életemben.</p>
         <p>- De hiszen ez nagyszerű!... Hát akkor?...</p>
         <p>- De azért nem lehetek a feleséged. L... K...-hoz sem megyek hozzá... Sőt még ő írja
            nekem, hogy menjek csak nyugodtan férjhez... Most már nagyon benne vagyok ebben a...
            mozgalomban. Most már nem vonulhatok vissza.</p>
         <p>- Hát mi lesz?</p>
         <p>- Háború lesz. Rövidesen kitör a nagy háború... Az mindent elsöpör... Ezeket is... A
            háború után...</p>
         <p>- A háború után az enyém leszel?</p>
         <p>- A háború után... a tied... leszek...</p>
         <p>- De addig is találkozhatunk... - nyúztam örök gramofonlemezemet.</p>
         <p>- Hát... néha.</p>
         <p>- Nem néha, Irén, nem néha!... Nézd, milyen állapotban vagyok!... Legalább minden héten
            egyszer!</p>
         <p>- Hát jó, nem bánom, hetenkint egyszer találkozunk.</p>
         <p>- Megígéred?</p>
         <p>- Megígérem.</p>
         <p>Ki lehetett hallani a hangjából, hogy esze ágában sem volt megtartani az ígéretét.</p>
         <p>- És most menj.</p>
         <p>- Miért? Hiszen még nincs hat óra!</p>
         <p>- De az az ember, akit te is ismersz, korábban is jöhet. Nem szabad, hogy
            találkozzatok... Azonkívül nagyon megviseltél... Te nem tudod elképzelni, mekkora
            idegizgalmat jelent nekem a veled való együttlét... A múltkor is hullafáradt voltam
            utána.</p>
         <p>Felváltva biztatott és kétségbeejtett. - A levelem... - mondtam.</p>
         <p>- A leveled itt hever felbontatlanul. Most még nem adom vissza. Megzsarollak...
            Mostanában olyan könnyen rendeznek házkutatást az embereknél...</p>
         <p>- Nálam? - Kétségbeesésemben is nevetnem kellett. - Nálam jámborabb adófizető polgár
            nincs is a világon... Nálam nem rendeznek házkutatást.</p>
         <p>- Azért mégsem lehet tudni!... Borzasztó volna, ha megtalálnák nálad a búcsúlevelemet...
            Vannak benne célzások... A fejemmel játszom... Egyszóval, ha visszaküldöd az én
            levelemet, akkor én is visszaküldöm a tiédet... No szervusz. Viseld jól magadat... Azt
            hallom, iszol! A múltkor is becsípve láttak egy társaságban... Ne hagyd el magadat...
            És ne telefonálj a hivatalomba... Az nagyon kellemetlen nekem... Majd megütött a guta,
            amikor harmadszor felhívtál... Legyen benned stílus... Eddig elég szépen viselkedtél,
            nem csináltál botrányt, nem szabad kizökkenned... A stílushiba a legnagyobb hiba... Majd
            inkább én telefonálok.</p>
         <p>- De biztosan!</p>
         <p>- Egész biztosan! Számíthatsz rá. Jövő vasárnap húsvét van... Hazautazom Debrecenbe...
            Mielőtt elutazom, felhívlak. No szervusz.</p>
         <p>Még egyszer megcsókolt, valamivel hűvösebben, mint régen, de azért sokkal forróbban,
            mint más nő az őrjöngő szerelem tetőpontján.</p>
         <p>- Körülmenj a folyosón!</p>
         <p>Megint volt foglalkozásom, elemezhettem a benyomásaimat. Vegyesek voltak. Volt bennük jó
            is, meg rossz is... Irén most is dicsekedett... Hányszor csattant fel a hangja? Legalább
            háromszor... És tovább távolodott tőlem... A visszatérését most már ködös, regényes
            messzeségekbe helyezte át... De voltak biztató mozzanatok is. Megcsókolt... Azt mondta,
            szeret... Egy ilyen nagytudású, komoly lány csak nem hazudik! Miféle érdeke fűződhet
            ahhoz, hogy ezt hazudja?... Ha nem szeretne, feltétlenül a szemembe mondaná... Engem
            sohasem érdekelt különösebben az igazság, a mások igazsága. A magam és a világ
            kapcsolatát próbáltam mindig tisztázni... A szerelemnek kellett ráeszméltetnie arra,
            hogy tárgyi igazság is van és rám nézve élet-halál kérdése lehet, hogy mi rejtőzik egy
            másik ember szívében. Így lett belőlem Irén nyilatkozatainak lelkiismeretes és
            szőrszálhasogató szövegmagyarázója. Semmilyen középkori szövegmagyarázó sem végezhetett
            ennél alaposabb munkát... Délután öttől késő éjszakáig magyaráztam Irén szövegeit. Éjfél
            felé arra az eredményre jutottam, miután - mint valami amerikai hullámvasúton - a
            legféktelenebb derűlátás és a legfeketébb kétségbeesés között himbálództam, hogy Irén
            végképp és teljesen emancipálta magát. Elzárkózik előlem, érvelésem nem hat rá, akarati
            erőfeszítésem visszapattan róla. Egyedül önmagára támaszkodik, az történik, amit ő
            akar... Ez a felismerés kéjes kétségbeeséssel borzongatott végig... Nekem nincs más
            teendőm, mint kitartani és várni a jószerencsémet... Nem mondok le róla... Most már
            kitartok!... Azután eszembe jutott, mennyire kiszámított, mennyire megfontolt, mennyire
            előre kidolgozott volt a gyöngédsége! Milyen pontosan tudta, mit mond, amikor látszólag
            elszólta magát! A fülembe csengett néhány hamis hangja... - Cafat! - ordítottam bele az
            éjszakába és teljes erővel öklözni kezdtem az ágyam melletti falat. A középső ujjam meg
            is sérült. Felkeltem és bejódoztam. Aztán megint belém költözött a megvert kutya
            szomorú, csüggedt hűsége... Irén!... Irén!... “Képeddel alszom el...” - emlékszel azokra
            a fényképes levelezőlapokra? A mi gyerekkorunkban voltak divatban... Irén fényképe
            csakugyan ott feküdt az éjjeliszekrényemen, a fehérneműs szekrényből vettem elő. Oda
            rejtettem, amikor szakított velem... csak a látogatók miatt... Azelőtt a falon
            lógott.</p>
         <p> Másnap reggel visszaküldtem Irén búcsúlevelét egy rövid levél kíséretében. Nem mondom
            meg neked, mit írtam belé... Igazán nem vagyok titkolódzó és szemérmetes természet, de
            azért az én magamutogatásomnak is vannak határai... A megalázkodás vitustánca volt,
            felülmúlhatatlan teljesítmény a maga nemében... Irént “tiszta lelkű kalandornő”-nek
            neveztem benne. Ez tetszett neki... Pedig ördögöt tiszta lelkű!... Vagy talán mégis
            az?... Még mindig nem látok világosan... A megalázkodás jót tett. Hidd el, ez a legjobb
            kúra, eszményi gyógyterápia mindenféle lelki kötöttség ellen. Ha az ember teljesen ki
            van szolgáltatva egy másik embernek, akkor legokosabb, amit tehet, ha megcsókolja a
            lábát. Így, legalábbis egy kis időre megszabadul tőle... Fütyörészve mentem a
            szerkesztőségbe... Másnap délután az asztalomon találtam szerencsétlen kis
            szakítólevelemet. Irén nem bontotta fel, és egy szó megjegyzést sem írt hozzá. Ez azt
            jelenti, hogy vége mindennek... Annál jobb! Hála istennek, hogy vége van... A
            rákövetkező napon a házvezetőnőm jelentette, hogy egy hölgy keresett telefonon.
            Előadásából nem volt nehéz ráismerni Irénre... Egyszóval, nincs vége? Most ő közeledik
            hozzám? Azért sem hívom fel!... De azért másnap egész délután otthon maradtam, és vártam
            Irén telefonhívását. Bősz nyerítéssel berreg a telefon... Ez Irén! Nem ő volt. Másodszor
            sem ő volt... Mennyi utálatos, kiállhatatlan ember van a világon!... Harmadszorra ő
            volt.</p>
         <p>- Kezedet csókolom, Irénkém, hogy vagy? - csevegtem a tőlem telhető játszi
            nagyvilágisággal. - Mi újság?</p>
         <p>- Összevesztem a gazdámmal... Lehet, hogy itt kell hagynom ezt az állást... Ma este fog
            eldőlni...</p>
         <p>- Ejnye, ejnye!... Ez nagyon kellemetlen... De én bizonyosra veszem, hogy el fog simulni
            a dolog... Hiszen te olyan okos vagy, úgy tudsz emberekkel bánni.</p>
         <p>- Hát talán...</p>
         <p>- Egyébként örömmel értesítlek, hogy kigyógyultam belőled. Az a bolond levél
            kigyógyított... Nagyon érdekes lélektani tünemény... Kiirtottam magamból mindenféle
            szerelmet... Újra egészséges vagyok.</p>
         <p>- Ennek igazán nagyon örülök... Nagyon örülök.</p>
         <p>- De azért továbbra is jó barátok maradunk... Hébe-hóba azért találkozhatunk.</p>
         <p>- Vicces, hogy nagy kegyesen hajlandó vagy velem találkozni... De nagyon helyes... Ezt
            szeretem...</p>
         <p>- Majd alkalomadtán felhívlak a hivatalodban.</p>
         <p>- Nem, majd inkább én... Úgyis olyan bizonytalan ott a helyzetem...</p>
         <p>- De igazán telefonálj!</p>
         <p>- Hát persze, hogy telefonálok.</p>
         <p>- Hát akkor kezedet csókolom. Szerencsés utat. Kellemes tartózkodást Debrecenben.</p>
         <p>- Szervusz.</p>
         <p>Nohát ezt most az egyszer jól csináltam! Elismerően veregettem meg a vállamat... Ez most
            végre sikerült! Nem szeretek nőkkel szemben fölényben lenni, de ha Irént csak fölénnyel
            tudom visszahódítani, hát isten neki, fölényes leszek... Négykézláb fog visszakullogni
            hozzám!... Mint már néhányszor, most is elfogta a páni rémület, a dolgozó nők gyakori
            válsága... Összeveszett a főnökével, és most ösztönösen, gondolkodás nélkül hozzám
            menekült, nálam keresett oltalmat, az én karjaimban akarta kisírni magát... De én nem
            álltam kötélnek... Valószínűleg keservesen csalódott. Abban a pillanatban adtam tudtára,
            hogy már nem szeretem, amikor legnagyobb szüksége volt rám... Legszerencsésebb eset az
            volna, ha csakugyan elveszítené az állását... Akkor mihez fog nélkülem?... A
            legközelebbi válság után Irén visszatér hozzám!... Visszatér hozzám! - harsonáztam
            fékevesztett boldogságban. - Csak az a kérdés, hogy én visszafogadom-e? Előbb
            mindenesetre jól megtáncoltatom. Özönlöttek agyamban a kínzások és megaláztatások,
            amelyekben Irént részesítem, mielőtt visszafogadom... Keménységet, férfiasságot kívánt?
            Nohát, olyan kemény férfi leszek, hogy attól koldul.</p>
         <p>Este azzal az emberrel találkoztam, aki olyan kedvesen rám köszönt azon az emlékezetes
            éjszakán. Foglalkozására nézve lélekelemző orvos.</p>
         <p>- Szép, helyes lánnyal láttalak a múltkor.</p>
         <p>- Szép lány, de már nem találkozunk... Szakított velem.</p>
         <p>- No meséld el.</p>
         <p>A krisztinavárosi vendéglő söntésében mindent elmondtam neki. Nyugodtan tehettem, az
            orvosi titoktartás kötelezi. Figyelmesen végighallgatott.</p>
         <p>- Mit gondolsz, van reményem? - kérdeztem.</p>
         <p>- Nincs semmi reményed. Ez az ügy be van fejezve.</p>
         <p>- De hiszen szeretett.</p>
         <p>- Nem vonom kétségbe.</p>
         <p>- Kétszer egymás után felhívott telefonon!</p>
         <p>- Nem jelent semmit... Az események miatt szakított veled, és amiatt, ami utána
            következett... De lehet, hogy ez is csak fedő ok. A mélyebb ok, valami leküzdhetetlen
            menekülési vágy...</p>
         <p>- Hát akkor mit csináljak?</p>
         <p>- Semmit. Ne csinálj semmit.</p>
         <p>- Ez lehetetlen!</p>
         <p>- Viselkedj teljesen passzívan.</p>
         <p>- Így visszahódíthatom?</p>
         <p>- Már megint ezen jár az eszed! Nem hódíthatod vissza. Csak megkímélheted magadat
            rengeteg fölösleges szenvedéstől... Hány óra?... Fél kettő! Gyerünk haza! Úgyis tudom,
            hogy nem fogadod meg a tanácsomat.</p>
         <p>Ezt a beszélgetést nem felejtettem el. A lelkem mélyén állandóan jelen volt bennem,
            némán, súlyosan tagadta azt, amivel a felszínen áltattam magamat. A reményben az a
            leggyötrőbb, hogy az alján ott lappang a reménytelenség, a teljes bizonyosság, hogy
            minden hiábavaló... Ennek a bölcs embernek igaza volt, de azért nem tudta elvenni a
            jókedvemet, amely még teljes három napig tartott... Aztán következtek a dührohamok, majd
            az elérzékenyülés, a megbocsátás, a fásult, kétségbeesett, reménytelen szerelem. Azután
            a remény újabb hullámverése következik és az ember felveszi a telefon hallgatóját...
            Olyan szabályszerű, dátumokhoz kötött lefolyása van, mint a kanyarónak vagy a
            maláriának... Kár, hogy nem vezettem pontos naplót, különben fel tudnám rajzolni a
            grafikonját... Furcsa állapot, a magas lázhoz hasonló, az embert állandóan az a
            homályosan derengő, de azért megalázó és keserves tudat gyötri, hogy gondolatait nem ő
            gondolja, érzéseit nem ő érzi, hanem a betegsége. Tehetetlenül vergődünk a betegségben,
            mint egy kényszerzubbonyban. Mikor oktalan hejehujázással kijelentem, hogy nincs már
            semmi bajom, kigyógyultam Irénből, ezt nem én mondom, hanem a betegségem diktálja nekem,
            a szabályosan visszatérő, ciklikus betegség... Mikor a szobámban árnyékbokszolási
            gyakorlatokat végzek Irén fantomja ellen, a fogamat vicsorgatom és nevetséges
            torzképeket vágok, - ez a betegségnek egy másik szakasza. Mikor, bár tökéletesen
            hiányzik belőlem mindenféle vallásosság, imádkozni próbálok, Istenhez fohászkodom, hogy
            adja vissza nekem az én Irénemet, penitenciákat rovok ki magamra, ötszázszor, ezerszer,
            ezerötszázszor mondom el a becézőnevét: Cipirnyik, Cipirnyik, Cipirnyik... ez a
            harmadik szakasza a betegségnek... Nem, a szerelem nem felnőtt embernek való, éppoly
            kevéssé, mint a karikázás, a diaboló vagy a kötélen való ugrálás. Felnőtt embert
            összerázza, megtöri, megalázza, a szerelem, mint egyheti utazás a harmadik osztály
            fapadján. De azért ehhez az érzéshez is ragaszkodtam, ehhez is hű voltam, nemcsak a
            boldogsághoz. Aggódva kémleltem magamat, nem csendesedik-e bennem a szenvedély zápora,
            nem hidegedik-e az érzés. Bár minden két hétben néhány napon át azzal bolondítottam
            magamat, hogy kigyógyultam Irénből, valójában ettől rettegtem legjobban. Még ezt a
            szörnyű, felemás állapotot is, amelyben öntudatomnak csak egy kis töredékével
            rendelkeztem, többre becsültem a gyógyulásnál, más szóval annál az állapotnál, amikor
            Irén már semmit, semmit sem jelent számomra... A szenvedés is kapcsolat, megőriz valamit
            Irénből, ahogy az ásvány megőrzi az őskori növény rajzát. De ha már nem is szenvedek,
            akkor Irén eltűnt, meghalt, megsemmisült! A remény okozta kínjaimat, de a remény
            tartotta bennem a lelket. Ha már nem szeretem Irént, akkor nincs mit remélnem.</p>
         <p> A remény mindenüvé elkísért, nem tágított mellőlem. Állandóan tépett, harapott,
            marcangolt, mint egy keselyű. Húsvét utáni kedden és szerdán a postát lestem... Hátha
            levelet kapok Debrecenből. Irén családi körben van, ahol nem zakatol körülötte a
            politika... Van ideje gondolkozni, magába merülni. Az én hűvös és fölényes magaviseletem
            bizonyára nyugtalanította... Talán ráeszmélt, hogy mégis engem szeret! Talán
            megírja... De nem kaptam levelet... A remény velem tartott a kávéházba, az újságok nagy
            betűs címeiről vigyorgott rám. Mikor a miniszterelnök kijelentette, hogy feltétlenül
            gondoskodik a rend és nyugalom fenntartásáról, ez számomra azt jelentette, hogy egy
            lépéssel közelebb kerültem Irénhez. Végeznek velük!... Végeznek velük!... - hajtogattam
            magamban. Már magam előtt láttam Irént, amint apró, ritkás fogsorával és két
            aranyfogával szélesen, szégyenlősen mosolyogva visszatér hozzám és beismeri, hogy
            bolondság volt az egész... Istenem, meddig tartott, amíg nagy nehezen felismertem, hogy
            hamis összefüggéseket keresek, hogy a politikai helyzet változásával semmivel sem jutok
            közelebb Irénhez... De sokáig kergettem ezt az ostoba fantomot! A külső és belső
            politika minden rezzenésére összerázkódtam és mindent magammal meg Irénnel hoztam
            kapcsolatba. Mert a külpolitika is érdekelt ebből a szempontból. Komolyan mérlegeltem,
            milyen következményekkel jár a világválság a mi szerelmünkre... Mindenkit kérdésekkel
            ostromoltam, még azokat is, akik sokkal kevesebbet tudtak, mint én. Áhítattal hallgattam
            a kisgazdapárti képviselő világpolitikai fejtegetéseit... Közben elég gyakran beszéltem
            Irénről, ez is valami kielégülésfélét okozott. Férfitársaságban nemigen tettem szóvá, de
            minden nőt Irénnel traktáltam. Fiatal lányoknak, akik flörtölni akartak velem, Irén
            szépségéről és tündöklő okosságáról beszéltem. A régi szeretőmet, akit közben
            visszahívtam, állandóan Irénnel nyaggattam. Ő a nép gyermeke, megvan benne a nép
            ösztönös bölcsessége. Talán ráhibáz az igazságra... Bözsi szelíd, türelmes, jóindulatú
            lány. Még biztatott is:</p>
         <p>- Biztos visszajön! Amilyen szeszélyes, visszajön! Meglásd, visszajön!...</p>
         <p>Beszéltem egy másik lélekelemző orvossal. Pontosan az ellenkező nézeten volt, mint az
            első:</p>
         <p>- Az ilyen szkizoid típusú nők a strindbergi feleségek... Állandóan meglepetésekkel
            állnak elő. Mindennap termelnek valami szenzációt... Jó idegek kellenek hozzájuk, nem
            mindenkinek valók... De azt meg kell hagyni, hogy rendkívül szórakoztatók. Ha ezt a nőt
            feleségül veszed, akkor jótállók, hogy ítéletnapig el vagy látva élményekkel... Ami
            pedig azt illeti, hogy hozzád jön-e, micsoda kérdés! Hát persze, hogy hozzád jön!... A
            nők mindig ahhoz a férfihoz mennek feleségül, aki legállhatatosabban kívánja őket... Én
            nem tudom, okos-e tőled, hogy kitartasz mellette. De ha egyszer kitartasz, akkor
            megkapod.</p>
         <p>Sokszor nem mertem Irént nyíltan szóvá tenni. Egy ideig képmutatóan hallgattam a
            politikai és irodalmi pletykákat, mintha érdekeltek volna, ahogy a gyilkos sem tűri fel
            mindjárt a kabátja ujját, aztán burkoltan - ó, azt hiszem, nagyon is átlátszóan! -
            Irénre tereltem a beszélgetést. Néhány ismerősömtől szakvéleményt kértem, előfordul-e,
            hogy egy szerelmi viszony hosszabb ideig, esetleg hónapokig szünetel!...</p>
         <p>- Már hogyne fordulna elő! Rengeteg példa van rá az irodalomban és a valóságban!... Még
            évekig is szünetelhet...</p>
         <p>Ez nagyszerű! gondoltam magamban. Van reményem... De hovatovább arra a meggyőződésre
            jutottam, hogy az emberek semmivel sem értenek többet ehhez a kérdéshez, mint én,
            márpedig én semmit sem értek hozzá. Kétszer-háromszor elfogott a kísértés, hogy
            felkeressem valamelyik divatos jósnőt... Közben jól-rosszul végeztem a dolgomat. Hosszú,
            esős délutánokon - az időjárás is az én kedélyállapotomhoz alkalmazkodott -
            regényfordítást diktáltam az írógépbe. Olyan sivár és vigasztalan, olyan gépies és
            céltalan volt az életem, mint a regény hősének keserű, mogorva, szikkadt öregsége... Egy
            délelőtt a törvényszéken volt dolgom. Egy politikus egy cikkem miatt beperelt. Sokáig
            ácsorogtam a törvényszék folyosóján, pohos, gyűrött ügyvédek, alkoholtól duzzadt vagy
            kiaszott törvényszéki tudósítók között. Megkezdődött a tárgyalás. Ebben a dísztelen,
            porlepte, életunt környezetben egyetlenegy ember sugárzott az egészségtől, az erőtől és
            a diadal gőgjétől, ellenfelem. A szemem sarkából nézegettem. Alighanem gyengébb
            testalkatú, mint én, csakhogy ebben a harcban nem türelmes, álmos bivalyokra van
            szükség, hanem ragadozókra! Kemény, összpontosult tekintete van, egész akaratereje a
            szemébe költözött. Ez az ember aztán tud haragudni! Minden apró kis sérelme, minden
            vendéglői összetűzése “világnézetét” gazdagítja. Egy zavaros és kissé mániákus
            hírszolgálat a világ minden tájáról dönti neki a harag indítékait. Az egész ember
            indulattól remeg, nem eltékozolt, gazdátlan, céltalan indulattól, mint én, hanem a
            cselekvés vad, fergeteges dühétől. Tatár feje időnként ördögi mosolyra torzul... Micsoda
            tévedése a költőknek, hogy az ördögöt erőnek erejével az ész meg a bírálat szellemének
            tették meg! Mefisztó meg Lucifer a légynek sem vétő, jámbor racionalisták, derék
            tárcaírók és műkedvelő szociológusok... Nem is tudnak mihez fogni emberfeletti
            hatalmukkal, rosszul áll nekik, unják... Voltaire, szegény, nem volt ördögi szellem,
            jóra való filológus volt, aki helyreigazította a Szentírás kronológiáját... Csak az
            sátáni, aminek a mélyén öntudatlan, vak erők garázdálkodnak... Ez Irén új világa, ilyen
            emberek veszik körül. Irén!... Oda sem figyeltem a védőmre, aki vért izzadva, mint egy
            mészáros, dolgozott az érdekemben, és egyáltalán nem lepett meg a meglehetősen súlyos
            ítélet. - Ez természetes, ennek így kell lennie, ebben a harcban csak én lehetek a
            vesztes, hiszen Irén elhagyott... Az okság elve egészen sajátságosan módosul a szerelmes
            ember agyában. A politika meg az időjárás változása, egy régen nem látott ismerős az
            utcán, az ebéd íze megannyi égi jel, amelyet csak értelmezni kell. Minden szerelmes
            ember csillagjós... Az is sokáig tartott, amíg kigyógyítottam magamat a misztikus
            összefüggések kereséséből, amíg sikerült visszazökkennem az okok és okozatok józan
            kerékvágásába... Örökké hálás leszek neked, hogy meghallgattad ezt a történetet. Érzem,
            percről percre gyógyulok. Talán már meg is gyógyultam!... Mit gondolsz,
            meggyógyultam?</p>
         <p> A bírák rettentő sokáig tanácskoztak. Késő délután volt, mire kihirdették az ítéletet.
            A hosszú várakozás alatt szakadatlanul Irénre gondoltam. Nem bírom tovább! Kifogyott
            belőlem a levegő... Megint fel kell pumpálni. Otthon egész délután és este Irén
            telefonját vártam. Nem hívott fel. Másnap reggel telefonáltam neki.</p>
         <p>- Szervusz! - nyújtózott a hangja a telefonba. Igyekeztem megőrizni a látszatot.</p>
         <p>- Nem hívtál fel, Irén... pedig most már nyugodtan találkozhatunk, hiszen jó barátok
            vagyunk.</p>
         <p>- Nem tudom, jó lesz-e... De hát nem bánom, gyere fel ma este hatkor... Van egy szabad
            órám.</p>
         <p>- Köszönöm, Irén...</p>
         <p>- Körülgyere a folyosón!</p>
         <p>Alaposan felkészültem a találkozásra. Megpróbáltam beleélni magamat Irén sajátos
            logikájába, minden alkalommal bekövetkező puccsának a képletébe... Az első
            találkozásunkkor hat hetet mondott... Másodszor azt mondta, majd a háború után tér
            vissza hozzám. Mi következhet most? Nyilvánvaló, hogy most pontot tesz az egészre.
            Bejelenti, hogy menyasszony és egy hónap múlva férjhez megy... Ennek nem szabad
            váratlanul érnie engem. Erre fel kell készülnöm. Felírtam egy cédulára csupa
            nagybetűvel:</p>
         <p>IRÉN BEJELENTI, HOGY FÉRJHEZ MEGY.</p>
         <p>Ha majd sor kerül rá, előveszem a tárcámból a cédulát. Legalább bebizonyítom, hogy
            szamár nem vagyok!... Ez is valami... Fölényes leszek. A végsőkig kitartok amellett a
            bárgyú trükk mellett, hogy jóbarátok vagyunk. Társasági hangon fogok csevegni vele, úgy,
            mint a múltkor a telefonba... Ez talán felingerli... Megint virágot vásároltam.
            Lábujjhegyen mentem körül a folyosón, Irén parancsa szerint. Olyanforma érzéssel
            csöngettem, ahogy az összeesküvő zörget a titkos, földalatti találkozóhely
            bejáratánál.</p>
         <p>Irén most nem sugárzott. Félénk mosollyal vezetett be a belső szobába. Megcirógatott, és
            az orromhoz dörzsölte orrát, úgy, mint megismerkedésünk hajnalán.</p>
         <p>- Nem szabad! - hárítottam el nevetve. - Ez tilos! Mi most jó barátok vagyunk!</p>
         <p>- Adj egy cigarettát!... Köszönöm... Ugyanis az orvos eltiltott a dohányzástól.</p>
         <p>Csak akkor vettem észre, milyen rossz színben van. Sápadt volt, megfogyott, a szeme
            karikás. Arcvonásai még jobban lefelé ereszkedtek, mint azelőtt. Megint úgy tetszett,
            egy könnyű kis mozdulattal le tudnám szakítani az orrát, mint egy banánt a fáról.</p>
         <p>- Mi bajod van? - kérdeztem ijedten.</p>
         <p>- Semmi, csak a szívem rendetlenkedik... Állandóan fáradt vagyok, és szívdobogásom
            van...</p>
         <p>Nem tudtam megállani, hogy ki ne mondjam:</p>
         <p>- Amíg együtt voltunk, nem volt semmi bajod.</p>
         <p>Irén fásultan, üveges tekintettel bólintott. Olyan volt a karosszékben, mint egy
            szárnyaszegett, nagy madár.</p>
         <p>- Sokat dolgozol?</p>
         <p>- Nem. Nem csinálok semmit.</p>
         <p>Egyszerre ellágyultam. Nagy-nagy szánalom fogott el. Hirtelen átkaroltam és
            megcsókoltam.</p>
         <p>- Ne... Ne... Hagyd... Hiszen jó barátok vagyunk!</p>
         <p>- Ugyan hagyd ezt a buta komédiát!... Ha tovább is ezen a mesterséges hangon beszélünk,
            kifogy a mondanivalónk. Öt perc múlva halálosan fogjuk unni egymást!... Irén, szeretlek!
            Kimondhatatlanul szeretlek!</p>
         <p>Éppen csak a szempillája rendült meg... Milyen csüggedt, milyen összetört!... De azért a
            puccs nem marad el. Nem vallana Irénre, ha egy napot kihagyna... Megpróbáltam egyengetni
            hozzá az utat.</p>
         <p>- Azt hiszem, Irén, a barátaidnak kezd leáldozni...</p>
         <p>- Ez csak bizonyos körök rágalma! - hadarta gúnyos hanghordozással. Majd így folytatta:
            - Neked mindig nagy erősséged volt a politikai erőviszonyok felismerése, a szociológiai
            látás...</p>
         <p>- Rendben van, Irén, én sohasem állítottam, hogy próféta vagyok, világéletemben arra
            voltam büszke, hogy nem vagyok próféta. De azért most világosan érzem, hogy nagy
            könnyelműség volna tőled, komolyan ártanál magadnak, ha továbbra is benne ragadnál ebben
            a szervezkedésben... Sürgősen hagyd ott őket... Ez különben is ellenkezik a
            megbízatásoddal...</p>
         <p>- Ó, a megbízatásom!... Hol van az már!</p>
         <p>- Egyszóval, hagyd ott őket. Inkább ma, mint holnap.</p>
         <p>- De hiszen otthagyom őket...</p>
         <p>- Otthagyod! Ó, Irén!</p>
         <p>Ijedten visszatáncolt. - De nem most rögtön... Az nem megy olyan gyorsan... Fokozatosan
            vonom ki magamat... Nagyon sohasem voltam benne, csak egy kicsit... Az év végéig
            feltétlenül otthagyom őket...</p>
         <p>- Az év végéig! Az soká lesz!</p>
         <p>- Hát mit csináljak! Itt ülnek a nyakamon! Mindennap ide jönnek! Parancsolsz pezsgőt? A
            múltkorról maradt két üveg... Itt ülnek...</p>
         <p>- És mit csinálnak?</p>
         <p>- Tisztelnek engem. Tisztelik bennem a magasrendű szellemet... Nem avatnak be semmibe,
            vigyáznak rám, nem akarják, hogy belekeveredjem a dolgaikba... Csak itt ülnek és
            bámulnak engem...</p>
         <p>- Hát dobd ki őket!</p>
         <p>- Nem lehet, nem adnak rá okot... Olyan kedvesek és figyelmesek...</p>
         <p>- Hát én okot adtam?</p>
         <p>- Te! Az más!... Te entellektüel vagy! Te olyanféle ember vagy, mint én. Téged nem
            sajnállak... Azonkívül ezektől nem olyan könnyű megszabadulni, mint tőled... Soha nem
            volt annyi alkalmam meggyőződni az érzelmek polaritásáról, mint az utóbbi időben... Ezek
            tisztelnek és bálványoznak engem, de ugyanakkor szeretnék átharapni a torkomat. És ha
            egyszer csalódnak bennem, át is harapják! Ezek nem tréfálnak!... Az egyik, az a mérnök,
            aki már régóta szerelmes belém, a múltkor kijelentette: “Ha valami rosszat megtudok
            Irénről, a tulajdon kezemmel fojtom meg...” És esküszöm, megfojt!</p>
         <p>- Gondolatban már én is sokszor megfojtottalak, Irén...</p>
         <p>- Ne nevettesd ki magadat! Gondolatban könnyű... Ezek igazán megfojtanának. Tréfán
            kívül, az életem nincs biztonságban!</p>
         <p>- Szerelmesek beléd?</p>
         <p>- Mind egy szálig! Különösen a mérnök... Az lent volt velem húsvétkor Debrecenben...
            Bemutatott az öreg nagynénjének...</p>
         <p>- Az anyja sírjánál nem voltatok? - kérdeztem egyik érzelmes kirándulásunkra célozva a
            Kerepesi temetőbe.</p>
         <p>- Jaj, de csúnyákat beszélsz... Te, ha tudnád, milyen rettenetes erő van ebben az
            emberben! Jelentéktelen kis ember, de micsoda szertelen energia! Hogy tudja
            érvényesíteni az akaratát!... Úgy hajlítja, úgy formálja a többieket, mint a viaszt!...
            Ez egy más világ, ezt te meg sem tudod érteni... Nekem is nehéz volt beleélnem magamat.
            Ez nem az intellektus, hanem az akarat világa. Gátlás nélkül, vakon, egyenesen törnek a
            céljukra... És milyen tiszta lelkűek, milyen egyenesek, milyen becsületesek... Mennyire
            úriemberek!</p>
         <p>- Én is úriember vagyok.</p>
         <p>- Dehogy vagy! A legnagyobb érdemed az, hogy nem vagy úriember!</p>
         <p>- Egyszóval tetszenek neked.</p>
         <p>- Nem tetszenek... Többnyire fárasztanak... De érdekelnek... Szeretném megfejteni
            őket.</p>
         <p>- Igazán nincs férfi az életedben?</p>
         <p>- Nincs hát! - Felemelte két ujját: - Isten bizony!</p>
         <p>- Pedig azt hittem, ez lesz a soron következő puccs, amellyel előállasz.</p>
         <p>- Sajnálom, ma nem szolgálhatok... Majd a következő találkozásunkra gondoskodom
            valamiről...</p>
         <p>- Tehát ez nem igaz! - Elővettem a tárcámból a cédulát. Irén elolvasta, összegyűrte, és
            bedobta a kályhába.</p>
         <p>- Nem - felelte kurtán, mellékesen.</p>
         <p>Úgy rémlett nekem, ezen a napon őszintébben, szenvedélyesebben csókol, mint legutóbb. A
            szemben levő karosszékben ült, hozzám hajolt sokáig, lassan, kéjesen, áhítattal szívta a
            számat. Én megint lepergettem az örök lemezt:</p>
         <p>- Mikor térsz vissza hozzám?</p>
         <p>- Nem tudom... Majd egyszer... Az sok mindentől függ...</p>
         <p>- Mitől függ? A politikai viszonyok alakulásától?</p>
         <p>- Ne beszélj szamárságokat!... Hát csak nem képzeled, hogy én azért szakítottam
            veled!... Ezt verd ki a fejedből! Vagy, ha igazán ezt hiszed, akkor soha többé ne gyere
            ide... Ilyen nővel nem szabad szóba állnod!</p>
         <p>- Hát akkor mitől függ?</p>
         <p>- Jaj istenem, ne kínozz, úgyis ideges vagyok!... Tudom is én... Visszatérek hozzád!</p>
         <p>- Ha legalább bizonyosságom volna!... - sóhajtottam fel.</p>
         <p>- Nem hagyom magamat megzsarolni... És most menj szépen... Mindjárt jönnek...</p>
         <p>- Azok?</p>
         <p>- Igen, azok... No menj szépen... Körülmenj a folyosón...</p>
         <p>- A nagy műveddel mi van?... A nagy atomfizikai értekezéssel, amellyel habilitálni
            akartad magadat?...</p>
         <p>- Az... pihen... No szervusz... Viseld jól magadat... Ne igyál... És ne telefonálj a
            hivatalomba, az végtelenül kellemetlen nekem... Várd meg, amíg én telefonálok...</p>
         <p>- Csakhogy te nem telefonálsz.</p>
         <p>Arra a száraz, gonosz, ideges kis nevetésre fakadt, amelynek még az emléke is úgy
            felbőszít, hogy ökölbe szorul a kezem.</p>
         <p>- Hát... ha esetleg nem telefonálnék, akkor is várj legalább... három hétig... Ígérd
            meg...</p>
         <p>- Megígérem.</p>
         <p>- No szervusz.</p>
         <p>Búcsúzóul még egyszer bekapta a számat, és néhány másodpercig csókolgatott. Körülmentem
            a folyosón. Megint elemezhettem a benyomásaimat... Néhány óra múlva úgy döntöttem, hogy
            ez volt a legzavartalanabb és legbiztatóbb együttlétünk a szakítás óta. Azt az ideges
            kis nevetést nem számítva, nem volt egyetlen visszás, hazug, hamis, felháborító szava
            vagy gesztusa... És ami a legfontosabb: ezúttal elmaradt a puccs... Lehetséges ez?
            Irént puccs nélkül el sem tudtam képzelni... Pedig így volt; a helyzettel járó állandó
            kétértelműségen kívül nem mondott semmi gyanúsat, semmi kétértelműt. Nem volt fölényes,
            legalábbis kevésbé volt az, mint máskor... Egyetlenegyszer sem csattant fel a hangja...
            Zavartnak, megszeppentnek látszott... Irén vívódik, emészti magát... A megbízatása, az a
            nevezetes megbízatás, amelynek engem feláldozott... azért mégis alávaló egy némber!...
            megbukott... most pillanatnyilag cél nélkül, foglalkozás nélkül ődöng... A magánéleten
            próbálja magát úgy-ahogy kárpótolni... Ezt az átmeneti időt ki kell használnom!</p>
         <p>Betegségem derűlátó szakasza ebben a ciklusban valamivel tovább tartott, mint máskor.
            Még negyednap is jókedvem és bizakodó hangulatom volt. Ezen a napon kivételesen az idő
            is szép volt, a villamoson egy kedves régi ismerőssel találkoztam, csupa biztató jel...
            Nagy elhatározás született bennem: kiszabadítom Irént a rabságból, amelyben sínylődik,
            kiszabadítom ezeknek az embereknek a karmaiból! Ez a nevetséges, ostoba, képtelen
            helyzet nem tarthat tovább!... Véget kell vetni ennek a hülye bújócskának! Erélyesen
            fogok fellépni, kemény leszek!... Ha kell, én beszélek azokkal az emberekkel, ha kell,
            megverekszem valamennyivel!... Amint beértem a szerkesztőségbe, rohantam a
            telefonhoz.</p>
         <p>- Jó napot! - hallatszott Irén hangja, amely ezúttal nem volt kéjesen nyújtózó, hanem
            rideg, majdnem goromba.</p>
         <p>- Irén, torkig vagyok ezzel a megalázó, lehetetlen helyzettel! Ennek azonnal véget kell
            vetni! - recsegtem hallatlanul erélyesen a telefonba. - Azonnal beszélnem kell veled!
            Meg kell beszélnünk, hogyan szabadulsz meg most rögtön ettől a nem neked való, hozzád
            nem méltó társaságtól!</p>
         <p>- Egy szót sem értek abból, amit összevissza beszélsz!... Mit akarsz!</p>
         <p>- Azonnal beszélnem kell veled! Ma délben együtt ebédelünk!</p>
         <p>- Ma délben Juliskával, a barátnőmmel ebédelek.</p>
         <p>- Akkor ebéd után.</p>
         <p>- Ebéd után az anyámmal vagyok... Hogy mertél telefonálni, amikor megígérted!... De
            nagyon örülök! Legalább egyszer s mindenkorra befejezem ezt az ügyet.</p>
         <p>- Miért akarod egyszer s mindenkorra befejezni?</p>
         <p>- Mert megszegted az ígéretedet, és mert... elég volt...</p>
         <p>Köszönés nélkül letette a hallgatót. Irtózatos erővel átéreztem, hogy most az egyszer
            igazán vége van. Agyam teljesen elsötétült, csak valahol a mélyén szivárgott egy
            nyomorult kis öntudat-ér. Hívjam fel még egyszer? Mire való, úgyis lecsapja a hallgatót.
            Irén csak az ürügyet leste, amellyel örökre kiadhatja az utamat. Most megkapta az
            ürügyet, hitvány kis ürügy, de neki megfelel... Talán ostobaság volt, hogy most
            felhívtam. De ürügy előbb-utóbb kínálkozott volna, végső esetben Irén maga állította
            volna elő... Egy darabig még bolondíthattam volna magamat, még marcangolhatott volna a
            remény keselyűje... Most vége... Próbáljuk elviselni... Dolgozzunk... Leültem az
            írógéphez, hogy megírjam a cikkemet. Nem is én írtam, az írógép a saját zavaros és
            kezdetleges gondolatait kopogta. Bevittem a kész írásművet a főszerkesztőhöz. Elolvasta,
            összetépte, és a papírkosárba dobta.</p>
         <p>- Ha ilyen szemeteket adsz be, nagyon megjárhatod!... Nem olyan időket élünk!... -
            mondta fenyegető hangon.</p>
         <p>Kissé felrázkódtam kábultságomból. A hang és gesztus szokatlan volt... Engem itt azelőtt
            tiszteltek és megbecsültek. Már ide is eljutott annak a híre, hogy velem mindent lehet
            művelni?... Különben olyan mindegy... Az én önérzetemet már nem érheti sérelem.
            Legföljebb az állásomat is elvesztem, toprongyosan, züllötten fogok koldulni az
            utcasarkon... Milyen végtelen fölénnyel fogok Irénre nézni, ha véletlenül meglát!... Úgy
            mentem el a szerkesztőségből, mint aki világgá megy... Taxiba ültem. Végigjártam
            valamennyi pesti találkahelyet... Nőt nekem! Nagyot, trabálisat, izmosat!... Nem akadt
            megfelelő... Egyik kávéházból a másikba vándoroltam. Aztán sokáig bolyongtam az utcán.
            Megállok egy ismerős ház előtt. Egyik volt menyasszonyjelöltem lakik benne életem
            frivol, magányos és ironikus korszakából. Évek óta nem láttam. Mintegy félálomban
            csöngetek az ajtaján.</p>
         <p>Tátva marad a szája a meglepetéstől. Nem az örömtől, hanem a megrökönyödéstől kuncogva
            és vinnyogva betessékel. Hátba vág, megcsipked, nem tudja, mit csináljon velem. A szavak
            hegyesen ugrálnak ki a száján, szúrnak, mint a tüske.</p>
         <p>- Szép, hogy eszébe jutottam... Üljön le... Akar egy pohár pálinkát?...</p>
         <p>Kínjában és zavarában megint hátba vág... Én úgy érzem, álmodom az egészet. De a szemem
            nyitva van és figyel... A szememnek nem tudok parancsolni. Tőlem függetlenül dolgozik,
            mint egy szorgalmas méhecske, gyűjti az emlékképeket... Ez az asszony megöregedett,
            amióta nem láttam... A szeme környéke csupa szarkaláb. Rossz színben van, arca
            pattanásos... És milyen erőszakolt a modora... Kivétel nélkül minden hangja hamis... Ez
            tetszett nekem valamikor!... Megvan benne a hervadó nők ideges hányavetisége... És
            milyen közönséges!... Ó, Irén!... Rosszízű jasszkifejezéseket használ... Azt
            kérdezi:</p>
         <p>- Mi van a menyasszonyával? Még mindig pista magába?</p>
         <p>- Nincs menyasszonyom, szakítottunk!...</p>
         <p>- Magával mindenki szakít a végén, úgy, mint én...</p>
         <p>Ráhagyom, hogy ő szakított velem... Kitámolygok. Mikor becsapja mögöttem az ajtót, még
            mindig kuncog a meglepetéstől... Egész éjszaka vízivárosi polgárokkal huszonegyeztem a
            kocsmában, és közben döntöttem magamba a bort. Hajnalfelé tántorogtam haza... Talán
            mégis sikerül elzüllenem...</p>
         <p> A betegségem tovább végezte unalmas körforgását, szabályosan, ütemesen működött, mint
            egy gép. Úgy tűrtem a kétségbeesés, a harag, az elérzékenyülés meg a remény egymást
            követő szakaszait, mint a gazda a jégesőt... Egyszer talán csak vége lesz... De mindez
            énbennem zajlott le. Erős voltam, nem emeltem fel a telefon hallgatóját... A kormány
            lemondott. Az új belügyminiszter erélyes rendszabályokat ígért... Az idő kiderült,
            napfényes, meleg tavasz lett... Csupa jó jel... De azért nem nyúltam a telefonhoz... Egy
            csütörtök reggel május vége felé a házvezetőnőm jelenti, hogy az a hölgy keresett
            telefonon... Úgy látszik, a politikai csillagzat megváltozott, Irén visszatér! Bánom is
            én, mi készteti a visszatérésre, az a fő, hogy visszatér!... De azért nem hívtam fel.
            Hátha mégsem ő volt; akkor a föld alá süllyedhetek szégyenemben... Mikor éjszaka
            hazamentem, cédulát találtam az éjjeliszekrényemen: “Mademoiselle Cipirnyik holnap este
            hét órára várja a doktor urat.” Irén visszatér hozzám!... Irén visszatér hozzám!
            Bömbölte bennem egyszerre száz megafon... Türelem rózsát terem... Okozati összefüggést
            gyanítottam az én kitartó, szívós várakozásom és Irén jelentkezése között, mintha az én
            szorongó szívem, az én reszkető vágyódásom materializálta volna az éjjeliszekrényre Irén
            üzenetét. Malomkerék nagyságú csokorral mentem végig a folyosón Irén lakása felé, ahol
            időnkint úgy jelentem meg, mint Timár Mihály a Senki Szigetén... Most meg fogja engedni,
            hogy érkezéskor megcsókoljam. Az ő hagyományos színpadi érzékével így jelenti be, hogy
            újra kezdődik a szerelem... Csengetek. Egy kis motozás után Irén ajtót nyit. Nem engedi
            megcsókolni magát...</p>
         <p>- Hát nem térsz vissza hozzám! - mordulok rá.</p>
         <p>- Jaj, ha ezzel kezded, akkor bánom, hogy üzentem neked... Pedig már kétszer
            telefonáltam... Olyan szép idő volt, olyan egyedül voltam, olyan nagy vágy fogott el
            utánad, úgy örültem, hogy ide fogsz jönni... és most mindent elrontasz a
            kérdezősködéseddel! Ne kérdezz semmit, örülj ennek az estének!</p>
         <p>Most őrjítően szép volt, alakja megtelt, arcán ide-oda ugrált az elbűvölt, kéjes
            elégedettség, mint a nap karikája a bútorokon. Megint olyan volt, mint valami óriási
            macska, nyávogott, dorombolt, a szó szoros értelmében nem fért a bőrébe, úgy
            nyalta-falta, úgy kényeztette, úgy imádta saját testét-lelkét, ezt a drágalátos,
            páratlan testet és lelket. Széles jókedvében bőkezűen bánt vele, a népnek is
            megmutatta, hagyta, hogy gusztáljam, tapogassam, maga repült a karjaimba, hogy
            megropogtassam... De a csókjaim elől elfordította fejét... Micsoda változás! A múltkor
            szárnyaszegetten gubbasztott, most majd, hogy ki nem repül az ablakon. Most játszi,
            dévaj, csélcsap, incselkedik, kergetőzik velem a konyhából átalakított szobában.</p>
         <p>- Mi újság? - kérdeztem kissé lihegve, mikor leültem a karosszékbe a másik szobában.</p>
         <p>- Semmi különös... Amint látod, jókedvem van.</p>
         <p>- Mi van azokkal az emberekkel?</p>
         <p>- Semmi változás, még mindig itt tanyáznak.</p>
         <p>- Megszabadulsz tőlük?</p>
         <p>- Idővel meg. De nem sürgős... Most egy kis vakációm van. A fő-fő udvarlóm eltörte a
            lábát... Nem látogattam meg. Nem mintha nem találnám rokonszenvesnek, csak egyszerűen
            nem jutott eszembe...</p>
         <p>- Ez nem volt szép tőled, - mondtam, védelmembe véve a gyűlöletes idegent. - Benned sok
            minden megvan, csak éppen a magától értetődő gesztusok hiányoznak.</p>
         <p>Irén ügyet sem vetett megjegyzésemre.</p>
         <p>- Erre képzeld, a rossz lábán, két mankóval felbicegett ide hozzám... Vonaglott az arca
            a fájdalomtól... Rossz volt nézni... Valószínűleg azzal a szándékkal jött fel, hogy
            agyonver a mankójával, de csak a kezemet csókolgatta... Gondold el, mibe került ez neki!
            Mennyi büszkeséget kellett feláldoznia... Én nem is tudom, mivel érem ezt el, hiszen nem
            vagyok szép, nem vagyok kacér... félek, egyszer nagyon megjárom... Mindenki a kezemben
            van, mindenkivel azt teszem, amit akarok, még azzal is, aki nem szerelmes belém... A
            gazdám ki nem állhat, dúl-fúl, szeretne kidobni... De nem tehet semmit ellenem, nem adok
            rá okot... Minden összevág, minden kifogástalan, amit végzek... Olyan jó nézni a
            tehetetlen vergődését... Ezek meg... nohát ezen meg lehet pukkadni!... Egyszerűen nem
            értik, nem megy a fejükbe, hogy miért robotolok én reggeltől estig, miért járok
            hivatalba, miért tartok előadásokat, miért írok népszerű természettudományos cikkeket
            pénzért, hogy összeszedjem azt a háromszáz pengőt, ami feltétlenül kell... mikor
            mellettük gondtalanul élhetnék és foglalkozhatnám a tudományommal. Nem megy a fejükbe,
            hogy nincs nagyobb boldogság, mint egyedül lenni! Nem függni senkitől! A magam lábán
            állni!</p>
         <p>Átvillant rajtam a pöffeszkedni szó eredeti jelentése. Irén szemlátomást nőtt, dagadt,
            már el sem fért a szobában. Szomorúan megkérdeztem:</p>
         <p>- És rám... gondoltál néha?</p>
         <p>- Őszintén szólva, nemigen volt rá időm. Irtózatosan sok dolgom van... De azért újabban
            néhányszor eszembe jutottál... Te nagyon rendes fiú vagy... Sok mindent megértesz
            belőlem... Bizonyos dolgokat csak te értesz... Az a “tiszta lelkű kalandornő” a
            leveledben nagyon szép volt... A virágaid is milyen ízlésesek. Hogy eltalálod, hogy mi
            tetszik nekem...</p>
         <p>Kedvesen és kissé megindultan beszélt velem, mint a világhírű koloratúrénekesnő, akit
            szerződése Amerikába hív, a házi személyzettel. Nem ez a legalkalmasabb pillanat, de
            most már mindegy... Előrántottam a lemezemet.</p>
         <p>- Visszatérsz hozzám?</p>
         <p>- Nem tudom... talán... nagyon könnyen lehetséges...</p>
         <p>- Mitől függ?</p>
         <p>- Ugyan hagyd már ezt!</p>
         <p>- Mondd, szeretsz?</p>
         <p>- Biztosan! - mondta incselkedve. Majd így folytatta: - Ezt a dolgot bízd rám. Ennél
            okosabbat nem tehetsz. Én a lehető legjobban fogom elintézni.</p>
         <p>- Úgy fogod elintézni, hogy én is jól járok?</p>
         <p>- Biztosan!</p>
         <p>- Te, mondd, elhitted, amit a múltkor a telefonba mondtam, hogy már nem szeretlek?</p>
         <p>- Azt reméltem, hogy te elhiszed, és néhány hónapig jól érzed magadat ebben a hitben...
            Néhány hónap múlva aztán úgyis én veszem át a vezényszót.</p>
         <p>Ez biztatóan, reménytkeltően hangzott... Majdnem úgy hangzott, mint egy ígéret...</p>
         <p>- Egyszóval, visszatérsz hozzám?</p>
         <p>- Jaj, ne csacsiskodj!... Inkább segíts megfőzni a vacsorát.</p>
         <p>Eltakarítottuk a különös hindu templomot, amely mögött a takaréktűzhely rejtőzött, és
            Irén megfőzte a vacsorát, az ő találmányát, valami liptóis tojáslepény félét, amely
            ehetetlen volt. Irén nem született háziasszonynak. Nem lehet egyszerre minden...</p>
         <p>- Miért nem eszel? Nem jó?</p>
         <p>- De kitűnő!... Csak nincs étvágyam... Tudod, hogy újabban milyen keveset eszem...</p>
         <p>Vacsora után újra belekezdtem az örök témába.</p>
         <p>- Mondd, Irén, nem érzel egy kis lelkiismeret-furdalást, hogy így bolondítasz engem?
            Hiszen olyan könnyű győzelmet aratsz! Engem olyan könnyű becsapni!</p>
         <p>- Nem én! És nem is bolondítalak. Nem csaplak be. Minden úgy van, ahogy mondom.</p>
         <p>- De hiszen nem mondasz semmi határozottat! Csupa ellentmondó dolgot mondasz.</p>
         <p>- Ilyen határozatlan és ellentmondó az igazság... Most különben is megnehezíti a hozzád
            való visszatérésemet...</p>
         <p>- Hogy én azt hiszem, érdekből térsz vissza! Jaj de rosszul ismersz! Bánom is én, hogy
            miért térsz vissza hozzám! Nem érdekelnek az indítékaid. Én nyílt kártyákkal játszom...
            Ahogy az írásaimban nem titkolok el semmit az olvasó elől, hogy fokozzam az izgalmát,
            előtted sem taktikázom, nem rejtek el semmit...</p>
         <p>- Ez igaz. Ezért szeretlek.</p>
         <p>- Szeretsz?</p>
         <p>- Szeretlek.</p>
         <p>- Egyszóval a szemedbe mondom, amit más férfi nem tenne, hogy a rabszolgád vagyok!
            Kényedre-kedvedre ki vagyok szolgáltatva... Csak te tudsz boldoggá tenni és én most már
            kívánom, akarom a boldogságot!... Tudom, hogy rengeteget fogok szenvedni melletted, nem
            lesz egy nyugodt percem, leszámoltam a mindennapi villámcsapással, a mindennapi
            viharral, a mindennapi földrengéssel... Tudom, hogy nem lesz otthonom, hogy a
            lakásunkban állandóan a barátnőid fognak tanyázni, hogy minden héten új szeszélyed, új
            bogarad, új küldetésed támad, tudom, hogy nem fogok tudni dolgozni melletted, de bánom
            is én! Legföljebb nem leszek halhatatlan... Pénzt azért fogok keresni... Értsd meg, én
            nem szabhatok feltételeket, nem játszhatom, hiába is játszanám az önérzetes férfit...
            Egy hónappal ezelőtt nem kellettem neked, most talán kellek... Hát aztán!... Nincs más
            választásom!... Édes, édes Irén!</p>
         <p>Most tűrte, hogy megcsókoljam. Nagyon gyengén, alig érezhetően vissza is csókolt.
            Folytattam:</p>
         <p>- És csak én értelek téged és csak én tudlak élvezni! Csak én szeretlek téged úgy, ahogy
            vagy, ezt az egész bizarr, szeszélyes, képtelen és imádnivaló együttest! Mondd, nem
            érzed ezt, Irén!</p>
         <p>- De érzem... és nagyon megbecsülöm.</p>
         <p>- Csak én tudlak kiszabadítani ebből a céltalan kerengésből, a mostani életedből... Hát
            meddig fogsz még így kalandozni, és meddig maradsz fogva a kalandjaid következményeiben?
            Meddig fogsz még nevetségesen fölösleges dolgokat művelni?</p>
         <p>- Csak nevetségesen fölösleges dolgokat érdemes művelni! - csattant fel váratlanul Irén
            hangja. - Ismered a barátnőmet, Juditot? Hát persze, hogy ismered! Judit az egyetlen,
            aki ezt megérti... Ezt te sem érted... Áprilisban hetekig egy klinikán feküdt közös
            kórteremben. Reggeltől estig ápolta a szépségét... Te mondtad, hogy kissé elhanyagolt,
            de ott egész nap sminkelte, púderezte, rúzsozta magát a rákos betegeknek, a
            haldoklóknak!... Csak akkor érzi az ember, hogy él, csak akkor önmaga, ha fölösleges
            dolgot művel... És most menj szépen haza... Majd telefonálok.</p>
         <p>- Mikor?</p>
         <p>- Nem tudom. Lehet, hogy holnap, lehet, hogy két hét múlva... Úgyis tudod, hogy mihelyt
            lehet, visszatérek hozzád... Szervusz... Azért csak menj körül a folyosón.</p>
         <p>Megcsókolt.</p>
         <p> Most aztán annyi benyomásom volt és olyan vegyesek, hogy egy hétig elemezhettem!
            Néhányszor ugyan elfutott a méreg, amikor eszembe jutottak Irén diadalmas kis
            sikolyai, kuncogó, ujjongó, trillázó fölénye, de azt találtam, hogy a találkozás végső
            kicsengése egészben véve kedvező... Annyit már mindenesetre elértem, hogy legalább
            hiteget... Ez is valami, ezt sem tenné, ha nem volna oka rá... És minél többet
            gondolkoztam, annál jobban átjárt a legyőzöttség keserű-édes, kéjes érzése. Irén
            erősebb, mint én, okosabb, mint én... Ez most már nem érzéki célokat szolgáló fikció,
            mint eddig volt, hanem maga a valóság... Olyan okos, hogy nem is értem egészen...
            Lassan, de fokozódó erővel nőtt bennem a vágy, úgy kívántam Irént, mint még soha. Most
            már nem lett volna szükségem varázsszavakra, tengerre meg végtelenre, meg arra, hogy az
            unokaöcsém bőrébe bújjak, mint Jupiter Amphytrion bőrébe, hogy megöleljem Irént...
            Szerettem, a testét is szerettem, megvertségem alázatával, fájós tagjaim eszelős
            szenvedélyével... Oh, ha most itt volna mellettem, nem csalódna bennem!... Másnap már
            vártam a telefonhívást. Egy hét múlva még mindig vártam... Mit mondott Irén? “Lehet,
            hogy holnap telefonálok, lehet, hogy két hét múlva”... Két hét múlva felhívtam.</p>
         <p>- Hát jó! - mondta Irén váratlanul. - Vasárnap együtt ebédelhetünk valahol... Esetleg
            kirándulunk valahová... Várj meg pénteken kettőkor az Esterházy utca és a Rákóczi út
            sarkán... Akkor megbeszéljük a vasárnapot...</p>
         <p>Győztem!... Győztem!... A sötét felhők eltakarodtak! Kisütött a nap! Győzött az
            állhatatos szerelem!... Vége a bujkálásnak!... Nem kell többé körülmenni a folyosón!...
            Vége a Senki Szigetének! Most már együtt mutatkozhatunk a nyilvánosság előtt! Mit jelent
            ez? Csak a legjobbat jelentheti!... Elmondtam Bözsinek a nagy újságot. - Hát ez bizony
            visszajön hozzád!... - mondta szomorúan. - Talán már ne is jöjjek többé, mi?... - Hát
            Bözsikém... én mindenesetre örökké hálás leszek neked... Sohasem felejtem el, hogy ilyen
            jó voltál hozzám ezekben a nehéz hónapokban... - Annak rendje és módja szerint
            elbúcsúztam tőle... - Azért gyere el még egyszer! - mondtam nagylelkűen... Pénteken már
            tíz perccel kettő előtt lesben álltam az utcasarkon. Pontban kettőkor feltűnt Irén lapos
            szalmakalapja. Messziről integetett felém. Én félőrülten rohantam eléje... Irén mindjárt
            rátért a tárgyra.</p>
         <p>- Vasárnap nem lehetünk együtt... Közben halaszthatatlanul fontos dolgom akadt... Nagyon
            sajnálom.</p>
         <p>- Hát akkor legalább ma ebédelj velem... - könyörögtem, most már rosszat sejtve. - Irén,
            milyen furcsa érzés így melletted menni az utcán...</p>
         <p>- Ma nem lehet, hová gondolsz! Mit szól hozzá Juliska! Már két hete elhanyagolom... Két
            hete minden nap házon kívül ebédeltem... Még meg talál sértődni!</p>
         <p>- És te éppen most akarsz annyi idő után először otthon ebédelni, amikor velem vagy!</p>
         <p>Irén gonosz, gyűlöletes nevetésre fakadt:</p>
         <p>- És különben is mire jó... Nincs semmi értelme...</p>
         <p>- Hogyhogy nincs semmi értelme?...</p>
         <p>- A világon semmi értelme sincs.</p>
         <p>- Már nem szeretsz?</p>
         <p>- Nem.</p>
         <p>- Mást szeretsz?</p>
         <p>Irén bólintott. Halkan mondta: - Mást...</p>
         <p>A Kossuth Lajos utcán mentünk végig. Rekedt hangon szóltam rá:</p>
         <p>- Gyere be velem a sörözőbe!</p>
         <p>Irén mártír mosollyal engedelmeskedett.</p>
         <p>- Kérek egy pikoló barnát... - mondta. De csakhamar meggondolta magát: - Nem bánom,
            mégis veled ebédelek!</p>
         <p>- Hát mi történt?</p>
         <p>- Olyan gyorsan történt, mint egy álom... Eljegyeztem magamat...</p>
         <p>- Kivel?</p>
         <p>- Nem ismered... K... Bélával... Magántanár. Filológus... Csodálatos, nagy tehetség... A
            maga nemében ugyanolyan tehetséges, mint te... Csak ő végtelenbe sóvárgó romantikus
            lélek, nem okos, komoly polgár, mint te... Shelley és Puskin keveréke... És neki nincs
            kitűnő állása, mint neked...</p>
         <p>- Hát az is bűn, ha valakinek jó állása van? Nincs is olyan jó állásom. Bármikor
            felmondhatnak... Különben olvastam ennek az embernek néhány cikkét. Csakugyan
            érdekesek... Szóval ő a vőlegényed? - mondtam kábán, úgy hallgatva a saját hangomat,
            mint egy idegen ember beszédét.</p>
         <p>- A vőlegényem?... Dehogy a vőlegényem!... Csak volt!... Pista...</p>
         <p>- Pista!... Ki az a Pista? - ordítottam fel.</p>
         <p>- Pszt!... Ne ordíts!... Mindjárt megtudod!... Béla teljes három napig a vőlegényem
            volt... Megbeszéltük, hogy Párizsba megyünk nászútra... Kiverekedett magának egy jó
            állást az egyik budapesti főiskolán... Sajnos, a kis csacsi lemondott az állásáról,
            amikor három nap múlva szakítottam vele... Londonba kért ösztöndíjat... Ha tudnád,
            milyen szívettépő, gyönyörű, megrázó leveleket írt utánam!... Csupa örökbecsű,
            irodalomtörténeti érték... De én már untam a sok levelet... Megírtam neki, hogy ha még
            egyszer írni merészel, felbontatlanul visszaküldöm a levelét...</p>
         <p>- De hát miért szakítottál vele?</p>
         <p>- Inkább azt kérdezd, miért lettem a menyasszonya... Mert hirtelen rám jött... Mert
            kéznél volt... Ha te vagy kéznél, a te menyasszonyod lettem volna... másodszor...
            Pista...</p>
         <p>- Megmondod végre, hogy ki az a Pista?</p>
         <p>- A vőlegényem... Az igazi... Az egyetlen... A végleges... Az a mérnök, akivel a Rákóczi
            úti vendéglőben találkoztunk... Akiből ki akartam szedni a titkokat... annak a
            nevetséges megbízatásnak az idején... Aki állandóan a nyakamon ült... Aki eltörte a
            lábát, és két mankóval felbicegett hozzám... az én egyetlen, nagy szerelmem...</p>
         <p>- Hát engem egy percig sem szerettél, Irén?</p>
         <p>- Egy percig sem... Akartalak szeretni... Azt hittem, hogy a feleséged leszek... Hanem
            aztán... mikor láttam, hogy a dolog nem tréfa... megijedtem... Megszöktem...</p>
         <p>- Mondd, mi volt igaz azokból a titokzatos dolgokból, amelyekkel traktáltál... Hogy
            figyelnek bennünket... meg hogy az életeddel játszol?...</p>
         <p>- Hát nem nagyon sok!... A legnagyobb része blöff volt, halandzsa volt... Bocsáss meg...
            Vagy ne is bocsáss meg... haragudj rám... Megértem, ha nagyon megharagszol rám...</p>
         <p>- Nem haragszom rád, Irén, - mondtam fuldokolva a dühtől. - Csak kár, hogy ezt nem
            mondtad meg hamarább... Rengeteg fölösleges szenvedéstől megkíméltél volna...</p>
         <p>- Nem haragszol!... Jaj, úgy örülök!... Olyan boldog vagyok!... Te nagyon rendes ember
            vagy... szeretném, ha továbbra is jó barátom maradnál... És azért nagy élmény voltál
            számomra, - mondta vigasztalóan, mint aki egy marék rézpénzt vet oda nekem.</p>
         <p>- Jó barátod maradok! - mondtam, azt sem tudva, mit beszélek. Tótágast állt előttem a
            világ.</p>
         <p>- Jaj, de jó volna! Ez először fordulna elő a praxisomban!</p>
         <p>- Hát hogy történt a dolog Pistával?</p>
         <p>- Érzem, biztosan tudom, hogy Pista az igazi!... Azelőtt mindig felnagyítottam az
            érzelmeimet, mindig fejest ugrottam a szerelembe... Neki ellenálltam... Te, akarod
            látni a fényképét?</p>
         <p>Kivett a táskájából egy fényképet. Semmitmondó arcú, harminc év körüli bajuszos férfit
            ábrázolt.</p>
         <p>- Jóképű fiú, - mondtam elismerően.</p>
         <p>- Te azt találod? Az embereknek nem ez a véleményük. Rém antipatikusnak tartják... És ha
            tudnád, milyen kellemetlen, visszautasító modora van!... Többek közt ezért szeretem.
            Jóllaktam már a kedves emberekkel!... Mondd, biztos, hogy nem haragszol rám?</p>
         <p>- Nem haragszom, Irén. Vannak csalódások, amelyek túlságosan erősek, semhogy bármilyen
            indulatot kelthetnének az emberben... Ez az adag egy ökörnek is sok volna. Ezen csak
            nevetni lehet.</p>
         <p>- Jaj, de aranyos vagy!... Úgy örülök... Aztán meg azért szeretem Pistát, mert
            zseni!</p>
         <p>- Zseni?</p>
         <p>- Látom az arcodon, hogy nem hiszed. A külseje után csakugyan nem látszik annak. Pedig
            zseni!... Csak azt a szót ti rosszul használjátok... nem a teljes értelmében. Zseni
            nektek csak rendkívüli szellemi képességet jelent, semmi egyebet. Nincs is szavatok
            annak a megjelölésére, hogy valakinek erős, diadalmas, lenyűgöző személyisége van...
            százszorta, ezerszerte erősebb, mint a többi emberé... Pista a személyiség és az akarat
            zsenije. A gyárban a munkások mukkanni nem mernek előtte. Sóbálvánnyá merednek, ha
            meglátják... És én hogy félek tőle, ha sejtenéd, hogy félek!... Van fogalmad arról,
            hányszor lázadtam fel ellene? Hány puccsot csináltam, ahogy te szoktad mondani?... Egy
            tekintettel, egy pici kis kézmozdulattal helyreállította a rendet, minden ügyességem,
            minden ravaszságom, minden rutinom csütörtököt mondott... Csak ott álltam, halálosan
            megszégyenülve és mérhetetlenül tiszteltem ezt az embert...</p>
         <p>- Hát akkor áldásom rátok... Bár én őszintén szólva nem hiszem, hogy te feleségnek való
            vagy.</p>
         <p>- A legjobb feleség leszek a világon... Odaadó, hűséges, alázatos. Így fogok felnézni
            Pistára... Azzal tisztában vagyok, hogy a társaságom nagy részét elvesztem... Lemondok
            róla. Fütyülök rá... Nekem csak Pista fontos... Tudom, hogy rosszul, már szinte
            patologikusan viselkedtem. De ez csak azért volt, mert kerestem az igazi férfit... Most
            megtaláltam... Már csak azért is biztos, hogy ő az igazi, mert nagyon rosszul bántam
            vele... Téged, hogy kényeztettelek kezdetben, emlékszel? Őt kerültem, szóba se álltam
            vele, hónapokig nem engedtem, hogy megcsókoljon... Viszonyunk ma sincs, ha éppen tudni
            akarod...</p>
         <p>- Mikor lesz az esküvő?</p>
         <p>- Két év múlva.</p>
         <p>- Két év múlva! Nem találod, hogy ez kissé soká lesz?</p>
         <p>- Én imádom a hosszú mátkaságot. Olyan... izgalmas.</p>
         <p>- És mondd... még mindig olyan vad politikai nézetei vannak?</p>
         <p>- Már sokkal kevésbé, mint azelőtt. Az egész ügy különben már nem olyan fontos neki...
            Lassan individualizálódik... Azelőtt nem volt magánélete, csak az ügyért harcolt. Most
            már van... Én vagyok a magánélete... És minden általános kérdésben hozzám igazodik,
            engem fogad el legfelsőbb tekintélynek... Úgy, mint te különben... Csak neked rosszul
            állt... Ugye nem haragszol rám?</p>
         <p>- Nem, Irén. Kezdesz nem érdekelni.</p>
         <p>- Mert én azt sem bánom, ha haragszol. De azt nem hiszem, hogy nem érdekellek... Bármely
            pillanatban elölről tudnám kezdeni veled... Ha akarom, most rögtön, öt percen belül
            elhiszed nekem, hogy csak tréfa volt az egész. Csak ugrattalak, próbára akartalak
            tenni.</p>
         <p>- Tévedsz.</p>
         <p>- Csakhogy nem akarom, mert te nem érdekelsz engem... Kettőnk közül én vagyok az
            erősebb...</p>
         <p>- Csak azért, mert én akartam, hogy az erősebb légy... Mert az érzékeim megkövetelték
            ezt az illúziót... Mert másképp nem tudtalak szeretni... Most már egyáltalán nem
            tudnálak...</p>
         <p>- Azt csak hiszed!...</p>
         <p>Most az egyszer én bontottam asztalt:</p>
         <p>- Késő van, Irén, és nekem még sok a dolgom ma délután.</p>
         <p>- Szombaton együtt lehetünk, ha akarod... Pista a jövő héten nincs Pesten... Azaz
            pardon, bocsáss meg... - mondta a szokott gonosz ideges kis nevetéssel - magam sem
            tudom... Olyan összevisszaság van a fejemben... Szombaton mindenesetre felhívlak.</p>
         <p>- Pista nem lesz féltékeny?</p>
         <p>- Pista! Ugyan már!... Pista úgy tisztel, mint egy szentet, és vakon megbízik bennem...
            Hazakísérsz?</p>
         <p>Hazakísértem. Nem is mondhatom, hogy szenvedtem, inkább megkönnyebbültem. A hónapokig
            tartó érzékcsalódás véget ért. Tökéletesen biztosra vettem, hogy Irén nem hív fel
            szombaton. Meghívást fogadtam el estére. De felhívott, és le kellett mondanom a
            meghívást. Előkelő, nagyvilági vendéglőben vacsoráztunk. A társalgásunk is nagyvilági
            volt. Mindenféléről beszélgettünk. Egyszer csak megkérdeztem:</p>
         <p>- Mi van Pistával?</p>
         <p>- Pistával? Pistát kidobtam.</p>
         <p>- Máris? Ilyen hamar? Én még adtam neki néhány hetet... Gyorsan fogyasztod a férfiakat,
            Irén.</p>
         <p>- Olyan buta volt, olyan mérhetetlenül buta... és olyan műveletlen... Az igaz, hogy
            hatással volt rám. Hipnotizált... De most már, hála istennek vége. Ez az egyetlen
            szerelmem, akit nem akarok többé látni.</p>
         <p>- És most ki van soron?</p>
         <p>- Jaj, milyen kérdéseid vannak! Senki! Békességet akarok! Torkig vagyok a férfiakkal!...
            A végén nevetségessé teszem magamat... Különben sem érek rá... Ősszel be kell adnom a
            habilitációs dolgozatomat... A szabadságom alatt úgy fogok dolgozni, mint egy ló!
            Fütyülök a férfiakra!...</p>
         <p>- És mi volt a közvetlen oka a szakításnak?</p>
         <p>- Az, hogy Béla visszajött, és kijelentette, többé az életben nem áll szóba velem, ha
            hozzámegyek ahhoz az alakhoz... Azt mondta, akkor inkább menjek hozzád!... Béla
            különben rendkívül nagyra becsül téged...</p>
         <p>- És ez elég ok volt arra, hogy kidobd Pistát!... Egyszóval most Béla van soron?</p>
         <p>- Jaj, de gyűlöletes vagy néha! Tudod, hogy nem szeretem, ha keresztkérdések alá
            fognak!... Béla régi jó barátom... Évek óta szerelmes belém... És lemondott miattam az
            állásáról... Igaz, hogy azt még jóváteheti... Egyszóval felelős vagyok érte...</p>
         <p>- Mondd, Irén, nem ijedsz meg néha saját magadtól?</p>
         <p>- Nem. Sőt azt hiszem, én vagyok a legnormálisabb, legegészségesebb ember a világon.</p>
         <p> Még néhányszor láttam Irént. Mikor utoljára felhívtam... mert felhívtam... igenis
            felhívtam... azt mondta a telefonba:</p>
         <p>- Nem baj, ha Béla is nálam lesz?</p>
         <p>- Egyáltalán nem baj.</p>
         <p>Érdekelt ez az ember.</p>
         <p>Béla szép, nagy, kék szemű, álmodozó tekintetű, finom, lágy arcvonalú, törékeny
            testalkatú, nálam jóval fiatalabb ember volt. Még nem heverte ki a szakítás és a
            visszatérés izgalmait. Éppen lábadozott, és a boldogságtól hülyén bámult a levegőbe.
            Ismertem ezt az állapotot... Irén életében először ízléstelen volt. Nyalta-falta,
            dajkálta előttem ezt az embert, kis mamát játszott. Velem tüntetően úgy bánt, mint
            idegennel. Ezt megsokalltam. Úgy látszik, mindennek van határa, még az én türelmemnek
            és szenvedésvágyamnak is. Úgy látszik, a húrt csakugyan nem lehet a végtelenségig
            feszíteni... Azóta nem beszéltem Irénnel. Többé nem jelentkeztem. Betegségem tovább
            vegetált bennem, csendesedő ütemben tovább is lepergette szokásos műsorát. De amennyiben
            tudatos és akarattal rendelkező lény vagyok, lemondtam Irénről... Egy este, vagy tíz nap
            múlva fiatal költők és tudósok társaságában voltam egyik barátom lakásán. Afféle
            franciás muri volt, valóságos miniatűr Bal des quat’z arts. Az egyik beduin törzsfőnek
            öltözött a házban összekapkodott ruhadarabok segítségével, a másik századvégi
            gigerlinek, a harmadik az elkerülhetetlen Liliomnak... Ez a történet kosztümös
            mulatsággal kezdődik és végződik... Egyszerre csak egy összemaszatolt képű, félmeztelen
            sziú indiánt pillantok meg, amint holtrészegen a földön fetreng... Béla volt...
            Röfögött, ugatott, kukorékolt. Kétpercenkint eltorzult arccal, fintorgó szájjal azt
            hörögte:</p>
         <p>- Irén!... Irén!...</p>
         <p>Irén pontosan, terminusra szállított. Azóta, úgy látszik, visszatért ahhoz a... ahhoz a
            Pistához, tegnapelőtt láttam őket az előbbi kocsmában. A fiút megismertem a fényképéről.
            A boldogságtól aléltan mosolygott Irénre. Lehet, hogy éppen akkor békültek ki... Mondd,
            lehetségesnek tartod, hogy Irén véletlenül ment vele éppen abba a vendéglőbe vacsorázni,
            ahol velem jó néhányszor ült?... Iréntől minden kitelik, de ez igazán nem valószínű.
            Talán azért vitte oda ezt az embert, mert számított rá, hogy engem ott talál, és szíven
            akart döfni. Vagy talán... de már megint magyarázni, értelmezni kezdem Irént... Bánom is
            én, miért ment oda... Egyébként csúnya volt, megfogyott, vonásai jobban lógtak, mint
            valaha, olyan volt, mint egy nagy őskori madár csontváza... Még egy utolsó adattal
            megtoldotta szerelmi pályafutásának történetét, amelyet nem követek tovább... Már nem
            érdekel a többi... Bélának, azt hiszem, rossz kilátásai vannak. Pistát talán még
            kétszer-háromszor kidobja és visszafogadja. Aztán új és megint új férfiak következnek,
            majd régiek visszatérnek, váltakozva, vegyesen... De nekem mindehhez már nincs semmi
            közöm, az én szempontomból ez már csak az események érdektelen halmozása volna. A
            lélektani regény befejeződött, kezdődik a ponyva, amely eddig is fenyegetett... Isten
            veled, Irén! Végre-valahára igazán utadra bocsátlak, nemcsak a valóságban, a szívemben
            sem őrizlek tovább. Már amúgy is éppen eléggé megsértettem az emberi méltóságot és a
            férfiönérzetet azzal, hogy ilyen sokáig ragaszkodtam hozzád. Se magamról, se rólad nincs
            több mondanivalóm. A történet elkészült, kívül-belül vége van.</p>
         <p>- Kérek még egy barackot...</p>
         <p> Eddig úgy vallottam neked, mint barátnak, a tőlem telhető őszinteséggel kiöntöttem a
            szívemet. De a történet önkéntelenül, talán nem is egészen önkéntelenül regénnyé
            kerekedett. Mi volna, ha megírnám?... Elárulom neked, hogy már hozzá is fogtam... már a
            vége felé tartok... kevés híján már be is fejeztem... A recept régi és megbízható:
            egyéni sérelmeinket, keserűségeinket és kudarcainkat megpróbáljuk művészi diadalokká
            átváltoztatni... Még egy-két percig légy türelemmel; most már vége van az érzelmek
            dagályának, sokkal érdekesebbről van szó, mesterségről... A történettel, azt hiszem,
            eddig nincs baj, az élet elég jó regényírónak bizonyult. De nem gondolod, hogy a végére
            ki kellene találni valamit, nagyot, szépet, monumentálisat, ami méltó a titáni
            előzményekhez? A magyar olvasó okos és fogékony, de azért nem szereti, ha lóvá teszik.
            Joggal kérdezheti: ennyi az egész? Az indulatok mennydörgéséből, a szenvedély
            villámaiból ez derül ki?... Érzem, hogy jogos volna a szemrehányás, de mit tegyek, ha
            mindez így történt. Kitalálni szabad az írónak, de hazudni nem. Ebben a történetben
            minden kitalálás hazugság volna.</p>
         <p>Nem, nem találok ki semmit a regény végére, ha százszor is megkövetelnék a mű arányai.
            Azon a ponton hagyom abba, ahol bennem véget ért, mikor már az elveszett, ködpárává,
            semmivé, semminél is kevesebbé vált boldogságot sem siratom. Most már tudom azt, amit
            mindig is hangoztattam, de most már személyes tapasztalatból tudom, hogy az élet célja
            nem a boldogság. A boldogság csak mézes madzag, amelyet meglóbálnak előttünk, és
            miközben utánanyargalunk, közben mellékesen tapasztalatokat szerzünk. A boldogság
            keresésének ez a mellékterméke talán az élet titkos, igazi célja. Az élet célja a
            tapasztalás. Valamirevaló ember nem válogat a tapasztalatok között, és nem csimpaszkodik
            bele görcsösen egyik vagy másik tapasztalatába. Mindenféle tapasztalatot el kell
            viselni, fel kell dolgozni, és valamennyin felül kell kerekedni. A boldogság keresése,
            amelyről azt hittem, hogy az egyetlen célom, nagy tapasztalat volt számomra, fenékig
            kitapasztaltam ezt az édes, gyilkoló és nevetséges állapotot, amelybe nem haltam bele.
            Utolsó leheletemmel megvetném magamat, ha belehalnék... Irén számomra maga volt az
            erkölcsi és szellemi tökély. Úgy bíztam benne, úgy alávetettem magamat a parancsának,
            mintha ő volna a gondviselés. Erről a gondviselésről kiderült, hogy szeszélyes, kapkodó
            és gyermekes... Úgy kellett nekem! Hiszen nem egészen tiszta ösztönök vezettek ebben a
            leboruló hódolatban... A csalódás a legfájdalmasabb tapasztalat, nemcsak a személy
            miatt, akiben csalódtunk, hanem főképp azért, mert megsebesült bennünk a tisztelet
            vágya, amely bennem oly erős, hogy nyugodtabban állok az akasztófa alá, ha tisztelhetem
            hóhéraimat... Nem baj, legalább a saját gyengeségemet is kitapasztaltam. Az ember végső
            sorban úgyis önmagát tapasztalja.</p>
         <p>Elnézésedet kell kérnem, hogy hellyel-közzel próbára tettem az idegeidet mérhetetlen,
            már-már szinte lealacsonyító hiszékenységemmel és naivitásommal. Talán megnyugvásodra
            szolgál az a mentségem, hogy az én hiszékenységemben jókora adag furfang van. Amikor a
            boldogság után nyargaltam, amikor tudatosan semmi egyéb nem akartam lenni, csak boldog,
            a lelkem mélyén már tapasztalni akartam... Márpedig tapasztalni csak vaksi szemmel és
            együgyű szívvel lehet. Fölényes elmék, beavatott lélekbúvárok már a történet kezdetén
            átláttak volna a szitán. De nem tapasztaltak volna semmit... Én vakon bukdácsoltam végig
            e történet lejtőin, meredekjein és kanyarulatain, talán valamivel tovább követtem Irént,
            mint szükséges lett volna - de hát az életben mindenhez kell egy kevés ráadás -, és
            most, hogy hazatértem a lélek alpesi túrájáról, fáradt vagyok, de tíz évre valót
            tapasztaltam... Engem senki sem ütött ki a nyeregből, sem az eszme, sem a küldetés, sem
            egy nálamnál különb férfi, egyes-egyedül Irén menekülő, elillanó lelke. Még az a keserű
            örömem sincs meg, hogy megsirathatom, még a szerelmi bánat nemes pátoszától is
            megfosztott. Ezt a nagy szenvedélyt, amely engem teljesen felforgatott, kitépett régi
            szokásaim és értékeim világából, visszaható erővel érvénytelenítette. Kiderült, hogy
            apró kis epizód voltam Irén életében, nőstény farkas étvágyát ideig-óráig
            lecsillapítottam... Nem hiszek a teljesen reménytelen szerelemben; a szerelem
            egyesülés, két test és lélek ölelkezése. Ha kiderül, hogy az egyik résztvevő egy
            agyrémet ölelt, akkor nem tehet mást, mint hogy udvariasan kezet csókol, és ajánlja
            magát... Most úgy nézek vissza az egész háborgó szerelemre, mintha kezdettől fogva
            játék, móka, halandzsa lett volna... De azért nem bánok meg semmit. Hiába éreztem? Hát
            aztán! A mai bolond világban semmivel sem szabad takarékoskodni, legkevésbé az
            érzelmekkel! Az érzés ráadásul, a pénzzel ellentétben, sohasem fogy ki; minél jobban
            tékozolja az ember, annál több lesz belőle. Az erős, áradó, szakadatlan érzés meg a
            munka, - ezzel a kettővel el lehet tölteni, agyon lehet ütni az életet!... Amellett nem
            is éreztem hiába. Akadt egy nő az életemben, aki ha rövid időre is, megszabadított a
            magányomtól, megutáltatta velem a dzsungelemet, önmagam fölé lendített, ismeretlen
            távlatokat csillantatott meg előttem. Ha visszatértem is a dzsungelbe és a magányba, ez
            már nem a régi dzsungel, nem a régi magány... Bár elhagytál, valami kevés mégis átragadt
            rám a te vad, rohanó lendületedből, Irén!... Kirántottál a kényelemből, megtépáztad
            szokásaim hálóját, amelyben tűrhetően éreztem magamat, mint a rab, aki már nem is
            vágyódik szabadságra. Kihajtottál a kuckómból, ahol a múltat melengettem, jövőt
            fecskendeztél belém... Azért ne kívánd, hogy hálás legyek érte, ez kissé mégis sok
            volna... Ezt különben ajánlom jövendőbeli életrajzíróm figyelmébe, feltéve, hogy akad
            olyan mélakóros filozopter, aki erre a feladatra vállalkozik, feltéve, hogy lesz még
            életrajzírás, nem visz el valamennyiünket az ördög... Az életrajzi fordulat, amelyre
            áhítoztam, bekövetkezett. Irén is benne lesz az életrajzomban, mégpedig előkelő helyen,
            ami alighanem bosszantani fogja a temetőben. Ő ugyanis azt hiszi, én kapok egy pici kis
            csillag alatti jegyzetet az ő életrajzában.</p>
         <p>Változatlanul nem értelek, Irén, talán a női lélekben nálam járatosabb olvasó
            felvilágosít. Minden kulcs beletörik a te lelked különös zárába, minél tovább
            magyarázlak, annál messzebb kerülök tőled... Lehet, hogy nincs is titkod. Olyan vagy,
            mint a kártya: gyönyörű és csúf lapok céltalan egymásutánja... Ebben a pillanatban egy
            kicsit utállak. De lehet, hogy egy óra múlva megint tetszeni fogsz nekem... Ezek a
            betegségem immár veszélytelen utórezgései... Annyi bizonyos, hogy nem haragszom már
            rád. Sőt, egy kevés lelkiismeret-furdalást érzek miattad, bár nem érdemled meg.
            Bizonyára nagyot fogsz nézni, mikor nyomtatásban olvasod a kalandjaidat. Egész
            személyedet átadom a nyilvánosságnak, a csókjaidat, az ideges nevetésedet, a dünnyögő,
            trillázó, felcsattanó hangodat, egész titokzatos, kalandor vonzóerődet... Valld be,
            hogy ez váratlanul ér. Erre nem számítottál... Látod, miért kezdtél ki íróval. Un
            écrivain a toujours le dernier mot - mondja egy rokon lélek, Henri de Montherlant...</p>
         <p>Öregem, ne haragudj, most veszem észre, hogy a levegőbe, az űrbe szónoklok, ami a
            legnagyobb neveletlenség... Egy dupla feketém volt, meg két barack... Reggel van, a
            teherautók már zörögnek a Margit-hídon... Azt hiszem, meggyógyultam... Szervusz.</p>
         <p>Te... ha netalán mégis telefonálna... csapjam le a hallgatót?... Hát persze, hogy
            lecsapom... De nem fog telefonálni...</p>
         <p> 1938</p>
         
      </body>
  </text>
</TEI>