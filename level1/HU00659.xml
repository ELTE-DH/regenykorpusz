<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU00659" xml:lang="hu">
   <teiHeader>
      <fileDesc>
         <titleStmt>
            <title>Ida regénye</title>
            <author ref="viaf:24643507">Gárdonyi Géza (1863-1922)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">86725</measure>
            <measure unit="pages">217</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Ida regénye</title>
               <date>2000-02-14</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/00600/00659"/>
               <respStmt>
                  <resp>Original Electronic Edition</resp>
                  <name>Szabolcsi József</name>
                  <name>Kiss András</name>
                  <name>Ollé Krisztián</name>
               </respStmt>
           
                  <bibl type="digitalSource">
                     <title>Ida regénye</title>
                     <date>2000-02-14</date>
                     <ref target="https://mek.oszk.hu/00600/00659"/>
                  </bibl>
               
            
                  <bibl type="printSource">
                     <author>Gárdonyi Géza</author>
                     <title>Ida regénye</title>
                     <pubPlace>Budapest</pubPlace>
                     <publisher>Légrády Nyomda</publisher>
                     <date>1924</date>
                     <ref target="https://mek.oszk.hu/00600/00659/00659.pdf"/>
                  </bibl>
               
            </bibl>
            <bibl type="firstEdition">
               <title>Ida regénye</title>
               <author>Gárdonyi Géza</author>
               <date>1924</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T5"/>
         </textDesc>
      </profileDesc>
      <revisionDesc>
         <change when="2020-07-21"/>
         <change when="2020-11-03"/>
      </revisionDesc>
   </teiHeader>
  <text>
      <body>
         <div type="group">
            <head> ELSŐ RÉSZ</head>
            <div type="chapter">
               <head>1</head>
               <p>Egy pohos úr a Kávékirályban göcögve nevetett:</p>
               <p>- Ördög ezekbe az újságírókba! - mondta lebocsátva az újságot - de nagy
                  gazemberek!</p>
               <p>Vagy hárman ültek még ott a reggelizőasztalnál, afféle éhgyomor-kedvetlen pesti
                  urak. Mutatja a szomszédjának az újságot:</p>
               <p>- Valami bélyeggyűjtő huncut...</p>
               <p>A szomszéd asztalnál egy szintén fiatalember ivogatta a teáját. A pohos úr
                  szavaira letette a csészéjét, s odanézett. A két szemöldöke szinte egy vonallá
                  vált; szőke kefehaja szinte tüs­ké­zett, mint a megérinteti sündisznó bőre; kissé
                  előrehorgadó vékony orra szinte megkeményült.</p>
               <p>A pohos akkor nyújtja az újságot a szomszédjának, s mutat a hátulsó lapon egy
                  pontra.</p>
               <p>A fiatalember fölkel, és feszülő mellel fordul a pohosnak:</p>
               <p>- Újságíró vagyok. Ennek az újságnak a szerkesztőségéből. Hogy mer ilyet mondani,
                  hogy az újságírók gazemberek?!</p>
               <p>S áll, mint valami rézkakas.</p>
               <p>- Kérem, kérem, dehogy... - hebegi a pohos egyszerre soványra leffedten -, nem
                  mondtam...</p>
               <p>- Most mondta itt, fülem hallatára!</p>
               <p>- Nem úgy értettem, kérem... Csak itt ez a hirdetés - s mutat az újság
                  apróhirdetéseinek egy kis négyszögére -, gondoltam, bélyeggyűjtőnek a furfangja.
                  Bocsánatot kérek. Hangosabban beszélek, mint szeretném. Rossz szokás, tudom.
                  Bocsánatot kérek itt a közönség előtt... Nichts für
                     ungut...
               </p>
               <p>Mentegetődzőn rezgette mind a tíz ujját, s az arca olyan színűvé vált, mint a
                  húsvéti zsidólaska.</p>
               <p>- Bocsánat, ezer bocsánat...</p>
               <p>- Az ügy el van intézve - felelte katonásan a fiatalember -, csupán annyi még a
                  mondanivalóm, hogy a hirdetéseket nem az újságírók írják.</p>
               <p>A terem azon részén minden arc arra fordult. Még a pincérek is nyulladt nyakkal
                  álltak meg a futkosásban. A kassza hölgyének is a levegőben maradt a karja az
                  ötszemes cukortálcikával, és unatkozó kék szemét tágabbra nyitotta. Az egyik
                  ablaktól fölkelt egy cvikkeres fiatalember, és kecsege-orrát magasra emelve
                  vitorlázott az asztalok között a kefehajú újságíróhoz.</p>
               <p>- Köszönöm, Csaba! - mondta a kezét vidáman odanyújtva, de hangosabban, mint ahogy
                  két ember egymásnak beszél - az újságírói kar nevében köszönöm! És a magam nevében
                  is külön. Pincér, hozza ide a teámat amonnan az ablakból, és az újságokat is.</p>
               <p>Csaba kedvetlenül kevergette a teáját.</p>
               <p>- Nem tűröm, hogy engem valaki, ha indirekte is, gazemberezzen. Micsoda piaci
                  beszéd. Csak a ruhájuk úri ezeknek.</p>
               <p>A cvikkeres újságíró legyintett:</p>
               <p>- Látszik, hogy nem pesti ember vagy. Mink az ilyen megjegyzéseket nem is halljuk.
                  Mint ahogy a fiáker-dübörgést nem halljuk, villamosok zajgását nem halljuk,
                  mocskot nem látjuk az aszfalton. Pincér, még egy kis cukrot hozzon ide.</p>
               <p>- Hát igaz - nyugodott meg Csaba -, nem lehetünk világ korrektora. Mégis hát...
                  tudja ménkű... igaz, hogy ma kissé ideges is vagyok. De máskor is bosszant, ami
                  nem rendjén való. Még az is tán, hogy újságíró vagyok, holott igazában nem vagyok
                  újságíró. Mi jogom arra most is, hogy így általánosságban megvédjem az újságírók
                  becsületét? Én csak úgy ablakon keresztül sodródtam közétek.</p>
               <p>- Bizony az vagy te, Csaba, újságíró. Meg az is maradsz. Senki se készül
                  újságírónak, csak valahogy ott ül egyszer a szerkesztőségben. Én is hát, nézd: már
                  csak egy szigorlatom volna hátra. Nyolc éve mondogatom: már csak egy szigorlat...
                  De ma is csak hátrál az az egy szigorlat. És tudom, hogy hátrál majd tovább is,
                  évről évre, mindholtomig.</p>
               <p>- De én festő vagyok, kedves Ákosom, kész festő. Székely Bertalan azt mondta, hogy
                  bűnt követek el aznap, amelyiken nem mártok ecsetet a festékbe. Lotz azt mondta,
                  hogy paletta volt az ujjamon, mikor születtem. Hát én meg, most már második
                  esztendeje, hogy rá se nézek az ecsetre. A szobrászaton a lelkem. Csak időt nem
                  találok rá meg költséget.</p>
               <p>- Mellékesen is művelheted.</p>
               <p>Csaba a fejét rázta.</p>
               <p>- Mindent lehet mellékesen, csak művészetet nem. Vagy teljes lélekkel, vagy
                  sehogy.</p>
               <p> Valóban úgy volt, hogy festőnek indult ő. Mikor azonban már festő lehetett volna,
                  megfordult az érzése, mint ahogy a lokomotív megfordul egy kerek vaslapon: a
                  szobrászatnak fordult. Bár akkor még csak a szemével, szívével.</p>
               <p>Olaszországban járt akkoriban, és néhány cikket írt a carrarai márványbányákról.
                  Egy újság közölte a cikkeit, hát írt más cikkeket is.</p>
               <p>S mikor hazakerült, egyre gyakrabban ült a szerkesztőségben. Egy májbajos újságíró
                  helyett egyszer bent is dolgozott. Írt híreket is. Elküldték interjúkra, ahova úri
                  megjelenésű ember kellett. Elküldték színházba, hangversenyekre is, hát firkált
                  kritikákat is. Ahogy újságírók szoktak: mindent tudni, ha semmit se ért is hozzá.
                  A betegmájút egyszer aztán meggyógyította maga a jó Isten. Ő meg a helyén maradt a
                  szerkesztőségi íróasztalnál.</p>
               <p>De azért az esze egyre csak a szobrászságon füstölt. Érdeklődéssel járt el a
                  Műcsarnok szobrászainak a kiállításaira. Otthon meg agyagvirágokat és
                  angyalfejeket formált az ideje szabadjában, már hát hogy se műterem bérlésére nem
                  volt költsége, sem modellekre, sem arra, hogy egy-két évig megéljen, míg a nevét
                  megismerik, és keresik is.</p>
               <p>- Csak tízezer koronám volna! - töprengett éjjel-nappal - csak legalább tízezer
                  koronám!</p>
               <p>Mint ahogy Kolumbusz töprengett évekig:</p>
               <p>- Csak hajóm volna! Csak legalább egy erős hajóm. </p>
               <p>Pedig hát a tenyerébe tett egyszer a Sors tízezer koronánál nagyobb vagyont is:
                  egy háromszáz holdas jó birtoknak és kastélynak a fele örökletét. Az apja arra
                  nevelte, hogy gazdálkodó legyen azon a birtokon, mint az ősök. A húgát - egy
                  nálánál egy évvel fiatalabb leányt - adja férjhez apanázzsal, vagy a birtok fele
                  értékének a megváltásával, ha maga az apa már akkor nem élne.</p>
               <p>Erről sokszor beszélgettek már kicsi korukban is.</p>
               <p>A két testvér úgy szerette egymást, ahogy minden más családban is, ahol fiú és
                  leány a testvér, s nincs anya. A leány szíve az anyai szív: A leány keze az anyai
                  kéz. A leány lelke a fehér árnyék, amely együtt jár a fiú fekete árnyékával az
                  élete minden útján. A fiú meg oszlopa a lánynak otthon, védelme a távolban is. Ha
                  nem is egyszerre születtek, ikrek. Lelki ikrek. Úgy nézik egymást, mint az ikrek.
                  Úgy egyek, mint az ikrek mindholtukig.</p>
               <p>- Jolán - mondta a húgának este a temetés után -, maradjon a tied a birtok: menj
                  vele férjhez ahhoz, akit szeretsz. Nekem csak egy-két évre adjatok valamelyes
                  pénzt, amennyivel bejárom Európa képtárait. Mihelyt aztán pénzre válthatom a
                  művészetemet, nem terhellek tovább.</p>
               <p>- Köszönöm, Csaba - hálálkodott könnyes szemmel a leány -, te mindig jó
                  voltál...</p>
               <p>A menj férjhez ahhoz a falu jegyzőjének a segédje volt, egy
                  nyalom-bajszú fiatalember, aki télen-nyáron vadászruhában járt, noha soha puskát
                  még nem sütött el, és ruhája nem volt több annál a vadászruhánál, de nyakkendőt
                  mindennap más színűt kötött. Elegánsan tudott meghajolni, és pátosszal mondta a
                  hölgyeknek:</p>
               <p>- Kezét csókolom.</p>
               <p>Este azonban parasztokkal huszonegyezett a falu kocsmájában.</p>
               <p>A temetés előtt nem léphetett be a házba. Jolánra már gyermekkorában ki volt
                  mondva, hogy csak földbirtokoshoz mehet feleségül, hogy ha Csaba netalán nőtlenül
                  vagy gyermektelenül hal meg, Jolán se gondoljon a birtok eladására.</p>
               <p>Az a háromszáz hold föld volt az öregnek a lelke.</p>
               <p>Csaba már akkor festegetett. Voltaképpen már gyerekkorában is rajzolgatott és
                  festegetett, de csak a tanítóit, gyerekpajtásait, falu zsidaját. Csak úgy egy-két
                  vonással, s mégis mindenki rájuk ismert. Gimnáziumos korában meg a kocsisukat
                  rajzolta le emlékezetből az ajtófélfára, hogy az apja elbámult, mikor megmutatták.
                  De azért nem gondolt rá, hogy a fiát művészi pályára nevelje.</p>
               <p>- Föld való a magyarnak, nem pacsmag.</p>
               <p>A fia elvégezte a gimnáziumot. Az apja úgy tudta, hogy Pesten jogászkodik, pedig
                  hát Csaba a Lotz iskolájában, később meg Münchenben folytatta. Rajzolni, festeni
                  tanult. De csak Jolán tudott róla. Az apjuk szeme már meghomályosodott akkor:
                  Jolán olvasta el neki Csabának a leveleit, München helyett mindig Budapestet
                  mondva. És a havipénzek utalványait is mindig Jolán írta meg, Budapest helyett
                  persze Münchenbe.</p>
               <p>Azt a jegyzősegédet bizony Csaba se vélte méltó férjnek. A fejüket hányó-vető,
                  cifra-nyakkendős ficsúroktól mindig idegenkedett.</p>
               <p>Mondta is a húgának:</p>
               <p>- Vigyázz, mert ez a légy nem téged dong, hanem a tányérodat.</p>
               <p>Jolán azonban szinte ijedten védte:</p>
               <p>- Te vigyázz, hogy el ne ítélj senkit a szegénységéért. Én ösmerhetem csak a
                  szívét Jenőnek...</p>
               <p>És akkor már könnybe borult a szeme.</p>
               <p>- Semmit se kérek Istentől a miatyánkon túl, csak ezt az egyet. És te is ellene
                  vagy, Isten talán nincs ellene.</p>
               <p>Csaba vállat vont:</p>
               <p>- Magadnak választod, nem nekem.</p>
               <p>Jolán már akkor húszéves volt, afféle túrós csuszán gömbölyödött, egészséges,
                  piros-szőke falusi kisasszony. A haját is csak falusiasan kontyban viselte, s
                  eszébe se jutott, hogy kissé magasas homlokát sallangfürtökkel szépítse. Csaba a
                  temetés után csak addig ült otthon, míg az esküvő meg nem történt. Csendes esküvő
                  volt, a gyászhoz alkalmazott. Csak a pap, jegyző s a két tanú a vendég.</p>
               <p>Ebéd után Csaba félreszólította a sógort:</p>
               <p>- Jegyezd meg - mondta erősen a szemébe -, hogy én ugyan odaadtam a vagyonomat
                  Jolánnak, de nekem a legszentebb, legbecsültebb vagyonom maga Jolán.</p>
               <p>Még aznap útnak indult.</p>
               <p>Egy év múlván fordult csak hazafelé is. Akkor már nem gondolt többé vásznakra: a
                  fejében leginkább két szobornak a képét forgatta. Az egyik szobor a Bertheliér-t ábrázoló szobor Genfben: egy fókafejű, erős
                  középkori ember, amint dacosan áll a bilincseiben, s az öklét rázza: Nem ölhettek meg teljesen! A másik szobor: Carpeaux szobra a
                  párizsi operaházban: táncoló meztelen nők.</p>
               <p>Nem gondolt többé másra, csak arra a két szoborra: mi van bennük, hogy annyira
                  meg­rezegtetik a lelket? A milói Vénusz, a kapitóliumi Vénusz, a belvederi Apolló
                  és másminden szobor-remekek csak a szemet gyönyörködtetik, az a két szobor azonban
                  a mellben mozdít.</p>
               <p>Mi van bennük?</p>
               <p>Már Pestre érkezett, mikor megtalálta a választ:</p>
               <p>- Vér van bennük, melegen pezsgő vér. Még annál is több van bennük: eksztázis.</p>
               <p>Ez a szó: eksztázis, úgy rendített a lelkén, mint Nagy
                  Konstantin lelkén az égen megjelenő kereszt képe. Tutó nika!
                  Ezzel győzz! Szinte belékábult. Az óidők szobrászai mind nem értették a
                  művészetüket: csigavérű embereket, portrékat és pózokat faragtak! Forró vért az
                  erekbe! S akkor a márvány is meleg és él!</p>
               <p>- Nagy ember vagyok! - rebegte boldogan - csak egynéhány hónap valamelyik szobrász
                  mellett, hogy az agyagmintázást megtanuljam, aztán műterem! És ahol Carpeaux
                  abbahagyta, folytatom! Nagy ember vagyok!</p>
               <p>Boldogan utazott haza. Otthon is bizonyára boldogság fogadja. Még kétezer koronát
                  kér tőlük - Münchenben olcsó az élet -, aztán nem zavarja őket többé az
                  erszényükben. Csak a húgát találta otthon.</p>
               <p>Jolán arca annyira megváltozott, hogy alig ismert reá. A mindig piroskás szőke,
                  telt arc helyett egy hosszúkás, halvány arc mosolygott rá. A homloka azelőtt is
                  magasas volt Jolánnak, szinte fiúsan magas homlok, de hogy az arc megvékonyult,
                  még a homloka is magasabbnak látszott. Csak az álla, gyermekien hegyeske, finom
                  álla maradt a régi.</p>
               <p>Csaba a viszontlátás első perceiben azt gondolta, hogy talán családi örömök
                  közelgő jelei változtattak a húgán, vagy hogy valami kis betegség. Nem is szólt
                  róla.</p>
               <p>- Csakhogy látlak ismét, kedvesem! Hát Jenő?...</p>
               <p>Jolán elborult szemmel vont vállat:</p>
               <p>- Valahol a városban időz.</p>
               <p>A testvér olvas a testvére arcán: Csaba azonnal megértette, hogy Jolán nem a
                  szerencse csillaga alatt választott férjet. Egy óra múlván már tudta, hogy kártyás
                  a fráter, és cigánnyal dombérozó. A postán egyre sűrűbben érkeznek a
                  váltó-óvatolások.</p>
               <p>Csaba csak annyi ideig időzött a házban, míg a sógora haza nem érkezett.</p>
               <p>Se nem üdvözölte, se meg nem csókolta. Csak ült, és nézett rá merőn.</p>
               <p>- Hallod-e, Jenő - szólalt meg aztán keményen -, te ma is három-ingű jegyzősegéd
                  volnál, ha én bele nem egyezek a házasságtokba. Hát mától fogva vagy gazda leszel,
                  becsületes munkás úriember, vagy pedig...</p>
               <p>S a nézése fekete felhőből kilobogó villám volt. Megfordult, és visszatért Pestre.
                  Volt még vagy kétszáz koronája. Hónapos szobát bérelt.</p>
               <p>Megélhetett volna festésből is, noha csak olyaténképp, hogy köpönyeg alatt hordja
                  ő is a képkereskedőhöz a vásznait. De bajos az ilyen sor annak, aki még magyarnak
                  érzi magát. Inkább éhen hal a kenyérdomb mellett, hogysem azt mondja: -
                  Kérem...</p>
               <p>S különben is annyira szobrász volt már minden gondolatában, hogy rá se nézett az
                  ecseteire.</p>
               <p>Megélhetett volna úgy is hogy segédül jelentkezik valamelyik jónevű szobrásznál.
                  De hát ludaktól tanuljon-e szárnyalni a sas? Azoktól tanulgassa-e a szobrászságnak
                  a mesterségi részét, akiket ő mindjárt az első szobrával a nullák közé nyom? És
                  még azok valamelyike dicsekedjék: - Az én tanítványom.</p>
               <p>Akkor lett újságíróvá.</p>
               <p>Mi történik otthon? Nem tudott többé róla. Jolán csak a nevenapján írt neki, meg a
                  születése napján, no meg hát egy évre rá az anyai örömeiről. Máskülönben megvagyunk - írta mindig a levelei végén.</p>
               <p>Csaba nem nézett feléjük. Betegségével is van úgy némelyik ember, hogy nem kérdez
                  orvost, mert attól tart, hogy teljesen megismeri a baját. A szerkesztőségi dolgai
                  is lekötötték, meg egyre csak a szobrászságon forgott minden kereke az elméjének.
                  A szobája gipszporral, gipszfigurákkal és gipszhulladékokkal volt tele.
                  Olaszföldön jártában látott egy mennyezetet-díszítő munkást, aki létrán, egy öblös
                  kanálból csodás ügyességgel kanyarított mindenféle ornamentális gipszfigurákat a
                  mennyezetre. Minden vonása művészi! Gyors kézzel dolgozott, mert hiszen a gipsz
                  mindjárt merevül: toldogatni csak lehet hozzá, de elvenni belőle már csak abban a
                  percben. Csaba hát a ráérő idejében szintén gipszből hamarolt mindenféle
                  apróságokat. Többnyire emberfigurákat, csak úgy modell nélkül, elképzelésből.
                  Kaszáló parasztot, vedret felvonó legényt, tálat cipelő cselédleányt, kengyelbe
                  hágó huszárt, prédikáló papot, futó gyermeket, s más efféle egyes figurákat
                  arasznyi, kétarasznyi alkatban. De mind csak elnagyolt, felében-harmadában kész
                  figura. Némelyiknek csak az arca kész, másiknak a feje csak mint valami kis
                  madártojás, de a ruhája ráncai tökéletesek. Látszik, hogy egyik ötlete rásiet a
                  másikra, és félrenyomja. De hát mikor jut már ő oda, hogy monumentális műveket
                  alkothasson? Most már huszonhat éves. A kezében benne van minden fogása a
                  művészetnek, de nem bír kigázolódni sehogy a maga útjára!</p>
               <p>- Csak tízezer korona kellene!...</p>
               <p>Végre is azon gondolkodott, hogy a húgának és sógorának eléje teríti a szándékait
                  és reménységeit. Kötelességük, hogy segítsék, mikor arról van szó, hogy végre ő is
                  fundamen­tumot vessen az életének. Hiszen a birtok százezreket érő, s ő alig
                  hatezer koronát vett el belőle, mikor Jolánt férjhez adta. Ha nincs pénzük, ad a
                  hitelintézet a birtokra, hiszen a fele még az ő nevén van.</p>
               <p>Gondolkodott még néhány napot. Irtózott attól a gondolattól, hogy megterhelje a
                  birtokot. Az apjuk úgy beszélt csak hallatára is valamely birtoknak a
                  megterheléséről, mintha valami erkölcsi bűncselekedetről volna szó. Az ő
                  birtokukon nem is volt Rákóczi kora óta egy fillérnyi teher se.</p>
               <p>De hátha lehet anélkül is?</p>
               <p>Karácsony közele volt azidőtájt. Nem is írt a húgának: gondolta, meglepi őket, s
                  karácsony előtt való nap vonatra ült. Parasztkocsin ment haza az állomásról -
                  inkább rázatta magát egy órát a tél hidegében, hogy annál kedvesebb legyen a
                  hazatoppanása.</p>
               <p>Jolánt megint csak egymagában találta otthon. Örömmel csókolta meg a két gyermeket
                  is. Jolánka, az idősebbik már kétéves, Jenő, a pólyás már nyolchónapos.</p>
               <p>Jolán lesütötte a szemét, mikor a bátyja azt tudakolta, hogy a sógor hogyan
                  viselkedik.</p>
               <p>- Hát még néha eljár a városba - felelte Jolán a padlóra pislogva -, de már
                  ritkábban.</p>
               <p>Csaba többet értett az arcából a húgának...</p>
               <p>De aztán egy óra múlván arra gondolt, hogy a sógor is higgad, okosodik az idővel,
                  s a gyermekeinek él majd. Elmondta a húgának, micsoda reménytüzek lobognak előtte,
                  mennyi az ideája! De hát versenyfutónak kolonc a lábán... Ő már nem várhat!</p>
               <p>- Csak tízezer koronát adjatok. - Jolán elszíntelenült.</p>
               <p>Szótlanul és szenvedő arccal nézett maga elé.</p>
               <p>- A birtok - rebegte fájdalmas ajkkal - meg van terhelve.</p>
               <p>- Meg van terhelve!? És te engedted?...</p>
               <p>Jolán könnyekre fakadt:</p>
               <p>- Mit tehetek? Apja a gyermekeimnek.</p>
               <p>A sógor akkor érkezett haza. Csabának vonaglott az ökle, szorongott az ajka. De
                  hát mit segít az a bajon, ha agyoncsapja azt a frátert? És hát a két gyermek?</p>
               <p>S még a sógor hágott feljebb:</p>
               <p>- Az én ügyembe ne avatkozzál bele! - rikácsolta fennen - igaz, hogy belemásztam
                  egy kis adósságba, de hát az minden birtokossal megtörténik.</p>
               <p>Viharos szóváltások következtek. És Csaba meg se hált a családi hajlékban: utazott
                  vissza Pestre.</p>
               <p>Néhány nap múlván levél követte. A sógor arra kérte, hogy a birtok másik felét is
                  engedje Jolán nevére: akkor az adósság rendezhető, a tízezer korona is kikerül
                  kétévi két részben. És hát ő, íme, írásban esküszik Istenre, becsületre és a
                  gyermekei boldogságára, hogy soha többé kártyát nem vesz a kezébe.</p>
               <p>A levél alján Jolán írása:</p>
               <p>
                  Jenő megesküdött a feszületre, hogy úgy lesz.
               </p>
               <p>Csaba kiadta a jogosítást, hogy az ő részét is Jolán nevére írják a telekkönyvben.
                  S várta az ötezer koronát.</p>
               <p>Március végén megint írt Jolán:</p>
               <p>
                  Édes jó Csabám!
               </p>
               <p>
                  A poklok ajtajában térdemre roskadva kérlek: teremts akárhonnan,
                     akárhogy hatvanezer koronát. Ha nem teheted, a birtok május 4-én dobra
                     kerül.
               </p>
               <p>S elmagyarázta a levélben, hogy Jenő egy német gróffal kártyázott két nap, két
                  éjjel a kaszinóban. Az első nap nyolcvanezer koronán fölül nyert tőle, a második
                  nap vesztett. Akkor már a vesztesége kötötte a kártyaasztalhoz. Ő csavarta ki
                  otthon a pisztolyt a kezéből. Fekszik most betegen, és sír és átkozódik.
                  Hatvanezer koronával még meg lehetne menteni a birtokot, s akkor vagy tíz évig
                  szegénykednének kissé, aztán letörlesztenének lassanként mindent. Jenő azonnal
                  levetetné a nevét a birtokról, és soha többé ez életben nem venne pénzt a
                  kezébe.</p>
               <p>Csaba kezéből kiesett a levél. Csak ült lelkehagyottan, s vélte, hogy abban az
                  órában megőrül.</p>
            </div>
            <div type="chapter">
               <head> 2</head>
               <p>Másnap történt az a kávéházi kis szóváltás, mikor az a másfél mázsás úr
                  fölnevetett az újságjából.</p>
               <p>- Ördögbe ezekbe az újságírókba: de nagy gazemberek!...</p>
               <p>Hogy aztán Ákos kolléga magára hagyta, a teája után rágyújtott nagyszomorún a
                  pipácskájára, és csak úgy szokásképpen fogja először is a maguk újságját.</p>
               <p>Tekinti hátul: micsoda hirdetés az, amelyikre az a gyanú, hogy nem tisztességes
                  embernek a munkája?</p>
               <p>A Házasság rovatában mindjárt rá is talál a szeme:</p>
               <p>FÉRJHEZ ADNÁM a lányomat művelt fiatalemberhez, akinek foglalkozása vagy hivatala
                  hacsak kissé is úri, de nem iszákos, nem kártyás, és ép, egészséges. A lányom
                  móringja most 300 ezer korona készpénzben. Később örökség ennél is nagyobb, talán
                  milliókra is rúgó.</p>
               <p> Cím a kiadóhivatalban.</p>
               <p>Csaba nem szokta olvasni az apróhirdetéseket. Arról azonban ő is tudott, hogy a
                  kiadóhivatalokban az efféle hirdetéseket bent firkálják. A bélyegkereskedés
                  annyira elterjedt már mind az öt világrészben, hogy pénzelnek belőle Budapesten
                  is, akik bélyeget nyirkálnak és gyűjtenek. A kiadóhivatali emberek ilyen
                  apróhirdetésekkel is, mikor meg-megüresedik egy-egy kis tér a hirdetések lapján. S
                  vannak olyan jámbor csízek, akik még válaszbélyeget is mellékelnek, vagy hogy
                  címzetten levelet küldenek a kiadóhivatalnak írt levél mellé:</p>
               <p>
                  “Kérem a t. kiadóhivatalt, szíveskednének ráírni erre a levélre
                     a hirdetőnek a nevét, s hogy el is küldenék neki.”
               </p>
               <p>A bélyeget is nagybecsületesen ráraggatják.</p>
               <p>A kiadóhivatali bélyeg-huncut aztán kettősen arat...</p>
               <p>- Pesti erkölcsök!</p>
               <p>A nap folyamán mégis elő-előötlött az eszében az a hirdetés.</p>
               <p>Hátha igaz? Hátha mégis igaz? Lehet, hogy valami félrevidéken élő úrileány hirdeti
                  így magát? Az anyja talán beteges: nem viheti társaságokba, bálokra. Vagy azon a
                  környéken nincsenek hozzáillő fiatalemberek. Lehet elkeseredett aggszűz is, hat
                  macska és nyolc kanári mellék­lettel. Lehet hibás testalkatú leány is. Lehet olyan
                  is, akinek az apja börtönben ül: a leányt azon a vidéken nem viheti a családjába
                  semmiféle úriember. Lehet botlott leány is. Lehet rút is, olyan rút, hogy nincs az
                  a férfi, aki ránézne. A hirdetés mindenképpen gyanús. De ha mégis nem bent koholt
                  hirdetés, a hirdetkező leányt csak nem vihetik zsákban az oltár elé? Hátha
                  elvehető?</p>
               <p>Azelőtt mindjárt megvetéssel dobta volna az ügyet feledésbe, de háromszázezer
                  korona!... ötszörösen is a megváltó hatvanezer!... S készpénzben!... S az élet
                  sokféleségében nagy furcsaságok találkoznak: nem lehetetlen, hogy a leányt ha
                  ismerné, elvenné egy fillérnyi móring nélkül is. Elvégre egyszer csak őrá is
                  rákerül a házasság kérdése...</p>
               <p>El-ellegyintette az ügyet, de olyan volt az, mint a bögöly, amelyet hiába legyint
                  el a ló, a tehén, az ökör: a bögöly csak egyet kanyarodik, s visszatér.</p>
               <p>Délután, hogy bement a szerkesztőségbe, benézett előbb a kiadóhivatalba az
                  apróhirdetések kezelőihez.</p>
               <p>- Mondják csak: tréfa ez a hirdetés? Vagy csakugyan... - Mosolyogtak reá:</p>
               <p>- Tán bizony Balogh úr is?... Tessék, itt a cím:</p>
               <p>
                  Ó Péter bornagykereskedő bizományosa, Budapest, Práter utca
                     96.
               </p>
               <p>Csabának azon éjjel csupa Ó-karikával volt tele a sötétség, fal és mennyezet, ég
                  és föld, mind a világ. Hiába mondogatta: nem úrnak való ügy! A háromszázezer
                  korona nullái is csupa Ó és Ó! S a közepén külön a Jolán hatvanezer koronája csupa
                  ÓÓÓÓÓ. A leányra nem is gondolt, csak a poklot megváltható hatvanezer
                  koronára.</p>
               <p>Fordult az ágyán.</p>
               <p>De hát az Ó csak visszatért. Micsoda név az az Ó?</p>
               <p>Ki lehet az az Ó?</p>
               <p>Valami zsidó lehet. Borkereskedés az üzlete, de hát az üzletes elmének minden
                  üzlet. A házasság is üzlet.</p>
               <p>Reggel, hogy hűltebb homlokkal gondolkodott ismét a hirdetésen, utálat fogta el,
                  maga-magának az utálata, hogy mind éjtenáltal ilyen rossz szagú ügylettel
                  foglalkozott. Az emberi szív nem bolti portéka! S hogy őrá valaha azt mondja
                  valaki: vett férj! - irtózattal lépett tőle el.</p>
               <p>De mikorra megmosdott, megint csak a húga könnyeskínos arcát látta:</p>
               <p>- Ments meg! Húzz ki a gödörből! Az örvényből! A pokolból!</p>
               <p>Mikorra kilépett a kapun, már úgy szorongott a melle, hogy szinte fulladozott
                  belé.</p>
               <p>- Vajon, ha Jolán életét csak egy recept mentheti meg, s a recept beleesik
                  véletlenül itt az aszfalton valami csúnyaságba, vagy beleesik valami olyan
                  helyre... hogyha gyűrűm vagy órám esik oda, otthagyom. De a húgom élete!... És
                  történetesen azt az orvost elgázolta a recept megírása után a villamos...</p>
               <p>Szinte vért izzadt. Csillapította magát.</p>
               <p>- De hiszen az élete megmarad. Felhozom Pestre, és szegénykedünk, mint ezernyi
                  ezrek itten. És robotolok, mint más ezernyi ezrek az utcaseprőtől az omnibuszok
                  lováig. De hát az ősi fészek... az ősi föld!...</p>
               <p>S homályzó szeme előtt az apja képe jelent meg, amint fölemeli tiltakozó kezét a
                  koporsóból: - A földem!... A földetek!...</p>
               <p>És mintha vele kiáltana az ősi ház is, és minden fája és minden fűszála és minden
                  röge az ősi földnek:</p>
               <p>- Ments meg!</p>
               <p>És ha Jolánt elhozza is, és ha Jolán el is tengődik vele az újságírás vékony
                  kenyerén, mégis hát nem azt sírdogálja-e mind élete fogytáiglan:</p>
               <p>- A házunk... a földünk...</p>
               <p>Az ősi ház, az ősi föld éppoly elválaszthatatlan tőlünk, mint testünk valamely
                  tagja, mint lelkünk valamely része. Ha meg kell válnunk tőle, nyomorékok vagyunk
                  mindholtunkig.</p>
               <p>Ment volna a szokott reggelizőhelyére a Kávékirályba, de mintha láthatatlan kezek
                  tolták volna a József körútnak. Egyszer csak megdöbbenve látja, hogy a Práter
                  utcának az elején áll.</p>
               <p>Boltok, üzletek ott is, mint minden lépésre a fővárosban. Üzlet és üzlet minden
                  ajtó, minden küszöb, még az utcakő is. Még az ég is tán az utca fölött: üzlet és
                  üzlet és üzlet! De hát ha Ó Péternek a házasság is üzlet, hideg,
                  cvancigdrájszig-fafcig üzlet, akár maga üzlete, akárcsak közbenjáró üzlet, mért ne
                  tekinthetne ő is bele már egyszer valami üzletbe ebben a csupa-üzlet világban?</p>
               <p>S vajon az ő neve és művészete, és jövője nem nyom-e többet a font másik
                  serpenyőjén?</p>
               <p>- Lássuk a portékát, s mérjünk!</p>
               <p>Ment beljebb, feljebb. Mint ahogy a vágóhíd néma barma menne, ha tudná, hova
                  hajtják.</p>
               <p>Végre ott állt egy boltocska előtt. Állt.</p>
               <p>- Mégiscsak valami nem rendjén való! Hideg-házasság: természet rendje ellen való!
                  Nem nekem való! Nem úrnak való. Förtelmes ügy!</p>
               <p>De megint megsiramlik a fülében Jolán hangja:</p>
               <p>- Ments meg!</p>
               <p>Állt sápadtan. Bámult egy cigarettavégre, amely ott hevert a lába előtt. Az ő
                  élete is annyit érjen-e ezután, mint az a cigarettacsutak?</p>
               <p>De aztán összeszedelődzködött.</p>
               <p>- Mit habozok, mit csüggedezek! Nekem ez a házasság csak gázló. Gázló egy mocsáron
                  által. Neki kell mennem, hogy az utamat folytathassam! Aki gödörbe esett, nem
                  válogat benne: ki húzza ki. Ha pedig ez a házasság maga is gödör, ebből már
                  kivergődök én a magam erejéből is! Itt minden üzlet! Üzlet és üzlet: hát szimplán
                  kölcsönüzletnek tekintem az ügyet, nehéz és utálatos kölcsönüzletnek. Ha lakhatik
                  valaki együtt tyúkkal, tehénnel, disznóval, mért ne lakhatnék én együtt egy talán
                  nem is rút és nem is kellemetlen kisasszonnyal - míg a pénzét vissza nem fizetem?
                  Boldogságról nincs szó a hirdetésben. Aki így megy férjhez, nem is követelheti. De
                  viszont aki nem boldog, nincs maradása. Tehát a kisasszonynak se lesz mellettem
                  maradása. Tehát elválik majd. Tehát visszafizetem a pénzét, kamatos kamattal
                  visszafizetem, s az ügy be van fejezve.</p>
               <p>Belépett. Ezernyi ezer palack egymáson. Pinceszag. A bolt belseje pincébe mélyed.
                  Az ajtó mellett rövid pult. Az ablaknál egy aranygalléros, villásbajszú
                  katonatiszt ír nagykomolyan az álló-íróasztalon. Kívüle csak egy bőrkötényes,
                  vörösképű pincemesterféle, aki épp akkor billeg elő a pincéből.</p>
               <p>- Ó Péter úrral beszélnék - mondta Csaba. S az aranygalléros tisztre is
                  tekintett.</p>
               <p>- Nem itt lakik - felelte a pincemester -, a hirdetés ügyében?... Csak levélben
                  lehet most még. Megírható itt is. - És mosolygó szemmel mutatott a pultra.</p>
               <p>A tiszt már akkor Csabát vizsgálta szemszögből. Mint ahogy olyan valakire nézünk,
                  akire gyanakszunk, hogy zsebmetsző. De aztán folytatta az írást. Levélpapiroson
                  írt, az üzlet levélpapirosán.</p>
               <p>Csaba megvárta, míg végez, és borítékba helyezi a levelet, meg le is
                  ragasztja.</p>
               <p>Aztán ő állt az asztalhoz.</p>
               <p>Megmártotta a tollát. S a pincemesterhez fordult, hogy kérdezze: ki az az Ó Péter?
                  Miféle úr? És a lánya is hát... Azonban épp akkor egy cilinderes fiatalember
                  lépett a boltba, fekete felső­kabátos, piros szegfűs, és egyenesen őhozzá
                  fordult:</p>
               <p>- Ó Péter úrral volna ügyem...</p>
               <p>Csaba a maga névjegyére írt csak:</p>
               <p>
                  26 éves vagyok. A hirdetés pontjainak megfelelek. Jövőm
                     bizonyára különb, mint bármelyik jelentkezőé. A móringgal értékben egyező.
                     Katona voltam. Ha a család megismerni óhajt, bármikor is izenhet vagy írhat a
                     szerkesztőségbe. Délután 5-től 9-ig ott vagyok.
               </p>
               <p>A kártya másik felére odaírta még a neve elé: Tófalusi. S
                  egy futó gondolatban sajnálta, hogy nem nyomatta rá a kártyája sarkára a címerét
                  is.</p>
               <p>Mikorra elvégezte, és föltekintett, már három komoly fiatalember várt a
                  helyére.</p>
               <p>- Bolondság! - mondta bosszúsan, mikor kiment. - Valami vak leány lehet.</p>
               <p>Az utca végén még bosszúsabban rázta a fejét:</p>
               <p>- Nem merek tükörbe nézni: szembeköpöm magamat! - A Körúton már arra gondolt, hogy
                  visszafordul, és eltépi a levelét. De jött a villamosa, hát csak legyintett, s
                  fölhágott rá.</p>
               <p>Harmadnapra már nem is gondolt arra a furcsa ügyre. Azon forgott az elméje, hogy
                  valami uzsorást keres. Elmondja neki: mit tud és mit szándékol? És hogy hetvenezer
                  koronáért leköti neki holtáig minden jövedelme tizedrészét.</p>
               <p>Beszélt is egynéhány uzsorással. Az Abbázia kávésának is elmondta az ügyét. Már
                  felét ígérte oda holtáig való minden szerzeményének, de hát az uzsorások csak a
                  fejüket rázták az üzletre. A kávés is elhárította:</p>
               <p>- Kérem, ez nem az én szakmám...</p>
               <p>A következő napokban egy püspökkel beszélt: ingyen farag neki nagyszép
                  márványoltárt, amilyen nincs Magyarországon sehol.</p>
               <p>Aztán ajánló levelet járt ki magának a közoktatásügyi miniszterhez, hogy talán az
                  segíthetné lábra, ha egyébképpen nem, valami mecénást találna.</p>
               <p>Hiába! Hiába! Még csak a gipszfiguráit és rajzait se nézték meg. A hetvenezer
                  koronától mindenki elhűlt.</p>
               <p>S közben megint érkezett Jolántól levél. Minden betűje sikoltás:</p>
               <p>
                  Ments meg bennünket! A fővárosban sokféle alkalmat, alkut,
                     lehetőséget találhatsz!...
               </p>
               <p>Csaba alig állt már a lábán a kálváriája járásától.</p>
               <p> </p>
            </div>
            <div type="chapter">
               <head>3</head>
               <p>A harmadik hét szombatján egy kerekképű, hentesforma úr lépett a szerkesztőség
                  azon szobájába, amelyikben Csaba ötödmagával dolgozott.</p>
               <p>- Balogh Csaba úr?...</p>
               <p>- Én vagyok.</p>
               <p>- Ó Péter a nevem.</p>
               <p>Csaba nézett rá, mint aki pisztoly legyén át néz valakire. A nézett ember: zömök
                  test, ritkásan szürke hajú, kerek fej, pirosas étkes arc, lepomádézott, széles
                  szemöldök, nyüstbe húzott fekete bajusz. Mintha egy ötvenéves hentes öltözött
                  volna fekete zsakettruhába, hogy jelen legyen a Magyar Mészárosok és Hentesek
                  Országos Egyesületének központi igazgatósági ülésén.</p>
               <p>Csaba aztán kezet nyújtott, és a szerkesztői szalonba vezette a vendégét.</p>
               <p>- Tessék.</p>
               <p>- Tudakozódtam ön felől is - kezdte Ó Péter, a szemét Csaba arcán és ruháján
                  jártatva -, kereskedő vagyok: nálunk szokás, hogy információkat szerzünk, mielőtt
                  valamely üggyel érdemileg foglalkoznánk. Ön tehát földbirtokosnak a fia. Jogot is
                  hallgatott egy évet. Aztán Münchenben élt. Szeretője volt négy, de nem egyszerre.
                  Házasságot nem ígért egyiknek se. A fizetése: csak éppen hogy megél. Adóssága
                  takarékpénztárban nincs. Hazulról nem segítik pénzzel. Nem kártyás, nem iszákos.
                  Egyszer duellált egy hölgy védelmében, akinek be se volt mutatva. Ez tetszett
                  legjobban nekem. Ez igen szép...</p>
               <p>- Kérem, csak a tárgyról.</p>
               <p>- Tehát az információk így szólnak tovább: társaságban nemigen forog, csak éppen a
                  télen járt el néhány barátjához vacsorára. A háziasszonyának nem tartozik. S
                  tovább is így. Amint látja: érdeklődtem ön iránt. Azt is tudom, hogy az utóbbi két
                  hétben háromszor beszélt egy püspökkel, kétszer egy miniszterrel, és négyszer
                  Löwenstein József uzsorással, Király utca 53. Önnek tehát pénz kell.</p>
               <p>- Pénz.</p>
               <p>- És kész érte elvenni akárkit is.</p>
               <p>Csaba pislogott.</p>
               <p>- Akárkit?... Hát megnézhetem talán?... Nem Törökország ez...</p>
               <p>- Tehát nem akárkit.
               </p>
               <p>- Nem. De mivel nekem csakugyan pénz kell, ha a kisasszony ép és egészséges...</p>
               <p>- Ép és egészséges.</p>
               <p>- És nem nézik anyámnak?...</p>
               <p>- Tizenkilenc éves.</p>
               <p>- Nem vak?</p>
               <p>- Még tán sötétben is lát.</p>
               <p>- Nem púpos?</p>
               <p>- Egyenes, mint a lénia.</p>
               <p>- Nem sánta?</p>
               <p>- Úgy jár, mint valami huszártiszt.</p>
               <p>Csaba még mindig gyanakodva vizsgálódott az ember arcán.</p>
               <p>- Karcsú?</p>
               <p>- Mint a nádszál.</p>
               <p>Csaba gondolkodva nézett maga elé. Aztán ismét Ó Péterre szemlélődött.</p>
               <p>- És nem ijednek meg az arcától még a lovak is?...</p>
               <p>- Szép, mint az égi angyalok.</p>
               <p>- Az ön leánya?</p>
               <p>- Az enyém. Kié volna másé? De nem azért mondom szépnek, hogy az én leányom.</p>
               <p>Csaba gondolkodva pillogott maga elé.</p>
               <p>- Beszéljünk nyíltan: botlott? Valami nagy skandalumnak az emlegetettje?</p>
               <p>- Hohó!</p>
               <p>- Vagy csak házi ügy?</p>
               <p>- Most jött ki a klastromból. Kisgyermek kora óta élt a klastromban. Ott nőtt
                  fel.</p>
               <p>Csaba bámult.</p>
               <p>- Hülye?</p>
               <p>- Hülye? Gimnáziumot végzett. Igen jól maturált. Jelesen maturált.</p>
               <p>- Hát mi a hibája? Mégis hát, mi a hibája a kisasszonynak?</p>
               <p>- A hibája? - és most már Ó Péter pillogott - a hibája? Hát az a hibája, semmi
                  egyéb hibája...</p>
               <p>- Valami testi hibája! Mondja meg nyíltan. Valami kellemetlen testi hibája...</p>
               <p>- De semmi testi hibája. Semmi egyéb hibája, csak az, hogy én vagyok az apja.
                  Kérem, ne nézzen olyan gyanakvó szemmel reám: nem vagyok lókupec. Csupán annyi az
                  értelme a nyilatkozatomnak, hogy özvegyember vagyok és mindig utazgató, járó-kelő:
                  nem hordozhatom társaságokba a leányomat. Ő maga nem választott eddig. Nem volt
                  alkalma se reá. Hát majd választok én. Mit gondol: mennyien jelentkeztek?</p>
               <p>Csaba a fejét rázta.</p>
               <p>- Nem érdekel.</p>
               <p>- Gróf is van köztük. Miniszteri fogalmazó is. Ulánus kapitány is.</p>
               <p>- Hát akkor mért éppen engem választott ön?</p>
               <p>- Mert ön az egyetlen, akire az információim egybehangzólag úgy szólnak, hogy
                  komoly úriember, fiatal, rendes, becsületes ember. Nyolcezer koronámba került,
                  hogy ezt megtudjam.</p>
               <p>A beszédje tisztának látszott. Értelmes és nyugodt minden szava, mint a gyakorlott
                  üzletes embereké. A pomádészag, amely felőle lengedezett, éppenséggel nem volt
                  fővárosias, de hát a fővárosban is élnek ilyen félig-urak.</p>
               <p>- És a kedves leánya is elfogad?</p>
               <p>- Nem tud az ügyről semmit. </p>
               <p>Csaba gondolkodott.</p>
               <p>- Hát akkor a házasság még messze jár. Ön azt véli, hogy udvarolgatok előbb a
                  leányának. Bálokba, Kuglerhez, vagy fürdőre kísérgetem...</p>
               <p>- A leányom három nap múlván a felesége lehet.</p>
               <p>Csaba szinte meghökkent. Megint gyanakvón nézett az emberre.</p>
               <p>- Sürgős? Mért sürgős?</p>
               <p>- Csak a lehetséget mondom. Én mentül előbb óhajtanám. A lányom, mondtam már, hogy
                  semmit se tud az ügyről.</p>
               <p>- A móringot készpénzben adja a leányának?</p>
               <p>- Önnek. Akár készpénzben óhajtja, akár értékpapirosokban. Az egybekelés előtt
                  való órában a közjegyző előtt. Mégis engedje meg, hogy megkérdezem: mire fordítja?
                  Micsoda vállalatot kezdene? Mert hát én üzletértő vagyok, ön pedig mégiscsak
                  fiatal ember hozzám képest: tapasztalatlan ezen a téren.</p>
               <p>Csaba habozva nézett a szoba szögletébe. Eléje terítse ennek az embernek a húga
                  keserves ügyét? Nem, ez nem tartozik reá. Erre csak annyi tartozik, hogy férjet
                  választ a lányának, s a közjegyző asztalára olvassa a leányának a móringját. Aki
                  megházasodik, szabadon rendelkezik a felesége vagyonával. Vagy elmondja egy
                  teljesen ismeretlen borkereskedőnek még a művészete ügyét is. Mit ért ez
                  abban?</p>
               <p>Aztán még az se bizonyos, hogy a leányt elveheti. Lehet, hogy szép és fiatal -
                  ámbátor minden borkereskedő a maga borát dicséri -, de az is lehet, hogy más okból
                  olyan sürgős a házasság. Egy apa se nyitja fel a leányának a szennyes ládáját az
                  esküvő előtt.</p>
               <p>- Újságot alapít, ugye? - szólalt meg Ó Péter - arra nagy pénz kell. De ha vannak
                  társak... És más fundamentum is kell.</p>
               <p>- Csak az az egy - mosolyodott el megvetőn Csaba -, hogy az újság ne olyan legyen,
                  mint a többi.</p>
               <p>- “Ne legyen olyan, mint a többi.” Jó. Fundamentumnak jó. Én is járatok három
                  újságot is. Igaz, hogy csak az első levelük más. És hogyan gondolná ön például egy
                  jó újságnak a szerkesztését?</p>
               <p>Csaba vállat vont.</p>
               <p>- Hát... én az országnak csinálnám: nem Budapestnek. De bocsánatot kérek: nekem
                  dolgom van bent. Bemutat még ma este a kedves leányának?</p>
               <p>S fölkelt.</p>
               <p>- Nem itt lakik - mondta Ó Péter a kalapjáért nyúlva -, de ha velem jön, holnap
                  bemutathatom. Mi is van ma? Szombat. Holnap vasárnap. A jövő héten házasember
                  lehet. A polgármester szolgám nekem.</p>
               <p>- És a kisasszony... hátha nem tetszik neki a figurám?...</p>
               <p>Ó Péter legyintett:</p>
               <p>- Afelől nyugodt lehet.</p>
               <p>- De hátha mégis?</p>
               <p>- Ó, dehogy.</p>
               <p>- Annyira bizonyos ön, hogy nem ellenkezik? Ó Péter feljebb szegte a fejét.</p>
               <p>- Énvelem? Az én házamban?</p>
            </div>
         </div>
         <div type="group">
            <head> MÁSODIK RÉSZ</head>
            <div type="chapter">
               <head>1</head>
               <p>A kisasszony ebéd után kilopta az újságot az apja szobájából.</p>
               <p>Az apja szeme láttára is kivihette volna, vagy leülhetett volna ott az apja
                  szobájában a karosszékbe az íróasztal mellé, és olvashatta volna őelőtte. A
                  kisasszony azonban csak alig néhány hete szabadult ki a klastromból: még benne
                  volt talán az érzésében, hogy meg kell gyónnia, ha újságot olvas.</p>
               <p>Ott bizony a bejáró növendékek be-becsempésztek egy-egy újságot az iskola
                  padjaiba, s leginkább csak az első levelét az újságnak. Szombaton aztán minden
                  leánynak a gyónásában benne volt:</p>
               <p>- Novellát olvastam.</p>
               <p>Ida csak kétszer gyónta. Igaz: egyszer még, hogy meghallgatta, amit egy szerelmes
                  novelláról locsogtak. Azontúl elfordult, ha afféle kárhozatos nyomtatványt látott,
                  s bedugta a két fülét, ha a lányok novelláról vagy éppen regényről csevegtek,
                  pedig szinte reszketett a kíván­csiságtól. De hát azt is meggyónta:</p>
               <p>- Bűnös kíváncsiságot éreztem egy novella iránt.</p>
               <p>Hát most már olvashatott volna novellát, verset, regényt. Akár mindennaposan is.
                  Tizenkilenc éves volt. A klastromban már csak úgy maradhatott volna, ha belép a
                  szerzetbe.</p>
               <p>Ida azonban zöld bimbócska korában se lépett volna be. Virágkorában meg már, hogy
                  a felső osztályokba járt: Petőfit is kellett ismernie. Nem teljesen, csak
                  szemelvényekből. De Ida szorgalmas tanuló volt, s érdeklődéssel fogadta el egy
                  Klein Berta nevű bejárótól kölcsönképpen a teljes Petőfit.</p>
               <p>Petőfi költeményeinek mindjárt az első megzendülése:</p>
               <p>
                  Szabadság, szerelem! E kettő kell nekem.
               </p>
               <p>Ettől ugyan éppen nem indul apácának a már virágzó leány.</p>
               <p>Ida szinte megrázkódott a gyönyörűségtől, mikor ez a mondat először harsogott a
                  szívébe. Ha más mondta volna vagy írta volna, megborzadt volna a bűnös szavaktól,
                  de hát a Poétika tanulókönyv, és Petőfi költeményeit
                  ismerni kell annak, aki valamikor majd érettségi vizsgálatra készül. Aki csak
                  szemelvényekből ismeri, nem ismerheti úgy, mint aki valamennyi versét olvasta.</p>
               <p>Hát olvasta.</p>
               <p>Az arca úgy égett, mintha máris ott állana az utolsó egzámen professzorai előtt:
                  csupa szerelem és szerelem a könyv. Jaj, de hogy is tudományoskodhatnak az
                  ilyesmiről hangosan!</p>
               <p>Aznaptól fogva éppenséggel nem óhajtott apáca-kornétát a fejére. Esténként, mikor
                  lefeküdt, az imádsághoz mindig hozzásóhajtotta:</p>
               <p>- Szabadságot és szerelmet adj, Istenem, mint a kívül lakó, boldog, más
                  nőknek.</p>
               <p>Alig hétéves volt szegény lelke, mikor az apja betette a klastromba, és a
                  szünetekre se vitte haza. Idának a szíve mindig hét tőrrel hasadozott, mikor a
                  többiek hazamehettek. Ő egymaga sírt az iskolának azon a boldog napján.</p>
               <p>Őneki nem szabad. Tudta is az apácáktól, hogy miért: az anyja már nem él;
                  nőrokonuk nincs olyan, akire az apja rábízhatná, s az apját igen elfoglalja az
                  üzlete, a borkereskedés. Borkeres­kedőnek sokat kell utaznia. Mikor meg otthon
                  van, a pincében foglalatoskodik.</p>
               <p>Nem is igen látta az apját, legfeljebb ha egyszer évenként, s leginkább júniusban.
                  Egy kosár ürmös borral kedveskedett olyankor az apja az apácáknak, és kérte őket,
                  hogy szívleljék meg nyáron is Idát maguk között. Mindig szép fekete kabátban
                  jelent meg az apja, s komolyság és elfogultság látszott az arcán. A hajában egyre
                  több a fehér, az orrán a vörös, mintha a testének minden melege oda szokott volna
                  gyülekezni. Ida - mintha csupán távoli valakije volna az apja - csak éppen
                  megcsókolta, ügyelve, hogy a bajusz hegye meg ne bökje, s két-három kérdés volt
                  minden beszédük:</p>
               <p>- Hogy vagy? Kell-e valami? Pénzt adjak-e?</p>
               <p>Pislogva és szinte idegenül nézett a leányára. Aztán megint nem mutatkozott
                  esztendőn át.</p>
               <p>Egyszer egy asszony látogatta meg Idát. Már akkor ötödikes volt, tizenöt éves. Épp
                  uzsonnáz­tak, mikor az apáca a látogatóterembe szólította:</p>
               <p>- Egy asszony vár lent - mondta -, Beretvás Istvánné. </p>
               <p>Ida elképedt.</p>
               <p>- Ki az?</p>
               <p>- Azt mondja: dajkád volt.</p>
               <p>Ida nem emlékezett a névre. A dajkáira is csak annyiban, hogy ki csontos volt, ki
                  gömbölyű, ki Rozi, ki Mari, ki cipellős, ki mezítlábas. Mégis hát örömmel hagyta
                  félben a kávéját, és sietett le a lépcsőn.</p>
               <p>Egy harcsaképű, fekete fejkendős asszony fogadta. Apró szeme örömtől
                  pislogott.</p>
               <p>- Ó, Iduska!</p>
               <p>S a szája az ó-nak mosolygó kimondásában akkorára nyílott, hogy egy zsemlyét be
                  lehetett volna rajta dobni célzó ügyesség nélkül is.</p>
               <p>- Jaj, már meg se ismer a lelkem! Hogy megnőtt! Hogy megszépült! Jaj, az a szép
                  fekete szeme! Szakasztott tekintetes asszonyom! Isten nyugtassa szegényt, most is
                  élne, ha beteg nem vót vóna. Rosszul mondtam a nevemet az apácának, azután
                  eszmélkedtem rá, mikor kiment. Csak annyit kellett vóna mondanom: Mari, a dajkája Iduskának. Mert hiszen nem tudhatja, hogy
                  asszony vagyok. Beretvás Pista vett el. Az első szeretőm. Cserepeslegény. Jó
                  ember, csak ritkán részeg. De akkor se ver. Tör, zúz egy kicsit, de nem ver. Most
                  itt cserepezünk Kelenföldön - gondótam: megnézem az én aranyos kis Iduskámat. Most
                  mán ugye emlékezik reám?</p>
               <p>Ida már emlékezett. Elbeszélgettek Ida anyjáról, hogy milyen jó asszony volt.</p>
               <p>- Csak mindig szomorú - mondta Mari.</p>
               <p>- De hát mért volt szomorú az én édes jó anyám? Én nem emlékszem rá, hogy szomorú
                  lett volna.</p>
               <p>Mari behunyta a szemét, s felvonta a szemöldökét.</p>
               <p>- Pedig hát igen szomorú vót annak az élete szegénynek, Isten nyugtassa.</p>
               <p>- De hát mért volt szomorú?</p>
               <p>- Hát... hát... Még a konyha is ott... Annál szomorúbb konyhát nem láttam
                  életemben - s a fejét csóválta -, itt is olyan szomorú-e a konyha?</p>
               <p>- Hát... csendes.</p>
               <p>- De nemcsak apácák főznek?</p>
               <p>- Nem. Vannak másféle cselédeink is. Hát maga a konyhán is dolgozott otthon?</p>
               <p>- Dolgoztam én, lelkem, mindent, kisasszonykám. Ma is ott vónék tán, de hát az úr
                  miatt...</p>
               <p>Pillogott. Félbehagyta a szót. Megint csak az emlékezésekre tértek át, hogyhát
                  emlékszik-e Iduska arra... meg arra?...</p>
               <p>Ida bizony nemigen emlékezett. A házuk is már csak úgy képlett előtte, mint valami
                  régi álom. Tágas, nagy ház. Ők az emeleten laktak. Az egyik szobában rézágy, fehér
                  márványmosdó és egy nagy tükör, amelyben lábig látszik az előtte álló. De
                  különösen a sublót maradt az eszében. Testes körtefa sublót. A tetején üveg alatt
                  nagy, szép régi óra: alabástrom oszlopai között fehér szakállú csuklyásbarát áll,
                  arasznyi nagyságú, fogja az aranyfonálból font kötelet. Minden óraverésben
                  harangoz. Olyankor az óra számlapja fölött Mária gyönyörű képe jelenik meg, a
                  kisded Jézus a karján. A barát buzgó hajladozással harangozza az ávét.</p>
               <p>Egy zongorára is emlékezett, noha ő akkoriban csak bújócska játszásra való
                  bútornak gondolta. A hosszan lelógó, zöld plüssterítő rajta alkalmatosan takarta a
                  búvóhelyet. Micsoda ünnep volt, mikor Bodokyné ott ült náluk, és a Pista fiú is
                  vele. A két mama csevegett, ők meg ketten ott elevenkedtek a zongora körül.
                  Egyszer más asszony is jött velük, s egy leánykát hozott magával. Akkor még
                  vidámabban játszottak. Elváláskor az asszonyok megcsókolták egymást, s a leányka
                  is Idát. Ida akkor Pistát is. Az asszonyok nevették:</p>
               <p>- No lám! Kap a legényen.</p>
               <p>Ida igen elvörösödött. Mindig szégyenkezett, ha azt mondták, nem
                     illik.
               </p>
               <p>S még egy gyermek volt, akire abból a korából emlékezett: egy nálánál két évvel is
                  fiatalabb leányka, a könyvelőjüknek a leánykája. Az a könyvelőjük ott lakott az
                  udvarukban. Bogárnak hívták, de rác volt, s tán Bogdanovics eredetileg. Akkor vált Bogárrá, mikor az ő
                  napja, magyarosította a nevét Alt-ból Ó-ra. Sváb eredet volt az apja, bácskai sváb. Hát annak a Bogárnak a
                  leánykája mindig künn játszadozott az udvaron. Eleven, kis kékszemű leány, és
                  kerek pofikája piros, mint a rózsa. Ida szinte mindennaposan lefutott hozzá valami
                  nyalánk­sággal.</p>
               <p>- Ellácska, Ellácska! Hol vagy?</p>
               <p>És csókolgatta, kacagott a beszédein.</p>
               <p>Mikor Ella még csak lábrakelő kisded volt, örömtől repesett, valahányszor Idát
                  meglátta:</p>
               <p>- Kisanyukám.</p>
               <p>Ida gyakran gondolt arra a leánykára is. De persze többet a fiúra. S különösen,
                  mikor szünet közeledésén örültek a növendékek. Ha ő is hazamehetne, találkozna
                  Pistával...</p>
               <p>Mikor már a felső osztályokba járt, gyakran gondolt arra, hogy Pista is megnőtt:
                  most már szép fiatalember lehet. S egyszer csak arra gondolt, hogy az ő férje az a
                  Pista lesz. Először csak talán volt a gondolata, később már
                     bizonyosan.
               </p>
               <p>- Mikor jöttek el hazulról, Mari?</p>
               <p>- Mindenszentek után való kedden, lelkem kisasszonykám.</p>
               <p>- Mondja: ott laknak-e még Bogárék?</p>
               <p>- Dehogyis, kisasszonykám. Van annak tíz éve is, hogy...</p>
               <p>- Azt tudom apámtól. Valami rendetlenség miatt tette ki. Kárt okozott az üzletnek
                  - már nem tudom. De hogy ott maradtak-e a városban, vagy hogy elköltöztek?</p>
               <p>- Egynéhány évig még ott lógadoztak. Petrovicsnál vállalt hivatalt Bogár úr. De a
                  télen ők is felköltözködtek Pestre. Találkoztam velük már hatszor is. Bizony nincs
                  olyan jó soruk, mint...</p>
               <p>- Találkozott? Él még a kis Ella?</p>
               <p>- Hogyne élne! Hiszen éppen ővele találkozok legtöbbször. Ott laknak valahol ők is
                  Kelen­földön, vagy hogy a Lágymányoson. De nem kis Ella az mán: olyan szépen
                  serdül... Csak bizony látszik rajta is, hogy vékonyan füstöl náluk a konyha.</p>
               <p>- Jaj, édes-aranyos Marim, mondja meg neki, hogy látogasson meg. Akármelyik
                  vasárnap jöhet. Délután három és négy között.</p>
               <p>- Megmondom, kisasszonyom, meg.</p>
               <p>Ida pillogott. Aztán mégiscsak kimondta a kérdést:</p>
               <p>- Hát Bodokyékról tud-e valamit?</p>
               <p>- Bodokyékrul? Ki is az a Bodoky? Tudom mán: Bodokyné tekintetes asszonyom, aki
                  odajárt hozzánk. Olyan tokás, szőke, nevetős, két gyűrű az ujján, egyik
                  pirosköves, mint a piros bor. Vót egy citromszín-selyem, szép nagykendője...</p>
               <p>- És egy kisfia is...</p>
               <p>- Az, egy kisfia, Pista. Hogyne tudnám. Kenderhajú gyerek. Mindig kisasszonyommal
                  játszott. Emlékszik-e: egyszer lerántottak három csészét, ahogy maga belekapott az
                  asztalterítőbe.</p>
               <p>- Hát azok hogy vannak?</p>
               <p>- Nem tudok róluk semmit, kisasszonykám-lelkem. Mert hogy én aztán az adópénztáros
                  úrhó szegődtem, nem jártam az utcájuk felé. A piacra meg maga az asszonyom járt.
                  Én addig takarítottam. Ott mán nem vót olyan jó a sorom, mint maguknál. Igen
                  komisz vót a naccsága: még az ételt se adta ki.</p>
               <p>Ida elgondolkodva nézett az asszony szélesre dolgozott kezére, aztán
                  elkomolyodott:</p>
               <p>- Mondja, Mari: mért nem mehetek én soha haza? Minden társam hazamehet az ünnepi
                  szünetekre, csak én nem.</p>
               <p>Mari zavarodottan pislogott:</p>
               <p>- Ó, lelkem... hát hogyan?...</p>
               <p>- Ahogy a többi. Mindenkit hazavisznek.</p>
               <p>- Ó, lelkem... de hogyan is lehetne? Iszen minden hónapban más asszony van a
                  háznál.</p>
               <p>S elmosolyodva rázta a fejét:</p>
               <p>- A tekintetes úr igen jókedvű ember.</p>
               <p>Ida nem értette ezt. A gazdasszonyt gondolta, hogy váltogatja az apja - ha az
                  iskoláit teljesen elvégzi, ő fogja majd a gazdasszonyt, ő rendelkezik a házban.
                  Csak azon a szón csodálkozott, hogy az apja jókedvű.</p>
               <p>Mondta is:</p>
               <p>- Jókedvű? Itt olyan komoly...</p>
               <p>- Meghiszem azt - vont a nyakán mosolyogva a dajka -, vannak ott olyan
                  dombérozások... De mondja, kisasszonykám lelkem: az imént tetszett említeni, hogy
                  itt az apácáknál magamfajta asszonyok is szógálnak a konyhán: nem lehetne-e, hogy
                  engem is...</p>
               <p>- Mi az a dombérozás?
               </p>
               <p>- Dombérozás? Hát devernyázás, lelkem kisasszonykám, ahogy az urak szoktak.
                  (Pislogott, elkomolyodott.) Mert tetszik tudni: nagy jó vóna az nekünk, ha én is
                  kereshetnék. Esténként hazajárnék innen. Vihetnék magammal néha egy-egy kis
                  maradék kenyeret, tán még pecse­nyécskét is...</p>
               <p>Az ajtó nyílott: az ügyelő apáca fehér kornétás arca kukkant be.</p>
               <p>- Az óra eltelt, Ida.</p>
               <p>Ida elmondta mindjárt a dajkája óhajtását, de az apáca csak a fejét rázta rá:</p>
               <p>- Mindennap jönnek efféle kérelemmel: megvannak nekünk a magunk régi belső
                  cselédei.</p>
               <p>Ida sokáig töprengett a dombérozás és devernyázás értelmén. Szótárban is kereste, de nem találta. Aztán el is
                  feledte. Csak az a bizonyosság maradt meg előtte, hogy ő lesz majd az asszony a
                  házukban: ő rendelkezik, s akkor majd körmére néz ő a cselédségnek, nem lesz annyi
                  változkodás.</p>
               <p>De hát mire való az néki, hogy elvégezze előbb a gimnáziumnak mind a nyolc
                  osztályát?</p>
               <p>A következő vasárnapon megint a látogatóterembe szólították Idát.</p>
               <p>- Valami leány keresi magát - mondta az apáca -, a szülővárosából való.</p>
               <p>Ida mindjárt tudta, hogy Ella a látogató. Bogár Ella. Kisanyám.
                  A pirospozsgás, édes nevetésű angyalka.</p>
               <p>Szinte szárnyon repült le a lépcsőn. Az arca kipirult. Előre mosolygott, és már
                  előre rebegdélte.</p>
               <p>- Ellácskám, kisleánykám!...</p>
               <p>Az első emeleten azonban az igazgatói szobának az ajtaja nyílott kifelé. A
                  kornétának alig néhány ujjnyi csücske fehérlett még elő, a sötétkék szoknyának is
                  csak alig a széle. Ida mégis azonnal tudta, hogy Mária testvér, az igazgató
                  asszony.</p>
               <p>A futása egyszerre rendes, komoly járássá lassult. Az arcáról mintha téli szél
                  fújta volna le a mosolygást és a pirosságot.</p>
               <p>Mert a főasszony előtt, jaj, dehogyis ugrálhatott láb, és lebeghetett vígan a
                  szoknya. A főasszony ugyan nem dorgál, se nem büntet, de a főasszonynak grófné
                  volt az édesanyja, igazi grófné, parfümös skatulyában született, kékvérű grófné, s
                  a grófnék igen polgári nevelet­len­ségnek ítélik az ugrándozást. A grófnék nem
                  szólnak, csak elnyitják a szemüket. A főasszony szemében benne van minden
                  grófnénak a szeme. Jaj: a föld alá süllyedne, akire így ránéz.</p>
               <p>Ha Mária testvérnek csak szíjgyártó lett volna az apja, és csak szimpla
                  szíjgyártóné az anyja, a növendékek csak egy közönséges vén apácának látnák. De
                  grófné leánya...</p>
               <p>Ahogy ő jár, ahogy ő bókol, ahogy ő prüsszent, minden apáca és minden
                  leánynövendék úgy jár és úgy bókol és úgy prüsszent. De különösen ahogy néz:
                  aranykeretű, hideg okuláréján át... Mintha a szeme is üvegből volna: néz úgy, hogy
                  nem is pillant. Mint ahogy a múzeumi baglyok néznek. A legfincározóbb természetű
                  lányok is, ha valamit sértőnek éreznek, egyszerre úgy néznek, elnyílt szemmel,
                  pillantástalan nézéssel, hogy rezeg belé a szemük bogara. De általában akármi
                  cselekedet vagy mozdulat kétséges a klastromi leányban, egyetlen gondolata: hogyan
                  cselekedne a főasszony? Vagyis hát a grófné. Ahogy a sifonérban egy kis szagos
                  szappannak minden ing magába veszi az illatát, a növendékek is úgy szívtak magukba
                  ott egy kis arisztokratikus levegőt. Aki nem úgy lép, nem úgy fordul, nem úgy
                  mosolyog, nem úgy köhint, nem úgy fogja a zsebkendőjét, nem úgy beszél és nem úgy
                  hallgat, mint Mária testvér, az olyan leány közönséges.
               </p>
               <p>- Te közönséges...</p>
               <p>Ida hát egyszerre meglassult, mintha láthatatlan kezek ragadták volna meg a
                  bokáját. A dereka katonásan megegyenesült. Az arca méltóságosra komolyodott.</p>
               <p>Feje mély meghajtásával köszönt a főasszonynak.</p>
               <p>- Laudetur...</p>
               <p>- In aeternum...</p>
               <p>S úgy meghajolva várta meg, míg a főasszony elsuhog előtte.</p>
               <p> A vendégszoba közepén egy tizenhárom éves forma, fiúsarcú leány állt és nézett a
                  megnyíló ajtóra. Szegényes fehér blúz rajta, és olcsó, fakó, lila-szín szoknya. A
                  fején bazári szalmakalap, kisujjnyi kopott bársonyszalag rajta. A kezében is
                  bazári fehér napernyő. A homlokát a hajának szinte merev nyirata ékteleníti, az is
                  olyan piaci-polgári sárgás, agyag-szín haj, mintha az is valami olcsó helyről
                  került volna ki. A cipője gombos cipő, de látszik, hogy nem az ő lábára vették: a
                  lába-szárától eltágult a széle.</p>
               <p>Teljesen idegen, hideg, bámész arc! Annyira idegen, hogy Ida beljebb is tekint a
                  terembe. De nincs ott senki más.</p>
               <p>Hát csak ráfagyott a szeme.</p>
               <p>De az idegen leányon is látszott, hogy Idát nem ismeri meg. Csak nézett, mint az
                  ijedt hal - a szeme is olyan kékesszürke -, nézett csodálkozva és várakozón.</p>
               <p>- Bogár Ella? - szólalt meg végre Ida tétován - Bogár Eleonóra...</p>
               <p>- Én vagyok, kisasszony - felelt a leány. S bókolt kissé.</p>
               <p>Fakó, sovány arcán reménykedő mosolygás jelent meg. A kisasszony
                  szó kellemetlenül érintette Idát. Hát már nem kisanyukám...
               </p>
               <p>Nézett, mint a grófi-szemű Mária testvér szokott, elhidegült szemmel,
                  pillantástalanul.</p>
               <p>- Örülök, hogy látom - rebegte végre -, üljön le, Ella. Örülök... Igen kicsi volt
                  még akkor... Nem is emlékezik rám talán...</p>
               <p>A leány szeme vizsgálódva járt Ida arcán. Látszott rajta, hogy nem emlékezik.</p>
               <p>- Valami keveset - mosolygott tétován, alázatosan -, igen kicsi voltam még...</p>
               <p>- Akkor egy szavamra se emlékszik?</p>
               <p>- Nem tudom...</p>
               <p>- Hogy hogyan szólított engem...</p>
               <p>- Bizony...</p>
               <p>S felvonta a bal vállát.</p>
               <p>Ida akkor a kezére pillantott a leánynak: vörös kéz, fekete szélű, keskeny körmök.
                  Az arca még inkább elméltóságosodott.</p>
               <p>- Akkor hát arra se emlékezik, hogy én hogyan szólítottam?</p>
               <p>- Bizony nemigen...</p>
               <p>- De hát mégis mire emlékezik abból az időből, mikor nálunk lakott? Mikor még
                  kicsi volt?</p>
               <p>A leány elmosolyodott.</p>
               <p>- Sok mindenre. Egy piros ruhámra, mikor rám adták. Véltem, hogy repülök benne,
                  úgy örültem rajta. Egy kis macskára, ahogy pofozgatta a bábumat. Két bábumra
                  emlékszem. Mind a kettőnek a feje porcelánból való, s mind a kettő eltört, és
                  sírtam...</p>
               <p>- És másra nem emlékezik? A leány elgondolkodott.</p>
               <p>- Egy lépcsőre: leestem róla. Akkor tört el a bábum is. Egy tükörre a díványunk
                  felett...</p>
               <p>- Hát még?</p>
               <p>- Keresztanyám egyszer tízfillérest adott. Szép új pénzt. Lenyeltem. Azon is
                  sírtam.</p>
               <p>- Játszótársaira nem emlékezik?</p>
               <p>- Két leányra. Egyik különös, csipogó beszédű. Együtt jártunk haza a dedóból.</p>
               <p>- És a másik?</p>
               <p>- Az is az utcánkban lakott. Rövidre nyírt hajú leány. Orra igen pici. Mindig
                  piros almát harapdált az iskolában, s olyankor az orra is ellapult.</p>
               <p>- Előbbi korból való játszótársaira nem emlékszik? - A leány gondolkodott.</p>
               <p>- Egy fiúra emlékszem, hogy labdáztam vele. Nem... ez későbbi. Boltosnak a fia
                  volt. Cukrot hozott ki nekem, árpacukrot...</p>
               <p>- Hát semmi más fiúra nem emlékszik?</p>
               <p>- Abból a korból csak arra a két dedóbeli leányra. - Ida elgondolkodva nézett
                  rá.</p>
               <p>- Magának jó - sóhajtotta aztán.</p>
               <p>Arra gondolt, hogy Ella künn járhat-kelhet szabadon. Ella csodálkozón nézett.
                  Várta, hogy Ida megmagyarázza: miért jó őneki? Végre is a fiatalságára vélte, hogy
                  Ida is szeretne még gyermek lenni. Tizenöt éves volt akkor Ida. Hallgatva nézték
                  egymást.</p>
               <p>Aztán Ella szólalt meg: - Maga olyan szép...</p>
               <p>Idán mintha villanyáram futott volna végig. Sose mondta még neki senki, hogy szép.
                  Csak az iskolában, hogy egyszer egymás szeméről beszélgettek, az ő szemét is a
                  szépek közé sorolták.</p>
               <p>Mikor elvált Ellától, egyenesen a mosdószobába sietett, és érdeklődéssel
                  szemlélgette magát a tükörben.</p>
               <p>Hát bizony ha még másvalaki is állt volna mögötte, olyan valaki, aki a formákat és
                  színeket értő szemmel vizsgálja, azt mondta volna neki:</p>
               <p>- Bizony nem szép maga, Idácska, nem szép. Csak épp hogy orra, szeme rendes. De az
                  arca színe még nem virági. A szemében még nincsenek sugarak. A termete még csak
                  mint valami nyurga fiúé. A szája meg éppen nagyocska is. Az a kese leány csak azt
                  látta, hogy a maga ruhája tiszta és rendes, s az arcára és a kezére bőven jut a
                  mosdószappanból.</p>
               <p>De hát az a másvalaki nem állt Ida mögött, s Ida elégedett szemmel nézegette magát
                  a tükörben.</p>
               <p> A következő vasárnapon megint szólították Idát:</p>
               <p>- Vendéged van - mondta egy leánytársa -, eredj.</p>
               <p>Ida megrezzent. Egy évben egyszer ha történt, hogy a vendégterembe szólították. S
                  akkor is csak júniusban, az apja. De hol van még június?</p>
               <p>- Apám?</p>
               <p>- Nem tudom: egy úr meg egy leány.</p>
               <p>Ida dobogó szívvel sietett le. El nem vélhette: kivel jöhetett az apja?</p>
               <p>A teremben akkor többen is voltak, leginkább mamák, noha már öt óra felé járt az
                  idő.</p>
               <p>Ida egy tekintettel látta, hogy az apja nincs köztük, de egyben megismerte Ellát.
                  A lila-szín szoknya és fehér blúz volt megint rajta, s a bársonyszalagos bazári
                  szalmakalap. De a cipője már lábára illő, fűzős fekete.</p>
               <p>A leány már bizalmas ismerősként mosolygott reá. Fölkelt a székről, és Ida elé
                  lépett. Várta, hogy Ida kezet nyújt neki, amit Ida meg is cselekedett.</p>
               <p>Egy tapló-szín hajú és szakállú úrféle is fölkelt, és bókolt Idának. Teljesen
                  ismeretlen úr fekete, kopott kabátban. A szeme apró, orra vékony, ösztövér test.
                  Barátságosan mosolygott Idára, s mosolygásában sárga és csorba fogait is
                  előmutatta. Bizony kellemetlen képű ember.</p>
               <p>- Nem ismer, ugye, Idácska?</p>
               <p>Ella folytatta a szót: - Apám.</p>
               <p>Ida már vélte is. Volt valami hasonlóság a kettőn, noha az apa szeme fekete volt,
                  s az orra vékony és hegyes, de a két arc mégis egyezett valamiképpen. A ruhájuk
                  szaga is mind a kettőé olyan, mint a penészes mogyoróé.</p>
               <p>- Tessék - intett a székre Ida komolyan. (Mint ahogy Mária testvér szokott az
                  igazgatói irodában.)</p>
               <p>És maga is fogott egy széket: velük szemben ült le. Az volt az érzése, hogy Ella
                  dicsekedett otthon, s az apa hálából látogatja meg, hogy nem volt kevély a leánya
                  iránt.</p>
               <p>Az apa csakugyan azon kezdte, hogy köszönte Idának a szíves érdeklődést a leánya
                  iránt.</p>
               <p>- Ez bátorít rá - mondta tiszteletesen -, hogy a kisasszony jóságát magam is
                  megkeressem. A leányom most tizennégy éves, és szeretném iskoláztatni. Már két
                  éve, hogy végezte az első polgárit, de éppen akkor hely nélkül voltam, és három
                  hónapig csak épp hogy a madaraim tartottak el. Tudja talán, hogy mellékesen
                  madártenyésztéssel foglalkozok. Emlékszik talán, hogy kedves ura-atyja épp ezért
                  dobott ki...</p>
               <p>- Nem, nem tudom - hőkölt el Ida.</p>
               <p>- Nem tudja?</p>
               <p>- Gyermekkorom óta nem voltam otthon.</p>
               <p>- Gyermekkora óta?</p>
               <p>- Anyám halála óta.</p>
               <p>- De hiszen ez még azelőtt történt. Hát az úgy volt, hogy az irodába is bevittem
                  egy rigót. Azt csak tudja talán, hogy könyvelő voltam ott?</p>
               <p>- Azt tudom.</p>
               <p>- Hát bevittem egy rigót. Gondoltam: örömet szerzek vele édes ura-atyjának. A rigó
                  úgy fújta a Rákóczi indulóját, hogy aki csak arra ment, megállt, és hallgatta. Alt
                  úrnak tetszett is a rigó, s különösen tetszett, hogy csoportok álltak sokszor az
                  üzlet előtt. Hallgatták a rigót. És hát persze az üzlet címtáblájára is fordult a
                  figyelem:</p>
               <p>Ó PÉTER BORNAGYKERESKEDŐ</p>
               <p>Mondja is aztán egyszer:</p>
               <p>- Hallja, Bogár, énnálam a hadsereg is rendel, és csupa osztrák tiszt jár ide: nem
                  taníthatná-e meg ezt a rigót a Gotterhaltéra?</p>
               <p>- Igen szívesen - feleltem -, de kell rá vagy három hónap. Még akkor csak kicsiben
                  foglalkoztam rigókkal: alighogy öt volt. Együtt tanítottam őket. Többnyire
                  mészárosok vették. Ötven-hatvan koronát is fizettek egyért. Visszavittem a rigót,
                  és egy fia-rigót fogtam iskolázásra. Külön szobába vittem, és furulyáztam neki a
                  Gotterhaltét. Fájt a szívemnek, hogy olyan nótát kell tanítanom, de hát ha az
                  üzlet kívánja, meg kell tennem. Avval könnyítettem aztán a lelkemen, hogy egy
                  másik rigót meg a kamarában a Jaj, be huncut nótára
                  tanítottam. Három hónap múlva úgy fújta a rigó a Gotterhaltét, mintha csak Bécsben
                  tojták volna. Alt úr igen örült neki - már én csak Alt úrnak szólítottam -, mert
                  mikor hozzákerültem, még akkor Alt volt a neve: megszoktam, és hát a régi vevők is
                  csak Alt úrnak szólították az üzletben. Hát igen örült. Vagy két nap hallgat rigó.
                  Harmadnap rákezdi szépen a közepén. Alt úr csak benyúl a zsebébe, kivesz egy szép
                  ötvenkoronást. De még egy palack ürmöst is adott, hogy igyam meg estére. Mi
                  történik azonban? Bejön délután két katonatiszt az irodába. Bort rendelnek ötven
                  hektót. A rigó akkor is fújja a Gotterhaltét, hol elöl, hol hátul, ahogy szokta,
                  de gyönyörűen. A két tiszt csak bámul. Kérdik Alt urat, hogy nem adná-e el a
                  rigót. A tiszti ebédlőbe tennék. Abban a pillanatban megszólal az átkozott rigó:
                  őrült erővel fütyüli: Jaj, be huncut...
               </p>
               <p>Bogár Vince fájdalmasan sóhajtott.</p>
               <p>- Ma sem értem, hogy az a rigó hogy fújhatta azt a nótát?! És miért éppen akkor?
                  Hogyan és mikor tanulta? Lehet, hogy áthallatszott hozzá a kamrából a másik
                  rigónak a szava, a haza­fiasé. A rigók különösen szeretik azt a nótát, meg azt,
                  hogy Hármat tojott a fürjecske... Semmit se tanulnak
                  könnyebben. De hát hiába: a kár megvolt. A tisztek kijelentették, hogy a rendelés
                  meg nem történtnek tekintendő, s hideg köszöntéssel távoztak. Nekem is távoznom
                  kellett. Még aznap ki kellett hurcolkodnom a házból. Ki is tekertem annak a disznó
                  rigónak a nyakát! De hát már hiába! Alt úr engesztelhetetlen volt. Majdhogynem
                  puskát sütött rám. Hát hiába... hiába... Azóta csak tengődök, mint Toldi lova a
                  szecskán. Most a gázgyárban írnokoskodok. De hát mi pénz itt havi százötven
                  korona? Ha a madaraim nem volnának...</p>
               <p>Ismét sóhajtott. Aztán megrázta a fejét, mintha ki akarná rázni belőle a kedvetlen
                  emlékeket.</p>
               <p>- Hát, kérem, édes jó kisasszonyom, az volna az én alázatos instanciám, hogy
                  ajánlaná be ide a leányomat. Az ilyen egyházi intézetekben sokan élnek Krisztus
                  kenyerén. Magának bizo­nyo­san van itt szava. Ha a leányom elvégezhetne csak négy
                  gimnázimnot is, utána a keres­ke­delmibe járatnám: ő is kereshetne szépen. És én
                  akkor teljesen fölvirágoztathatnám a madárakadémiámat. Boltot nyitnék itt valahol
                  a belsővárosban. Bizonyára találnék társat is, aki pénzzel társulna velem. Mert
                  most bizony csak nyomorgunk.</p>
               <p>Leves és tészta az ebéd, főtt krumpli a vacsora. Egyik nap főtt krumpli, másik nap
                  sült krumpli, néha kása. Százötven korona: nyomorúság.</p>
               <p>Ida sajnálkozó szemmel hallgatott. Tudta, hogy a szerzet igen takarékos. Ingyenes
                  helye csupán négy leánynak van bent. Kettő apáca-rokon, egy meg a gyóntató atya
                  nénjének az unokája; egyet meg, egy Fazekas Borbála nevűt egy püspök ajánlására
                  vettek be, mert tanító özvegyének a leánya. Hát nincs több. S ha volna is, akkor
                  is hát hogyan kérje azt a méltóságos főasszonyt?</p>
               <p>- Nem tudom, lehet-e? - rebegte végre - mindent megpróbálok még ma, vagy ezekben a
                  napokban.</p>
               <p>- És értesít engem - kérlelte megfénylő szemmel az apa -, hogy beszélhetek-e
                  személyesen is az igazgató asszony őnagyságával.</p>
               <p>- “Méltóságával” - korrigálta szinte ijedten Ida -, mert grófi családból való.</p>
               <p>- Hát “méltóságával”, őméltóságával. Hozok őméltóságának olyan tudós rigót,
                  amilyen még a római pápának se fütyült. A Komáromi-indulót fütyüli elejétől végig.
                  Már kétszáz koronát ígért érte egy borbély. Hogyisne: két évig iskoláztam... A
                  leányom is annyit fütyült neki, Ella művészien fütyül. Fütyülj csak egy nótát úgy
                  rigósan.</p>
               <p>Már akkor mind elmentek a szülők. Ida is aggodalommal pillantott az órára. A
                  mutató ötön állt. Uzsonnára csengettek. Az ajtónálló apáca benyitott.</p>
               <p>- Mennünk kell - rettent meg Ella.</p>
               <p>Ida megkönnyebbülten kelt föl a székről.</p>
               <p>- A rigó - mondta - nem szükséges. Világi nótákat itt nem hallgatnak még rigótól
                  se.</p>
               <p>- Hát akkor egyházi éneket - készségeskedett a madár-tanár, azt, hogy: Mennyből az angyal... Nagyszerű gondolat! Mennyből az angyal. Trillázva...</p>
               <p>S boldogan búcsúzott.</p>
               <p>Ida sokat töprengett: hogyan teljesítse Bogárék óhajtását? Arra nem volt
                  bátorsága, hogy maga beszéljen az igazgatóasszonnyal, egy Margit nevű apácát
                  kérdezett csak meg - a legfiatalabb apácát, akinek az előbbi héten tíz cserép
                  virágnak a templomba elhelyezésében segített -, hogy mit gondol: lehetséges
                  volna-e?</p>
               <p>Az apáca a fejét rázta rá:</p>
               <p>- Ha akarná se engedhetné meg az igazgató-testvér: nincs hely.</p>
               <p>- De egy értékes rigót adna az apa: szent éneket éneklő rigót.</p>
               <p>Az apáca elszörnyedt.</p>
               <p>- Ezt meggyónja, Ida! Szent ének rigófüttyre!... rigótáncra!... Gondolatnak is
                  egetrázó vétek!</p>
               <p>S keresztet vetett.</p>
               <p>Ida nyugtalanul várta a vasárnapot. Ella azonban nagy csodálkozására nem
                  jelentkezett.</p>
               <p>Csak a harmadik vasárnapon állított be. Új blúz rajta, fehér selyembatiszt; új
                  szoknya, fekete. A kalapja is új, cipője is új félcipő, sárga. Az arca telt és
                  rózsaszínben játszó. Mintha valami finomító masinából került volna elő.</p>
               <p>- Csak köszönni jöttem - mosolygott boldogan -, az iskolázás gondolatát már
                  félretettük. Rigót vittem egy cukrászhoz. Ötven koronát kértem érte. Közben látom,
                  hogy két leány szolgál ott: kérdem, hogy nem alkalmazhatna-e engem is?
                  Alkalmazott. Azóta csupa nyalánkságon élek. Fizetésem is van. Most még csak tíz
                  korona hetenként. Később több. Ha megtanulom a mesterséget, magunk nyitunk majd
                  cukrászboltot. Apa igen örül a szerencsémnek.</p>
               <p>Csevegett, mint a madár. S közben hol a cipőjére gyönyörködött, hol a kezét
                  nézegette. Már le voltak nyírva a körmei.</p>
               <p>- Fiatalemberek is járnak a boltba; színésznövendékek. Igen kedves fiúk. Olyanokat
                  monda­nak...</p>
               <p>S hunyorított, nevetett.</p>
               <p>- A rigó igen tetszik. A Rippet tudja: Ó, drága nőcském...
                  Egyszer a tanárjuk is bejött. Újházy. Tudja, kicsoda Újházy? Nem? Híres, nagy
                  színész. Krémeslepényt rendelt. Szerette volna hallani a rigót, de akkor éppen
                  kedvetlen volt a rigó. Hát odaállok, és rákezdem, hogy kedvre kapjon.</p>
               <p>S Ella füttyre csücsörítette az ajkát. A rigófüttynek tökéletes utánzása
                  hallatszott a szájából.</p>
               <p>Ida ijedten tekintett az ajtóra.</p>
               <p>- Jaj, hallgasson el! Hogyan csinálja?</p>
               <p>Ella mutatta, hogy a nyelve hegyét összehajlítja, odaveregeti a
                  szája-padlásához.</p>
               <p>A következő szombaton benne volt Ida gyónásában:</p>
               <p>- Fütyültem...</p>
            </div>
            <div type="chapter">
               <head>2</head>
               <p>- Az utolsó karácsonyest a klastromban! - gondolta Ida, mikor már nyolcadikos
                  volt.</p>
               <p>Azon az estén a bent maradt néhány árva növendék is ott vacsorázott az apácák
                  asztalánál. Huszonkilenc teríték összesen. A növendékek leverten ültek az apácák
                  között. Az asztal közepén kétméteres karácsonyfa, s a karácsonyfán szép
                  aranyozott, égszínkék, lapos dobozkák, de mind más és más. A főasszony ajándéka.
                  Kugler-cukorkák vannak a dobozban, s imádságos könyvbe való, remek kis szentkép. A
                  főasszony a világ legszebb efféle újdonságait hozatja meg az örömnek erre az
                  estéjére. A dobozkákon szám van: vacsora után sorsolás útján jut mindenkinek egy
                  doboz.</p>
               <p>Idát Ottilia máter, a francia apáca, ültette maga mellé, mert a legutóbbi órán Ida
                  németesen ejtette a relief szót, s az apáca a haragja hirtelen lobbanatában a nap
                  (az aznap) szégyenének nevezte Idát.</p>
               <p>- Egy kitűnő tanuló, akinek relif a röljef!... Hát akkor
                  mit várjak a többitől?!</p>
               <p>Hirtelen haragú stájer nő volt az az apáca, bár az iskola termén kívül olyan, mint
                  valami alvajáró. Ida sírt. Az apáca ugyan szólt neki, hogy ne vegye annyira
                  szívére, de hiába: Ida szívében vérző tövis maradt. Hát az apáca azon az estén
                  maga mellé vonta, és kedves Idámnak szólítgatta. Jobbja
                  felől meg egy nyugalmazott, vízkóros agg apáca ült. Az semmit nem beszélt, csak
                  sóhajtott egyet-egyet.</p>
               <p>Már vacsora közben is élénk volt a csevegés. Az asztalon két borospalack is
                  ragyogott. Aranyozott szegélyű vignetta rajtuk: Legfinomabb
                     karlócai ürmös Ó Péter pincéiből. Azon az egy estén minden apáca részesült
                  egy pohárkával a rubin színű, édes italból. Bizony csak egy porcelán-pohárkával,
                  vagyis tojástartóval, mert likőrös vagy konyakos pohárkák nincsenek a női
                  klastromok pohárszékében. A leányoknak is töltöttek persze az ürmösből. Kedvvel
                  nyalintgatták, csemcsegtették, dicsérték.</p>
               <p>- Mennyei!...</p>
               <p>Ida boldogan hallgatta.</p>
               <p>És persze minden növendéknek a szeme a főasszony kezén járt: hogyan vesz a tálból?
                  Hogyan kanalaz? Hogyan aprít? Hogyan villáz? Megcsodálták a keze fehérségét is,
                  noha a keze nagyobb volt, mint sok vele egytermetű, közönséges apácáé. Vélték
                  azonban, hogy finomabb szabású.</p>
               <p>És titkon csodálkozva szemlélgették az arcát is, mint ahogy az iskolateremben is
                  mindig szemlélték, hogy milyen az arisztokratikus arc. Leánynak persze hiába
                  magyarázná akár minden tudósa az Akadémiának, hogy arisztokratikus arc nincs a
                  világon. Mihelyt valakiről tudják, hogy gróf, vagy grófi nő, az arisztokratikus
                  vonásokat rögtön megtalálják rajta, és titkos áhítattal bámulják.</p>
               <p>De különösen csodálkoztak azon, hogy gyakorta elmosolyodott. Soha nem látta az ő
                  mosoly­gását senki máskor. Nemcsak hogy komoly, szinte márványos volt az arca, de
                  még valami szenvedő vonás is borongott az ajkával szomszédos, két mély ráncban.
                  Csak az apácák tudták, hogy közönséges polgári fogfájás az az arisztokratikus, bús
                  vonás. A fogorvos bejárt a klastromba, de a főnökasszony irtózott a
                  szerszámaitól.</p>
               <p>Akkor este hát látták a növendékek: milyen az előkelő mosolygás. (A tükrök holnap
                  csupa mosolygást próbálnak.)</p>
               <p>Vacsora után kisorsolták a karácsonyi dobozkákat. Mindenki vont egy számot a
                  karácsonyfa lábánál, asztalkendő alól. A növendékek is. Aztán Margit, a
                  legfiatalabb apáca, rendre aggatta le a dobozkákat, s kezdte:</p>
               <p>- 1! Kinél van az 1?</p>
               <p>A boldog nyerők sorra jelentkeztek, s mindjárt nézték is a képet: melyiké,
                  milyen?</p>
               <p>Az apáca a kis dobozokat váltogatva szedte a nagyokkal. Idának a száma 29 volt.
                  Mikor már a huszonharmadik dobozt akasztotta le az apáca, úgy rémlett neki, mintha
                  csak öt dobozt látna még a fán: három nagyot és két kicsit.</p>
               <p>- 24! - kiáltotta Margit apáca.</p>
               <p>A vízkóros agg sóhajtva nyújtotta a számát.</p>
               <p>Ida már bizonyosnak látta, hogy csak négy a doboz, tehát egyvalakinek nem jut. A
                  szíve elszorult.</p>
               <p>- 25! Kinél van?</p>
               <p>A főasszonynál volt.</p>
               <p>Ida fölkelt, és körülkerült az asztalon, hogy még jobban lássa: csakugyan
                  hiányzik-e egy? Lehetett már, mert hogy egymás szentképét szemlélgették a
                  nyertesek, egy kis bomlás keletkezett. A nyereményben a leányok a szerencséjüket
                  érezgették. S nemcsak az aznapi szerencséjüket, hanem mintha mutatvány volna az
                  életük végéig kiterjedő szerencséjükből. Karácsonykor az Ég érintkezik a
                  Földdel.</p>
               <p>Ida színefakultan ült vissza a helyérc.</p>
               <p>- 28! Az utolsó.</p>
               <p>Abban a percben megszólalt az ebédlő harmóniumja. Hortenzia máter, a
                  zeneprofesszor apáca kezdte rá nagyvígan:</p>
               <p>Serkenjetek fel pásztorok!</p>
               <p>Boldog örömhírt hallotok.</p>
               <p>Ragyogó szemmel énekelték valamennyien.</p>
               <p>Csak Ida nem. Még el se végezték az első strófát, fölkelt, és kitámolygott az
                  ajtón.</p>
               <p>Nemigen ügyeltek rá. Akik rátekintettek is: látták, hogy sápadt. Nők könnyen
                  sápadnak, könnyen betegszenek, könnyen gyógyulnak.</p>
               <p>Idának reggel vörös volt a szeme, s a párnája is nedves.</p>
               <p>- Mi bajod? Mért sírtál annyira? - faggatták a leánytársai.</p>
               <p>- Magának valami baja van, Idám - tudakolódott Margit apáca is testvériesen -,
                  elhívassuk az orvost?</p>
               <p>- Ó, dehogy - rettent meg Ida -, semmi bajom, csak rosszul aludtam.</p>
               <p>Végre egy leánytársának - aki szintén sírdogált akkor, mert egy számmal bővebb új
                  cipőt küldtek neki karácsonyra a szülei - elpanaszolta az ügyét.</p>
               <p>- Képzeld csak hát, én meg hogy jártam...</p>
               <p>A cipő szerencsétlenje azonnal megvigasztalódott, s mindjárt továbbadta Ida
                  keservét. Az apácák is még azon órában megtudták. Nagy vizsgálat indult, hogy
                  hogyan veszhetett el egy doboz? Mindjárt elő is bizonyult, hogy egy asszonycseléd,
                  a konyhának egy világi cselédje cipelte fel a karácsonyfát: az vetett a kötényébe
                  titkon egy skatulyát a sokból, persze a nagyobbféléből. Tagadta esküvel, átokkal,
                  de hát más nem fordult meg az ebédlőben. Végre is sírva könyörgött, hogy
                  bocsássanak meg neki: leánykája van otthon...</p>
               <p>Idának a kárát persze pótolták, háromszorosan is pótolták. Ottilia máter is
                  nekiadta az övét, a vízkóros máter is. És simogatták, sajnálgatták. De hát...</p>
               <p>Ida azon éjjel tíz évet komolyodott.</p>
            </div>
            <div type="chapter">
               <head>3</head>
               <p>Elvégezte hát lassankint a gimnáziumnak mind a nyolc osztályát.</p>
               <p>Az érettségi bizonyítványában csaknem annyi volt a jeles,
                  amennyi ürmös-szállítmány érkezett a klastromba. De ürmös nélkül is bizonyára
                  csakúgy lett volna. Egy jó éktelenkedett csupán a
                  bizonyítványban: a latin nyelvből. Nem fájt neki. Más lánynak se volt a latinból
                  jelese. Más iskolában se. Mondták is, hogy mióta világ a világ, és a női gimnázium
                  is gimnázium, soha még nő nem dicsekedhetett, hogy jelese van a latinból. Nem is
                  csoda: latinul csak a Vatikánban beszélnek, s ott sem a nők.</p>
               <p>Boldog bizonyossággal várta utána a tedeumot.</p>
               <p>- Szabadság, szerelem!</p>
               <p>Be-befordult a hálószobába, s érdeklődéssel szemlélte magát a nagytükörben.</p>
               <p>Teljesen kifejlett virág volt. Termetre csak közepes, de mégis nyúlánk, mint a
                  méltóságos liliom termete. Arca kissé komolykás arc, mintha mindig templomban
                  járna, állna, ülne, s klastromi színű persze, mint az oltár virágai, szemöldöke
                  kissé magasas, és a szeme már sugaras - távolacskán fekete, közelről szürke,
                  nagyocska, nyugodt szem. Csak épp hogy az ajkai valamivel férfiasabbak, mint
                  amilyet leányok szabnának maguknak, ha ők maguk rajzolhatnák a Teremtő elé, hogy
                  milyet óhajtanak. Csupán a finomsága volt nőies az ajkának, az a vonalka, amely a
                  két ajak közé, széphajlású íjként rajzolódik.</p>
               <p>S ruhákon és frizurákon kerengett a fantáziája. Bálba is jár majd télen, de
                  bizonyára előbb is nyári vigadalmakra. Fiatalemberekre szabad a tekintet.
                  Udvarlásokat is elfogadhat már ezentúl. De csak ahhoz megy majd feleségül, aki
                  szíve szerint való. Csakis derék és komoly emberhez, aki már érett gondolkodású;
                  fekete bajszú, és tán szakállt is visel - de nem hosszút; és szorgalmas,
                  becsületes, zenét is kedvelő; és aki őt akkor is elvenné, ha móringja nem volna.
                  Hát csak ilyenhez!</p>
               <p>Ezt erősen megfogadta.</p>
               <p>“A szerelem mindent pótol - forgatta elméjében Petőfinek egy versét -, a szerelmet
                  nem pótolja semmi.”</p>
               <p>S nem is kételkedett a jövendőjén: tudta, hogy az apja nem szegény ember. Módos
                  lányok könnyen megválaszthatják: ki a legméltóbb a kezükre.</p>
               <p>A tedeumon már ott ültek a szülők is. De ő hiába kandikált le a sokaságra, nem
                  látta az apja szürke, gömbölyű, nagy fejét. Még csak levelet sem írt az apja, hogy
                  örül a jeles bizonyítványnak. De hát az nemigen szomorította: az apák nehezen
                  mozdulnak levélírásra - tudta a leánytársaitól. Csak az anyák írnak szorgalmasan,
                  meg a leánytestvérek. Ő soha, de soha nem kapott még egy levelet se.</p>
               <p>A tedeum véget ért. A folyosó megtelt boldog szülőkkel, ruhaillattal,
                  virágillattal. Szoknyács­kák röpködtek. Leányok csókolództak egymással s az
                  apácákkal, búcsúzóra; ővele is.</p>
               <p>- Írj ám.</p>
               <p>- Írok, de te is.</p>
               <p>Még az igazgató asszony pergamen-arca is mosolygással volt teljes.</p>
               <p>Csak az ő apja nem mutatkozott.</p>
               <p>Aztán ritkultak, oszlottak. Elcsöndesült a zajgás. Végre egyedül maradt az apácák
                  előtt.</p>
               <p>Az igazgató asszony ránézett, s intett neki:</p>
               <p>- Jöjjön.</p>
               <p>Ida dobogó szívvel követte. S mintha még a járása is súlyos titok volna az előtte
                  haladó fehér-kornétás, vén szent árnyékának...</p>
               <p>Mért hívatta? Mit mond majd?</p>
               <p>Az igazgató asszony az íróasztalhoz lépett. Aranykeretű okuláréját feltűzte, és az
                  asztalán heverő cédulákhoz nyúlt. Az egyik cédulát odanyújtotta Idának:</p>
               <p>- Olvassa.</p>
               <p>Telegram volt az. Írógép betűk. Csupa hiba a szavakban:</p>
               <p>
                  Kérem, hogy Ida maradhasson még egy évet. Fizetem a költséget
                     duplán. Nincs asszony a háznál, aki gardírozza. Ha netán apáca óhajtana lenni,
                     abba is készséggel beleegyezek. Kiadom a móringját csakúgy, mintha férjhez
                     menne. Tíz nap múltán szóval...
               </p>
               <p>
                   Ó Péter
               </p>
               <p>Ida vállában hideg vonaglott. Szinte megkövülten bámult a telegramra.</p>
               <p>
                  ? Nincs asszony a háznál. Hiszen éppen azért is kellene
                  hazavinnie őt az apjának, hogy legyen otthon asszony is!?</p>
               <p>
                  ?... aki gardírozza. Minek nézik őt? Hát mért nevezik az
                  érettségi bizonyítványt érettséginek, ha még pórázra való pincsi, aki
                  megszerezte!</p>
               <p>
                  ? Apáca óhajtana lenni. Dehogy óhajtana! A bejáró
                  növendékeket mindig irigyelték ők, bentlakók. Mennyi gyönyörű titkot újságoltak!
                  Fiatalemberek leveleit, fényképeit mutogatták. Táncvigalmakról, színházakról,
                  eljegyzésekről, divatról csevegtek. Bolondítóan szép, új nótákat dúdoltak az órák
                  szüneteiben egy-egy sarokba vonulva. Rácsos kapu, rácsos
                     ablak... Jaj, nem győzték szombatonként elgyónni mindezeket a vétségeket.
                  De ha külső növendékei nem is lettek volna az iskolának, már csak azért se lépett
                  volna be az apácarendbe, mert minden csütörtökön káposzta volt a főzelék. S meg
                  kellett enniük. A válogatás a hét főbűn egyikébe ütközik. Engedetlenség is. Ő
                  többnyire a vasárnapi süteményével fizetett Papp Juliskának, hogy egye meg
                  helyette, mikor az ügyelő apáca hátat fordít. Papp Juliska megette, néha még a
                  másikét is megette, tíz-húsz fillérért; sőt egyszer három helyett megette. Éjjel
                  beteg volt tőle mindig, de másnap cukrot hozatott a pénzen, s néha attól is
                  megbetegedett megint. Szombatonként aztán mindnyájan meggyónták alázatosan a
                  csínyjeiket.</p>
               <p>- Mennyi a móringja? - szólalt meg az igazgató asszony.</p>
               <p>Nem érdeklődéssel kérdezte. Pergamen-szín arca oly hideg volt, mint a templom
                  kövei. Aranykeretű ókuláján át gondolkodó, hideg szemmel nézett Ida arcára. Mert
                  bizony a növendékekről szóló naplóban Ida akaratosnak, makacsnak, csökönyösnek
                  volt bélyegezve. Évről évre egyre panaszosabban. Noha Ida éppen ezt az egy hibáját
                  nem gyónta meg soha. Mert csak akkor volt akaratos, makacs, csökönyös, ha
                  ártatlanul feddették vagy büntették, vagy ha olyan ételt kellett volna megennie,
                  amely ellen a gyomra tiltakozott. Nem érezte bűnének.</p>
               <p>A főasszony hát nemigen kívánta a nyájába. Mégis hát ha jókora a móring, a
                  szerzetben olyan helyre is állítható az efféle maga kényén járó, hogy végre is
                  alkalmazkodik.</p>
               <p>- Mennyi a móringja?</p>
               <p>Ida felvonta a vállát. Szinte bénult nyelvvel, alig hallhatóan felelt:</p>
               <p>- Nem tudom.</p>
               <p>- Az édesatyja sohase beszélt róla?</p>
               <p>- Soha.</p>
               <p>- Mekkora a birtokuk?</p>
               <p>- Nem tudom.</p>
               <p>Lehetetlen, hogy valamennyire ne tudná.</p>
               <p>- Csak a pincékre emlékszem, hogy sok a hordó benne, megszámlálhatatlan. Rég nem
                  voltam otthon.</p>
               <p>A főasszony gondolkodva nézett az asztal sarkára.</p>
               <p>- Hát majd az édesatyjával beszélem meg, ha eljön. Addig ott lakik a
                  növendék-szobában. Ilona testvér rendelkezik majd önnel.</p>
               <p>Ida bókolt, és kábultan támolygott ki az ajtón.</p>
               <p> Tíz napra rá, vagy tán inkább tízezer évre rá megjelent az apja. Idát a
                  zongorateremből szólította ki Ottilia máter, s Ida szinte szédelegve sietett a
                  látogatóterembe.</p>
               <p>Az apja még nem volt ott. Majdnem negyedóra telt belé, mikor végre hallatszottak a
                  lépései, az igazgatói iroda felől... Tehát ott járt előbb.</p>
               <p>Fekete hosszú kabát volt rajta. Az arcán friss beretválkozás. A kalapját a kezében
                  lógatta, s gondolkodva lépegetett, mintha a folyosó fehér-fekete betonlapjait
                  olvasná.</p>
               <p>Ida mégis örömmel sietett feléje. Megcsókolta a kezét, arcát. S az örömnek és
                  aggodalomnak váltakozó szorongatásai talán még a ruháján is látszottak a szíve
                  fölött.</p>
               <p>- Örülök, hogy jól végeztél - kezdte az apa.</p>
               <p>S a legcsekélyebb öröm se látszott az arcán. Inkább aggodalom.</p>
               <p>- Hát örülök. Mármost hát kétfelé ágazik az utad: tanulsz-e tovább?</p>
               <p>- Minek? - fakadt ki Ida - ha akkora a móringom...</p>
               <p>- Minek? A diploma mindig jó. Grófkisasszonyok közt is van, aki... Ma már a leány
                  is csakúgy lehet minden... Csak pap nem. Más minden.</p>
               <p>- Én csak asszony akarok lenni.</p>
               <p>- Asszony?</p>
               <p>- Asszony. A diploma férfiaknak való. Ha asszonynak születtem, asszonyi legyen az
                  életem is.</p>
               <p>Az apa mintha nem is hallotta volna.</p>
               <p>- Beszéltem az igazgató asszonyoddal. Azt mondja: lehetséges. Két fiatal apáca is
                  jár most az egyetemre. És más klastromokból is. Külön padjuk van.</p>
               <p>Idának az ajka már remegett a fájdalomtól.</p>
               <p>- Nem vagyok apáca. Mi közöm az apácák padjával?</p>
               <p>- Arról is beszélgettünk. Itt nőttél fel köztük. Szeretnek. Százezer korona a
                  móringod. Negyedét leteszem előre. A többit: mikor...</p>
               <p>Ida behunyta a szemét. Alig hallhatóan rebegte:</p>
               <p>- Nem akarok apáca lenni.</p>
               <p>Aztán a hangja egyszerre megerősödött.</p>
               <p>- Élni akarok. Asszony akarok lenni. Mért nem mehetek én is haza, mint más
                  leányok? Most már tizennyolc éves vagyok. És még mindig növendékruhában. Más
                  leányok már ebben a korban asszonyok és anyák. Tudom, hogy szép is vagyok: csak
                  annyi a jogom az életre, mint másnak. Vigyen már haza.</p>
               <p>És a szeme tele volt könnyel. Az ajka fájdalmasan vonaglott. A kezét könyörgőn
                  tette össze.</p>
               <p>Az apa összevonta a szemöldökét, és zavarodottan pislogott maga elé.</p>
               <p>- Hát iszen - mentegetődzött -, kihoztalak volna már előbb is, de tudod, hogy
                  nincs asszony­rokon hozzád illő. Mind paraszt. Még az első évet is alig töltötted
                  itten, már próbálgattam mindenféle guvernántot. Csak úgy vaktában nem bízhattalak
                  rájuk: legalábbis három hónap kell, hogy megismerjük: úrinő-e? Vagy csak a képe
                  szent? Egy se vált be... Igaz, hogy fiatalok voltak: a ház unalma nem nekik való.
                  Most hát keresek valami korosat, valami elszegényedett, vén úrinőt, műveltet, aki
                  méltóképpen hordozhat a szárnya alatt.</p>
               <p>Ida szeme ijedtre kerekült. A vén úrinő említésére az igazgató asszony
                  szigorúságát érezte elrémülve. Még otthon is?...</p>
               <p>- Ne keressen - rebegte a szemét mélyen behunyva.</p>
               <p>- De ha muszáj.</p>
               <p>- Nem muszáj talán...</p>
               <p>S akkor az apja hangja erősödött meg.</p>
               <p>- Muszáj. Valami tisztességes hölgy kell melléd. Anya. Leány nem lóghat csak úgy
                  magában. Meg kell várnod.</p>
               <p>- Meddig?</p>
               <p>- Míg asszonyt nem találok. És nekem ezt a szót, akarok, ne
                  mondogasd! Az én házamban csak egy akarok van: amit én
                  akarok! Anyád is ezt nem tudta megtanulni soha. De te már gimnáziumot is végeztél,
                  maturáltál is. A sok mindenféle tanulmány között azt is megtanul­hattad volna,
                  hogy gyermeknek nem szabad ezt a szót kimondani az apjával szemben: akarok.
               </p>
               <p>- Bocsánatot kérek, édesatyám - rebegte Ida könnyes szemmel -, csak az érzésem
                  nyilatkozott ezzel a szóval: hamarjában nem választhattam illőbb szót... Ne
                  haragudjon.</p>
               <p>Mikor az apja elment, akkor gondolt rá, hogy azt kellett volna mondania: ő fogad majd maga mellé, akit alkalmasnak ítél. Ő fogad majd
                  minden házicselédet: szakácsasszonyt, belsőleányt, konyhai leányt, hát fogadhat
                  maga mellé anyapótlót is.</p>
               <p>De már nem változtathatott az ügyön. Levélben meg nem írhatta meg, hogy mennyire
                  törné az ajtót kifelé: szokva volt a rendhez, hogy minden levélnek az igazgató
                  asszony kezén kell előbb átmennie. Elolvassák előbb. Ráírják: Láttam -csak úgy mehet ki a levél a klastromból.</p>
               <p>Imádkozott Máriához, Szent Ida vértanúhoz és persze Páduai Szent Antalhoz is, hogy
                  segítsenek rajta valahogy. Hát valamelyik aztán meg is segítette: reggelre a
                  derekán érezte a mentőövet, amellyel az árt megúszhatja: rávilágosodott, hogy
                  akármiféle sárkányt is visz az apja a házba, a fő az, hogy kiszabaduljon. Ha
                  egyszer aztán otthon lesz, majd markába szedi ő a gyeplőt.</p>
               <p>Ezen aztán annyira megvidámult, hogy aznap hatszor is megnézte magát a
                  tükörben.</p>
               <p>Mivel nyerte meg az apja az apácák engedelmét? Vagy hogy püspök engedelmét is?
                  Vagy továbbtanuló növendék címén maradhatott-e benn? - nem
                  tudta. De már hogy ott ebédelhetett az apácák asztalánál, szabadabban mozgott
                  közöttük. Kedvvel hallgatta a pletykáikat - mikor Mária testvér nem volt jelen -,
                  különösen amit csak neki susogott el egyik-másik, s legbizal­masabban egy Paula
                  nevű, pattanásos képű, hamiskás apáca, hogy melyik társa ki volt, mi volt, mielőtt
                  belépett volna a szerzetbe. Csaknem mindenkiről tudta már Ida azt is, hogy mi a
                  kedves nótája, amit titokban dúdolgat, és hogy a klastromi élete előtt milyen
                  férfiképet hordozott a szívében. Mert hiszen a bizalmasság melegében mindenik
                  apáca elsóhajtozza az emlékezéseit egyvalakinek - attól az egytől aztán megtudja a
                  többi is.</p>
               <p>Idának igen érdekesek voltak ezek a susogások, ezek a tereferék. S az is, hogy az
                  ebédlő­asztalnál micsoda más teremtések az apácák, mint a katedrán.
                  Egyikről-másikról azt vélte kisebb korában, hogy nem is táplálkoznak, csak valami
                  szent illat és orgonahang minden táplálékuk. A ruhájuk alatt szellemi a testük,
                  csak épp hogy az arcuk földi. És hogy maguk közt is olyan komolyak és
                  tekintetesek, mint a katedrán. Hogy mekkorát kacag némelyik komoly! S a
                  legszentebbnek is hogyan csillog a szeme, ha valami kis megszólást hall a társára,
                  vagy épp egy kis pletykát. Közelről bizony igen földi asszonykák ők is. Még azt a
                  szörnyűséget is hallja tőlük olykor:</p>
               <p>- Jaj: bolha van bennem.</p>
               <p>Ki is járhatott már a városba is velük mindennaposan. Mert hiszen jártak boltokba,
                  piacra - legtöbbször Amália testvérrel, a ház gondozójával, egy epedő tekintetű
                  kis apácával, vagy a kövér derekú, jó Stefániával, a szakácsasszony apácával, aki
                  oly serény kézzel dolgozik a konyhán, mint valami kocsmároslány az apja konyháján
                  a móringja növelésének tudatában - és ugyancsak érti is: péntekenkint olyan
                  szilvásgombócokat remekel, hogy még a legyek lába is reszket az örömtől. Hát ki is
                  járogatott már. Hol egyikkel, hol másikkal. S olykor más női klastromokba is,
                  mikor szerzeti közös ügyeket kellett megbeszélniük, vagy megbetegedett valamelyik
                  klastromban valamelyik ismerős apáca. Ők mindig az ürmösből vittek olyankor egy
                  palackkal. Ürmöse nem volt más klastromnak. Vitték keresztény szívvel,
                  örömest.</p>
               <p>Augusztus végén már levethette a növendékruhát is. A főasszony divatújságot
                  hozatott, és hosszan tanácskoztak egy ebéd után: mi szövetből, milyen szabású
                  ruhát viselhet Ida? Pepita ruhát választottak neki, de kabátkát továbbra is olyan
                  szabásút kellett viselnie, mint a növendékeknek, s felsőkabátot is. A haját
                  azonban felköthette már hátul különféle szimpla fonatokba, és elöl magasra
                  nyomhatta, hogy mégis ne legyen olyan, mint a növendékeké, akik hátul csupán egy
                  fekete selyemcsokorral köthetik egybe a hajukat. Szobát is külön szobát
                  választottak neki: az egyik vendégszobát. És hát hogy ne tétlenül maradjon a
                  klastromban, helyettes tanár lesz közöttük: a zongora
                  tanításában helyetteskedik majd, Eufrázia testvér mellett.</p>
               <p>Ida örült ezeknek a kis változatosságoknak. De az elméje mégiscsak azon motollált,
                  hogy hogyan juthatna haza. Ha kapucsendülést hallott, mindig megrezzent, és
                  fülelt, hogy a kapus mellé osztott apáca őt szólítja-e.</p>
               <p>Arra is gondolt néha, hogy talán nem az apja jön majd érte, hanem az az ismeretlen
                  asszony, aki a hatalmaskodást gyakorolja majd őrajta. Egyszer arra is gondolt,
                  hogy talán Bodoky látogatja meg.</p>
               <p>S akkor édes elzsibbadással hajtotta le a fejét.</p>
               <p>Közben megint megnyílt az iskolai év. A virágocskák besereglettek. Véniszankte
                  után a nagyteremben gyűltek össze. Az igazgató asszony felolvastatta a
                  szabályokat, és elmondta a szokásos intelmeket. Ida is ott állt az apácák között -
                  szélről persze. Az igazgató asszony bemutatta a növendékeknek:</p>
               <p>- Ó Ida kisasszony a zongora-gyakorlásban segédkezik majd. Minthogy azonban még
                  nem vétetett fel a szerzetbe, a címe nem kedves testvér,
                  hanem kedves kisasszony. A növendékek éppúgy
                  engedelmeskedjenek neki a tanítás órájában, mint a kedves testvéreknek.</p>
               <p>Idának kellemes volt eleinte, hogy ahányszor megjelent a folyosón vagy a
                  zongorateremben, a leánykák csakolyan tisztelettel bókoltak neki, mint az
                  apácáknak, különösen az alsó négy osztálybeliek. A járása méltóságosabbá vált, a
                  szeme komolyabbá, minden mozdulata: mint ahogy Mária testvér szokott.</p>
               <p>Az apácák bizony más professzori helyettesítéseket is bízogattak reá - ha
                  valamelyikük betegeskedett, vagy más okon kellett mulasztania. De a konyhán is
                  gyakorta helyettesítette az ügyeletes apácát. Ő mérte ki a lisztet, zsírt, fűszert
                  - bizonyára gondosabban, mint maga az apáca. Rendelkezett, parancsolgatott. És
                  néha, feledve Mária máter méltóságos példaképét, nagy kedvvel forgatta a
                  főzőkanalat is.</p>
               <p>Az iskolában nem volt annyira szigorú. Soha senkit nem dorgált, nem büntetett -
                  mert ezt Mária testvér se szokta, sőt ha valamelyik kislány jól felelt, meg is
                  feledkezett a méltóságáról:</p>
               <p>- Jaj, gyere ide: hadd csókoljalak meg! - fakadt ki örömében.</p>
               <p>Azonban ha zajongtak, olyan szigorúan szólt rájuk, hogy jobban megrettentek,
                  mintha Mária testvér szigorodott volna rájuk.</p>
               <p>- Csendet kérek!</p>
               <p>Dermesztően tudott nézni, egyszerre hideggé vált, erős szemével.</p>
            </div>
            <div type="chapter">
               <head>4</head>
               <p>Október vége felé Ilona testvér odasúg neki az ebédlőben:</p>
               <p>- Az édesatyja Pesten van. Kérje ki az irodából az újságot. Pöre volt. Valami
                  lengyel borkeres­kedővel.</p>
               <p>Az újság az igazgatói szobában volt. Ida nehezellte, hogy elkérje. Elég neki annyi
                  is, hogy az apja Pesten van.</p>
               <p>A kanál szinte zörgött a foga közt, alig bírt ebédelni. Minden gondolata azon
                  forgott, hogyan mondja meg az apjának, hogy megváltozott a gondolata: elfogad
                  akármiféle asszonyt vezető­jének, csak hazajuthasson. Van-e már olyan asszony?
                  Vagy várnia kell még? Ha azt mondja az apja, hogy várjon még, ő maga ajánltat
                  olyan asszonyt valamelyik apácával. Csak ki a ketrecből, ki! Mentül hamarabb!</p>
               <p>A délután izgalmas várakozásban hosszalkodott. Három órakor történelmi órára
                  kérték helyettesítőnek, mert Gemma testvért torokfájás foglalkoztatta. Ida csak
                  ült a katedrán, s feleltetett. De nem is hallgatott rá: ki hogyan felel. Kifelé
                  fülelt: hall-e hangokat a folyosón?</p>
               <p>Óra végén csakugyan nyílott is az ajtó: Klára apáca kornétája fehérlett be. Hívón
                  intett Idának.</p>
               <p>Ida elsápadt izgalmában.</p>
               <p>- Apám?</p>
               <p>- Nem. Valami kisasszony van itt.</p>
               <p>Egyszerre tudta, hogy Bogár Ella. Három éve, hogy nem látta. Mióta bejelentette,
                  hogy cuk­rász­boltban segédkezik, nem jelentkezett többé tanulásra. Ida gondolt
                  néha reá. Bizonyosan megtalálta a helyét - gondolta -, kellemesebb is
                  fiatalemberek között, kávés és fagylaltos asztaloknál, hogysem az iskolai
                  padokban. Vajon mi hozta most megint?</p>
               <p>Szombat volt aznap. Honnan tudja Ella, hogy őt már szombaton is meglátogathatja?
                  Az apja talán a vasárnapot várja, mint növendékkorában? De hát jó, hogy legalább
                  Ella jött el: a gyötrő izgalomra csillapító balzsam lesz egy kis csevegés.</p>
               <p>A folyosó ablakain át beviláglott a nyugvóra hajló nap narancsszínű fénye, épp a
                  látogató­szoba elé. S a fényben az ajtó előtt állt egy pompás fehér strucctollas
                  kalapú hölgy, térdig érő, sötétzöld bársony felsőkabát rajta. Alatta rövid, fekete
                  selyemszoknya. Magas sarkú lakkcipő. S viruló arcát homlokára omló kanáriszín
                  hajfürtök szépítették.</p>
               <p>Mosolyogva várta Idát, s büszke nyakkal, mint ahogy páva nézhet a szimpla
                  jércére.</p>
               <p>Ida szinte káprázó szemmel közeledett.</p>
               <p>- Ella, maga az?</p>
               <p>- Én vagyok. De már nem Ella:Nóra a nevem. Erre jártam:
                  eszembe jutott. Már mondok, megnézem: itt van-e még? A kapusapáca mondja nagy
                  örömömre, hogy itt van.</p>
               <p>Ida megnyitotta a kilincset, és szimmogva találgatta: micsoda parfüm szaglik
                  Ellának a ruhájából?</p>
               <p>A társalgóban nem volt senki.</p>
               <p>- Tessék. De hát hogyan, hogy Nóra?
               </p>
               <p>- Hát Ella olyan közönséges... Már a vicelányok is Ellák.
                  Ugye csodálkozik rajtam? Színész­növendék vagyok. Már második éve. Színpadon is
                  játszom. Díjakat kapok. Azt mondják, tehetséges vagyok.</p>
               <p>Elcsevegte: hogyan került a színésziskolába. Egy vén színésznek köszönheti. Az is
                  tanár, mióta nyugalmazták.</p>
               <p>Bent uzsonnázott az is a cukrászboltban - aludttejet. Igen kedves ember, nemes
                  gavallér szív. Másnap, harmadnap is meg jelent. - Magát - mondta - az Isten is
                  színpadra teremtette.</p>
               <p>- De hát hogyan juthatnék én oda? Hiszen iskolába kell járnom.</p>
               <p>- Semmi akadályba nem ütközik, majd elintézem, hogy díjtalanul vegyék fel.</p>
               <p>- De hát iskola...</p>
               <p>- Írni, olvasni tud?</p>
               <p>- Hát hogyne: polgáriba is jártam majdnem két évet.</p>
               <p>- Elég: ilyen csinos pofikának elég. A fő a pofika.</p>
               <p>- De hát ruhám sincs.</p>
               <p>- Azt is adok: maradt az én feleségemnek annyi minden kacatja...</p>
               <p>S adott belőle mindenfélét, csak persze újravarrjuk. Igen kedves, jó ember. Nagy
                  művész.</p>
               <p>A szemöldökét emelve mondta a nagy művészt. Aztán nevetve
                  tette hozzá:</p>
               <p>- Nagy kutya!</p>
               <p>A fogai fehérek voltak, az ajka piros. Aztán elkomolyodott.</p>
               <p>- Ó, azóta sok minden történt. Csak a maga helyzete a régi, szegény jó Idám. Ej,
                  de mit is magázzuk egymást: szívesen fogadod talán...</p>
               <p>Ida kissé megütközött, de aztán kezet nyújtott. Tetszett neki Ellán, hogy olyan
                  elevenen pezseg a vére, hogy olyan csupa élet, szabadság - bizonyosan szerelmese
                  is van már. Mégis hát a színpad: az apácák nem vesznek be olyan növendéket
                  bentlakónak, akinek az apja vagy anyja színész.</p>
               <p>S Ellának a kalapját szemlélte. Ha kijut a klastromból, ő is olyan kalapot vesz,
                  épp olyat, csak tollára kisebbet.</p>
               <p>- És van magának... neked... arra a pályára kedved?</p>
               <p>- Hogyne volna - mozdított a vállán hetykén-vidáman Ella, vagyis Nóra -,
                  színpadról könnyű férjhez ugornunk. Grófot, bárót is kaphatok. Csodálkozol? Semmi
                  lehetetlenség nincs benne. És hát mi más a leány fő ügye: jól jutni férjhez.
                  Apámék ezt a szerencsémet ugyan meg nem teremtik. Mit adhatnak ők móringul? Három
                  rigót? Azért ugyan el nem vesz egy csaposlegény se. Hát megteremtem a szerencsémet
                  én magam. Gróf vagy báró! Alább nem szállok. Méltó­ságos asszony leszek, vagy tán
                  feljebb is.</p>
               <p>S diadalmasan nézett Idára.</p>
               <p>Aztán körültekintett, s elmosolyodott.</p>
               <p>- Te, szabad itt cigarettázni?</p>
               <p>Idának elnyílt a szeme.</p>
               <p>- Nem tudom.</p>
               <p>- Bizonyosan szabad. Hiszen férfiak is járnak ide.</p>
               <p>S már elő is csillant tarsókájából ezüst kis cigarettatartója. Felpattantotta.
                  Nyújtotta Idának.</p>
               <p>Ida szent rettenettel hárította el.</p>
               <p>- Soha nem próbáltam.</p>
               <p>- Annál inkább.</p>
               <p>- Nem, nem.</p>
               <p>Nórának azonban már az ajkai közt fehérlett a cigaretta. Gyújtója is volt elegáns
                  kis ezüst tokban. Rágyújtott. Lakkcipős lábát keresztbe vetette, és gyönyörködve
                  fújta a szája szögletén az illatos füstöt.</p>
               <p>- Én bizony megszoktam - mosolygott diadalmasan -, a színiiskolában minden óraközi
                  szünetben cigarettázunk. Fiúk, leányok, mind, mind. Ez már velejár a
                  művészettel.</p>
               <p>A székére szökkent. Felült az asztalra. A széket csak zsámolyul hagyta a
                  lábának.</p>
               <p>- A fiúk nagy kutyák. De igen udvariasak irántunk. Csókos szerep is van. Olyankor
                  már előre figyelmeztetjük őket: - Vigyázzon, mert bizonyisten pofon ütöm! -
                  Szemtelenek néha.</p>
               <p>Kedvvel csevegett, kacarászott.</p>
               <p>S ahogy ott ült keresztbe vetett lábbal, vígan fúvigálva a cigarettafüstöt, az
                  ajtóban egyszerre csak megjelent Ó Péter, s mögötte tárt szemmel a mindenes
                  apáca.</p>
               <p>Mind a két lány megzavarodik. Ida elvörösödve siet az apja elé. Ó Péternek azonban
                  csak Nórán áll a szeme.</p>
               <p>- Lehetetlen - bámul -, maga Bogárnak a leánya? Hát hol él az én öreg jó barátom?
                  Kérem, csak szívja tovább a cigarettáját: magam is rágyújtok.</p>
               <p>Sajnálkozva hallgatta, hogy Bogár a gázgyárban dolgozik, és hogy alig százötven
                  korona a havi fizetése.</p>
               <p>- Kérem, Nórácska, csak mondja meg neki, hogy költözzön vissza hozzám. Én több
                  fizetést adok neki. Mindig is sajnáltam, hogy olyan csekély ok miatt különböztünk
                  meg... Hol laknak? Magam megyek érte.</p>
               <p>Nyájasan, melegen beszélt Ellával, vagyis hát Nórával. Csak azután fordult a
                  leányához is. Elmondta, hogy még mindig nem talált olyan asszonyságot, akire
                  rábízhatná, de most egy özvegy bárónét ajánlanak, annak ír majd, hogy
                  eljöhetne-e.</p>
               <p>Ida boldogan hallgatta.</p>
               <p>- Úgy van-e anyám szobája, ahogy életében volt? - kérdezte álmodozó szemmel.</p>
               <p>- Úgy.</p>
               <p>- Az óra is? A barát...</p>
               <p>- Az is. Csakhogy biz az ritkán harangoz már.</p>
               <p>- Majd harangoz, ha otthon leszek. Ugye az én szobám lesz akkor?</p>
               <p>- Hát persze hogy a tied.</p>
               <p>Jókedvű volt. Vidám szemmel nézegetett a leányára és Nórára. És nagy fellegeket
                  bodorított a szivarjából.</p>
               <p>Aztán együtt mentek el Nórával.</p>
            </div>
            <div type="chapter">
               <head>5</head>
               <p>Ida hát várt és várt megint.</p>
               <p>De hát olyan nehezen indul-e az a báróné? Bizonyára nem írta meg neki az apja,
                  hogy az ő lakásuk címeres kúria volt valamikor: kertje is van az udvar
                  hátulján.</p>
               <p>Karácsony felé érkezett egy levélke: lila tentával jobbra-balra dülöngő betűk,
                  gyerekes írás. Idának remegett a keze, mikor felbontotta. Az alul írt név: Nóra.
               </p>
               <p>
                  Kedves Idám
               </p>
               <p>
                  Örömmel értesítelek, hogy atyám ismét a régi helyén ül, s
                     atyáddal a legjobb barátságban. Csak épp hogy nem ott lakunk már a ti
                     házatokban, hanem mellette, majdcsaknem a szomszédban. Tegnapelőtt nagy vacsora
                     volt nálatok, s engem átkérettek, hogy danoljak. Persze anyámmal mentem.
                     Daloltam és fütyültem is rigósan. Óriási siker! Igen víg itt az élet. Sok a
                     fiatalember is a városban. Magam zaklatom majd most már édesatyádat, hogy
                     hozzon haza.
               </p>
               <p>Ida csak bámult a levélre. Víg élet. Az ő apjánál víg élet?
                  El nem képzelhette, milyen az ő töprengő homlokú, lógadozó fejű apja vígan? De a
                  szíve egyben örömtől is dorombolt, hogy Nórában olyan jó barátra talált.</p>
               <p>
                  Köszönöm. Csak zaklasd, zaklasd! - felelte egy Mária-képes
                  levelezőkártyán.</p>
               <p>S várt és várt tovább.</p>
               <p>Azonban múlt a karácsony, múlt a tél hónapja: sem az apja nem jelentkezett, se
                  Nórától nem jött többé levél.</p>
               <p>Szinte toporzékolt már türelmetlenségében.</p>
               <p>Iszen, ha pénze volna!... De hát az ő kezében még nem fordult meg pénz soha. Se
                  ékszere nincs, hogy eladhatná. S ha volna is: merre a vasúti állomás? Hogyan
                  szokás a vonatra helyet fizetni? Mindezt hallotta ő már az apácák
                  beszélgetéseiből, mégis homályos valami volt neki. A dajkájára gondolt sokat, hogy
                  bár meglátogatná még egyszer: tőle kérne pénzt, vagy vele utazna haza. S ha már
                  egyszer otthon van, az anyja szobájában, a maga szobájában, az apja csak nem vetné
                  ki?</p>
               <p>A böjt első hetében történt, hogy a zongora-gyakorló órán egy belső növendék,
                  Mészkuthy Jolán nevű, egyszer csak az akkordok fölé emeli a kezét, de ahelyett,
                  hogy lecsapna, Idára néz nagytitkosan, bizalmasan:</p>
               <p>- Titkot tudok.</p>
               <p>Idának elnyílik a szeme.</p>
               <p>- Micsoda titkot?</p>
               <p>- Mondja előbb: bizonyisten. Mert én is csak úgy tudtam
                  meg.</p>
               <p>- De hát olyan fontos?</p>
               <p>- Mondja: bizonyisten, hogy nem adja tovább...</p>
               <p>- Bizonyisten, no.</p>
               <p>- Fazekas levelet kapott.</p>
               <p>Ida egyszerre tudta: milyen levélről van szó. Az ő növendékkorában is gyakran kelt
                  ilyen suttogás. Kelt valahol, mint mikor a nádasban susogás keletkezik egy helyen,
                  s mint valami láthatatlan lélek, végigsusog a nádszálak között. Minden növendék
                  susog a másiknak:</p>
               <p>- Fazekas levelet kapott.</p>
               <p>A suttogás persze elhat az apácákig is. A levelet elkobozzák. A bűnöst
                  megbüntetik, hogy eltitkolta. A külső növendéket meg kizárják, aki becsempészte a
                  levelet, kizárják az iskolából. Tíznél is többször történt az ő iskolázása
                  folyamán. Sőt egyszer egy belső növendéket is kicsaptak, mert a választ is
                  megtalálták nála, s abban az a szörnyű sor éktelenkedett: Csó­kollak Mucuskám, s utána egy 1-es szám és annyi nulla, hogy
                  Pitagorasz is belekompolyodott volna a kimondásába.</p>
               <p>Az apácák meg voltak rémülve.</p>
               <p>- Métely van a nyájban! - rebesgették aggodalmasan.</p>
               <p>A bűnöst külön zárták, s másnap már nem volt az intézetben.</p>
               <p>Hát Ida elszörnyedt. A Fazekas-leány jámborka, szőke leány volt, neki különösen
                  kedves tanítványa, csak hatodik osztályos, alig tizenöt éves. Nem is valami szép,
                  csak épp hogy orra, szája rendes. A haja rövid, alig váll-közepéig érő, és a szeme
                  fiús, barna szem. Ida azért szerette, mert az az egy leány verte csak pontosan a
                  taktust a zongorán. A többit mind fékeznie kellett a hosszú hangjegyeknél, és
                  hajtania a nyolcadokban és tizenhatodokban. Azt is tudta róla, hogy
                  püspök-ajánlotta, ingyenes növendék, egy szegény, özvegy tanítónénak a leánya.</p>
               <p>- Mi van abban a levélben? - kérdezte a Mészkuthy-leányt aggodalmasan.</p>
               <p>Jolán vonakodott:</p>
               <p>- Nem mondhatom meg: bizonyistenre fogadtam. De borzasztóan szerelmes. Bisi a neve.</p>
               <p>- Bisi?</p>
               <p>- Az. Bisi. Világosan így van írva a levél végén lent: Bisi, i-vel, nem y-nal. Bisi. Odavaló, ahová ő.
                  Tanítóképzőintézeti tanuló.</p>
               <p>- Mégis hát ír valami olyat?...</p>
               <p>- De ír ám. Mondja: bizonyisten.
               </p>
               <p>- Bizonyisten.</p>
               <p>- Hát ilyeneket ír: “Úgy szeretlek, mint a nap a tengert, mint
                     az ég felhője a szép Balatont.” A többire nem emlékszem. Csak a végére,
                  hogy: “Csókollak, mint gerlice a párját.”
               </p>
               <p>Ida édes borzongással bámult a leányra.</p>
               <p>De csakhamar megjózanult.</p>
               <p>- Fusson fel Fazekasért. De ne mondja, mért hívatom.</p>
               <p>A leány röppent.</p>
               <p>A Fazekas-leány jött. Olyan egykedvűen jött, mintha nem is szerelmes levél volna,
                  amit kapott, hanem csak szalmacsutak. Jött. És nyugodtan nézett, hogy mért hívatja
                  Ida.</p>
               <p>- Szerencsétlen! - robbant reá Ida - adja ide azt a levelet! Hiszen kicsapják!</p>
               <p>A leány elsápadt.</p>
               <p>- Nincs nálam - rebegte.</p>
               <p>S a szeme gyűlölettel villant Mészkuthyra.</p>
               <p>- Hol van?</p>
               <p>- Az imádságos könyvemben.</p>
               <p>- Akárki megtalálhatja.</p>
               <p>- A tokjába rejtettem. Beragasztottam.</p>
               <p>- Hozza ide rögtön.</p>
               <p>A leány szeme már akkor tele volt könnyel.</p>
               <p>- Feljelent?</p>
               <p>- Nem. De mégis látni akarom. A lány elsietett.</p>
               <p>A Mészkuthy-leány végzett is már, mikorra visszatért, s a helyén egy gömböc fekete
                  leány ült, és baggatta a billentyűket.</p>
               <p>Ida intett a háta mögül. Fazekas odanyújtotta a levelet.</p>
               <p>- Az Istenért, meg ne tudják - susogta esdeklőn -, és ne tépje el. Húsvéti
                  szünetre ha megyek, magammal viszem.</p>
               <p>- És találkoznak is?</p>
               <p>A leány hallgatott.</p>
               <p>- Mehet - mondta Ida szigorúan.</p>
               <p>S míg a kis gömböc tovább baggatta az akkordokat, ő a háta mögött mohó szemmel
                  mélyedt a levél olvasásába. Valóban ott ékeskedett benne: Úgy
                     szeretlek... mint az ég felhője a szép Balatont. Csupa ostobaság, de csupa
                  édes remegés minden szó, mint ahogy a rét virágai rezegnek, mikor szellő
                  borzolgatja a mezőt. És csupa édes Angyalom, angyali Gyönyörűm -
                     az Angyalom és Gyönyörűm mindenütt gondos-szépen
                  kikalligrafálva. A levél végén: Csókollak, mint gerlice a
                     párját. Ez a mondat különösen tetszett Idának, noha sohasem látta, hogyan
                  csókolja a párját a gerlice.</p>
               <p>A levelet még egyszer elolvasta, s alatta a Bisi nevet is. Aztán este megint
                  elolvasta a szobá­jában, mind a Bisi névig. Reggel megint elolvasta, és zsebre
                  tette, hogy visszaadja a leánynak. Már kereste is, de aztán arra gondolt, hogy
                  megtalálhatnák nála: a zsebében hagyta.</p>
               <p>Délután Sylvana máter szólította magához - a számolások tudományának professzora a
                  leány­gimnázium I-IV. osztályaiban, akit félpúpú tevének neveztek maguk között a
                  tiszteletlenek -, hogy segítsen a számtani írásműveletek átvizsgálásában.</p>
               <p>Ida segített.</p>
               <p>Este végre találkozik a leánnyal. A zsebébe nyúl.</p>
               <p>- Fazekas - mondja neki halkan - égesse el... Mindjárt vacsora után égesse el.</p>
               <p>S közben nyúlkál a zsebébe. A levél nincs.</p>
               <p>Nincs! Nincs!!</p>
               <p>Eszmélkedik, hogy a zsebkendőjét Sylvana máternél vette elő. A levél a zsebkendő
                  mellett lapult: csak ott fordulhatott ki.</p>
               <p>Siet Sylvanához. Ha rosszul fogadja is a máter, majd könyörög neki. Nem olyan
                  máter az, hogy ne könyörülne a kis Fazekason.</p>
               <p>Siet. Aggodalommal néz az ajtóra. Az ajtón már nincs a kulcs.</p>
               <p>Siet a refektóriumba.</p>
               <p>Apácák csoportja Sylvana körül: susognak. A belépésére megfordulnak, s a szemük
                  rajta marad Idán, hideg-csodálkozón, mintha valami idegen lépett volna a
                  terembe.</p>
               <p>Idának az arcába futott a vér. Mit gondolnak ezek az apácák? Kiáltani szeretett
                  volna: - A levél nem az enyém! - De a leányra gondolt, hogy azonnal kicsapják.
                  Hallgatott. Különösen égette az arcát az a mint gerlice a
                     párját... Micsoda ostobaság!</p>
               <p>Másnap az igazgatói irodába szólította egy apáca - Ilona testvér.</p>
               <p>A szobában már ott találta a főasszony előtt a Fazekaslányt meg a Mészkuthy-lányt,
                  s egy harmadikat is, akit csak látásból ismert. Mind a három leánynak vörös
                  könnyfoltok tarkázzák a képét, és sírástól vizes az arcuk. A szoba levegőjében
                  hideg vészárnyékok.</p>
               <p>A főasszony még nem végzett Fazekas Boriskával.</p>
               <p>- Mi a keresztneve annak a fráternek?</p>
               <p>- Mihály.</p>
               <p>- Tehát Bisi Mihály.</p>
               <p>- Nem, kérem: Putnoky Mihály.</p>
               <p>- Ide nem az van írva. Maga valótlanságot állít!</p>
               <p>A Fazekas-lány sírástól fuldokolva rázta a fejét:</p>
               <p>- Nem, kérem legmélyebb alázattal: ő csak tréfából írja úgy Misi
                  helyett. Mert egyszer náthás voltam, és...</p>
               <p>- Elég. Álljon amoda.</p>
               <p>S a főasszony fagyos szemmel fordult Idának:</p>
               <p>- Mért nem jelentette maga azt a levelet?</p>
               <p>A maga szó szinte meglökte Idát. A növendékeket a felső
                  osztályokban már kisasszonyolják, ő meg most már helyettes professzor is.</p>
               <p>- Nem éreztem kötelességemnek - felelte Ida sértődött hidegen.</p>
               <p>És szembenézett a főasszonnyal.</p>
               <p>- Nem érezte kötelességének? - képedezett a főasszony - a klastromnak ilyen
                  gyalázata magának semmi?</p>
               <p>Ida előtt szinte megmerevült a levegő is. De rabságának minden fájdalma a mellébe
                  gyülem­lett: mit parancsolgat neki ez az apáca! Ha kastély szülöttje is, de azért
                  valójában csak apáca.</p>
               <p>Már akkor nem nézett az apácákra félő áhítattal. Tudta, hogy nagyobbrészt szegény
                  csalá­dokból valók, és nem a tömjénillat vonzotta őket a klastromba. Még a
                  főasszony grófi nőt se. Hanem ahogy őt is betette volna az apja, meg még prózaibb
                  okok: egy lovászlegénnyel való barátság például épp a főasszony múltjában. S még ő
                  leckézteti? Semmi köze vele! Csak a kénytelenség tartja őt itt, nem fogadalom.</p>
               <p>- Semmi gyalázatot nem látok az ügyben - felelte elszántan -, minden leánnyal
                  megtörténhetik, hogy írnak neki. A bűnös legfeljebb az lehet, aki becsempészi a
                  levelet.</p>
               <p>A Fazekas-leány fölemelte az arcát. Könnyes két szeme meleg hálával tapadt Ida
                  arcára.</p>
               <p>A főasszony szeme szinte rájegesült.</p>
               <p>- Semmi gyalázat? Magának az ilyen förtelmes ügy nem gyalázat?</p>
               <p>- Nem tudok semmi förtelmes ügyről. Ez a kisasszony tizenhat éves. A szabadságait
                  otthon tölti: megismerkedett egy tisztességes fiatalemberrel. Szeretik egymást.
                  Férj és feleség lesznek idővel. Ez az élet rendje.</p>
               <p>A főasszony szeme szinte kidagadt a haragtól.</p>
               <p>- Hol tanulta ön ezeket az istentelenségeket? Menjen előlem!</p>
               <p>Ida csak állt emelt fejjel, színtelen arccal. A szemében keserű dacosság.</p>
               <p>- Nem istentelenség - felelte katonásan emelt arccal -, a szívet Isten azért
                  alkotta, hogy szeressünk. Ez a leány nem bűnös. Az a bűnös, aki a szívét
                  eltiporja.</p>
               <p>- Micsoda hangon beszél ön velem!</p>
               <p>- Az igazság hangján, méltóságos asszonyom!</p>
               <p>S állt fölvetett fejjel, sápadtan, de büszkén, mint valami kémtiszt, aki
                  ellenséges tiszt előtt áll, s tudja, hogy golyó vár reá, mert polgári ruhába
                  öltözve ártott az ellenséges hadnak.</p>
               <p>A főasszony arcát akkor az egyszer látta Ida vörösnek, és a szemét haragtól
                  karikásnak.</p>
               <p>- Takarodjék! Még toppantott is.</p>
               <p>Ida meghajolt, és halványan, de nyugodt járással távozott.</p>
               <p>Egy óra múlva két apáca lépett be hozzá, Paula testvér és Ilona testvér, s a
                  nyomukban egy cseléd egy nyaláb fehérneművel. Mind a két apáca oly hideg arcú,
                  mintha egy órát töltöttek volna előbb a jégveremben.</p>
               <p>- Kisasszony - mondta Paula testvér -, szedje össze a holmiját. Még ebben az
                  órában utazunk. Hazakísérjük önt.</p>
            </div>
            <div type="chapter">
               <head>6</head>
               <p>Ida olyanforma érzések között ült a vonaton, mint akinek valami kísértet hideget
                  fúj olykor a nyakába, valami jó szellem meg enyhítő meleget. A meleg lehelet az
                  utazás kellemessége volt: a vonat, amelyen gyermekkora óta nem utazott, az
                  ismeretlen városok, falvak, mezők, embe­rek: a kitágult szabad világ. A hideg
                  fuvallat meg az az aggodalma volt, hogy mit mondanak majd az apácák az apjának?
                  Mit mond maga az apja?</p>
               <p>A két apáca eleinte hallgatva ült kétfelől. Külön fülkét béreltek arra az útra,
                  persze Ida költségére. S tán ők is azon aggodalmaskodtak, hogy Ó Péter kifakad
                  majd az apácákra, és illetlen szavakkal piszkolja majd a szerzetet. Vagy hogy a
                  leányával bánik úgy hirtelen harag­jában, ahogy vérmes természetű, műveletlen apák
                  szoktak. Az apácák nem disputálhatnak dühöngő emberrel, sem pedig a brutális kezet
                  nem háríthatják el.</p>
               <p>Fülöpszállás táján aztán mégis megszólalt Paula testvér, a pattanásos arcú kis
                  apáca.</p>
               <p>- Maga nem is sír, Ida, mintha örülne, hogy kitették.
               </p>
               <p>Érezhető volt, hogy kicsapták, vagy kivetették helyett alkalmazta a kitették szót.</p>
               <p>Ida elmosolyodott:</p>
               <p>- Mit vesztettem vele?</p>
               <p>- Mégis hogy így kerül haza...</p>
               <p>- Hogyan? Mi rosszat mondhatnak apámnak? Eltitkoltam egy növendékemnek a levelét?
                  Azt mondja majd rá: Jól tetted.</p>
               <p>- Nem bizonyos, hogy azt mondja.</p>
               <p>- Ha feketébbnek nem festik az ügyet. De azt csak nem cselekszik? Maga, Paula
                  testvér, nagy művészettel kezeli a fekete ecsetet, és maga, Ilona testvér, nagy
                  méltósággal a hivatalos komolyságot, de én is meg tudom mondani a magam
                  igazságát.</p>
               <p>- Mi a maga igazsága? - bámult el Paula.</p>
               <p>- Az én igazságom az, hogy a Fazekas-leány ártatlan.</p>
               <p>- Ártatlan? - képedezett egyszerre mind a két apáca.</p>
               <p>- Ártatlan - ismételte nyugodtan Ida -, lehet, hogy nincs is valami közeli
                  ismeretsége azzal a fiatalemberrel: tréfából is írhatta az a Bisi azt a
                  levelet.</p>
               <p>- Akkor nem rejtegette volna a leány.</p>
               <p>- Talán épp azért rejtegette. Az vessen rá követ, aki soha nem rejtegetett se
                  levelet, se egyéb titkokat a klastromban. - Ez a nyilacska Paulának volt lőve, aki
                  annyit pletykázott a többi apáca múltjáról.</p>
               <p>El is hallgatott.</p>
               <p>Ilona testvér is hallgatott, csak olykor vette elő nagy fehér zsebkendőjét, hogy a
                  nátháját töröl­gesse vele. Rájuk se nézett. Paula megértette, hogy neki se illik
                  beszélgetnie olyan növendék­kel, aki megátalkodottan tipor a kilenc idegen bűn 3.,
                  4., 5., 6., 8., és 9. pontjainak tilalmán. Ragályos birkát távolítanak ők el a
                  nyájból.</p>
               <p>Ida értette a gondolatukat, hát ő se beszélt többet.</p>
               <p>Mondjanak inkább ragályosnak odabent - gondolta -, csak én meg azt mondhassam:
                  szabad vagyok!</p>
               <p>S nézett ki a másik ablakon. Nem látott egyebet, csak kopár mezőket, leveletlen
                  akácfákat, az őszi búzának egy-egy zöld tábláját, és a visszafelé futó
                  telegráfoszlopokat. De mégis érdekes volt neki a nagy tágasság, a ritkásan felhős
                  égboltozat, a szabadság világa.</p>
               <p>Egy állomás peronján pólyás csecsemőt fordított egy parasztasszony a vonat
                  felé:</p>
               <p>- Látod: gőzös.</p>
               <p>A csecsemőnek csak az arcocskája piroslott ki a pólyából. Ida elgyönyörködve
                  nézte:</p>
               <p>- Ó, a kis kezdő! Édes kis életkezdő! Megcsókolnám, ha lent volnék.</p>
               <p>S hogy tovább haladtak, még sokáig előtte visongott a képe annak a kis pólyás
                  babának.</p>
               <p>Estefelé szálltak ki a vonatból. A nap már csak a háztetőket világította meg.
                  Hideg szél fújt a sáros utcákon és lobogtatta egy-egy szembejövő asszonynak a
                  szoknyáját.</p>
               <p>Ida mintha idegen városba érkezett volna: hiába tekingetett ki a bérkocsi ablakán,
                  nem ismert meg egyetlen házat se. Még az a nagy, sárga földszintes ház se volt
                  neki ismerős, amelynek a homlokán nagy aranybetűkkel ékeskedett:</p>
               <p>VÁROSI KÖZFÜRDŐ</p>
               <p>Csak amikor a maguk háza elé értek, akkor látta az első ismerős jegyet: az apja
                  nevét egy egyemeletes háznak a boltocskája fölött:</p>
               <p>Ó PÉTER NAGYKERESKEDŐ</p>
               <p>A címtábla alatt, bent a boltban homály. Paula testvér a boltra nézett, aztán a
                  kapura.</p>
               <p>- Hova menjünk? - kérdezte - most már maga vezessen, Ida.</p>
               <p>- Talán ide a boltba - vélekedett Ida -, lehet, hogy apám itt van.</p>
               <p>S a szíve elszorult.</p>
               <p>Ida megtörölte az orrát. Paula testvér benyitott a boltba. Ida Ilonát tessékelte
                  egy mozdulattal. Ilona testvér azonban őt tolta előre. (Majd bizony, hogy hátul
                  elosonjon!)</p>
               <p>A boltban akkor gyúlt ki a villamos világító. Senki más bent, csak egy tizenhat
                  éves forma, zöld kötényes fiú. Térdelt a padlón, s dugóforgácsot söpört
                  tollsöprűvel onnan szemetes lapátra. Nehéz borszag a boltban, mintha pincegádor
                  volna.</p>
               <p>- Ó Péter úr? - kérdezte az apáca - itt van Ó Péter úr?</p>
               <p>- Nincs - felelte elcsodálkozón a zöldkötény -, nincs itthon.</p>
               <p>- Nincs itthon?</p>
               <p>- Nincs. Úton van.</p>
               <p>- Úton?</p>
               <p>- Szegedre vagy Aradra utazott. Tán egy hétig is oda lesz. De az üzletvezető úr
                  itt van.</p>
               <p>A két apáca megzavarodva nyitotta egymásra a szemét. Tudták, hogy Idának anyja
                  nincsen. Mármost kinek adják vissza Idát?</p>
               <p>- Hát kire bízza ilyenkor a házát Ó úr?</p>
               <p>- A házát? A házát a gazdasszonyra. A boltját Bogár úrra.</p>
               <p>Erre a szóra már megnyílt az oldalsó üvegajtó, s egy fej kukkant elő, egy
                  tapló-szín, szakállas arc. Csodálkozva nézett az is az apácákra.</p>
               <p>Ida elmosolyodott.</p>
               <p>Bogár úrnak a szeme eltágult, de egyben örvendezővé is vált az arca.</p>
               <p>- Ida kisasszony...</p>
               <p>- Atyám? Nincs itthon?</p>
               <p>- Tegnap utazott el. Hat-hét napra. De lehet, hogy előbb is hazakerül.</p>
               <p>- Hát kérem, vezessen fel bennünket. Mert bizony elfelejtettem már itt a járást.
                  Itt lakik atyám a házban?</p>
               <p>Bogár készséggel mozdult a kalapjáért.</p>
               <p>- Itt, kisasszony. Hol is lakna másutt? A régi helyen.</p>
               <p>- Csak a lépcsőt mutassa meg, ha nem fárasztom, és az ajtót.</p>
               <p>A két apáca szótlanul követte Bogárt ki a boltból, be a kapun, föl a lépcsőn, ki
                  az emeleti folyosóra.</p>
               <p>Mikor ott az első ajtóhoz értek, Ida letekintett a tágas udvarra, s
                  elmosolyodott.</p>
               <p>- Köszönöm, most már tudom. Kérem, ha szíveskedne... hogy a ládámat felhozza
                  valaki. A bérkocsisnak is fizessen meg, kérem, atyám kasszájából.</p>
               <p>S megnyitotta az ajtót az apácáknak.</p>
               <p>Paula lépett be elöl, Ilona komoly mozdulattal intett, hogy ő csak Ida után.</p>
               <p>Akkor már előjött egy főkötős, tógás öreg asszonyság is - kerek arca, mint a
                  lövőházi céltáb­lák, csak épp hogy fekete pont helyett egy piros, vén orrocska az
                  arca közepén. A derekán kulcsok. A kezében ruhaseprőcske.</p>
               <p>- Kegyed a gazdasszony itt? - kérdezte Paula méltóságosan.</p>
               <p>- Igenis. Jó estét kívánok, dicsértessék.</p>
               <p>- Ó Péter úr gazdasszonya?</p>
               <p>- Szolgálatjára, tisztelendő asszony.</p>
               <p>- És más nincs itt a családból? Ó Péter úr családjából?</p>
               <p>- Bizony... nincs.</p>
               <p>- Csak maga van itt?</p>
               <p>- Hát bizony...</p>
               <p>- Régóta szolgál itt?</p>
               <p>- Hát bizony Szent Györgykor lesz tíz éve. Vagy Szent György után való szerdán.
                  Nem is tudom már, mi nap volt akkor Szent György, csak azt, hogy...</p>
               <p>- Hát jó. Hazahoztuk a kisasszonyt, Ida kisasszonyt, Ó Péter úrnak a leányát. (Az
                  asszony tiszteletesen elhőköl.) Ha megjön Ó Péter úr, mondja meg neki, hogy a
                  kisasszonynak haza kellett jönnie. Amiért pedig haza kellett jönnie, levélben
                  írjuk majd meg.</p>
               <p>Idához fordult:</p>
               <p>- Isten vele, Ida.</p>
               <p>- De hát egy kis uzsonnára...</p>
               <p>- Nem, nem. Köszönjük. Majd az állomáson.</p>
               <p>Ida értette: a “ragályos birkánál” nem uzsonnázhatnak. Lekísérte őket a lépcsőn,
                  és kérte Bogárt, hogy vitesse a kedves testvéreket a ház költségén az
                  állomásra.</p>
               <p>A bérkocsi azonban már nem volt ott. Másikat hozatni meg nem engedtek az
                  apácák.</p>
               <p>Ida csak azután lépett beljebb a lakásba. Ott már tudta a járást. Első szoba az
                  ebédlő. Nagy asztal, sok szék. Hideg a szobában. Mégis furcsa, hogy kisebb a
                  szoba, mint volt! Csak épp hogy körültekintett benne. Abban az egy tekintetében
                  látta jobbra a nyílt szalonajtón át a zongorát is. A régi-e vagy másik? Abban a
                  percben nem gondolt reá, csak a boldogságnak egy hullámát érezte. Az ebédlő
                  különben nehéz borszagtól kellemetlen.</p>
               <p>Balra sietett, az anyja szobájába. S mintha templomajtónak a kilincsére tenné a
                  kezét, olyan áhítat nyomult a szívére. A gazdasszony nyiladozó szemmel követte,
                  mintha éjféli szellemet kísérne. Gyújtogatta mögötte az ebédlő ajtajában a
                  villanyt, s az anyai szobában is.</p>
               <p>Az ismerős két rézágy ott csillogott a falnál, s az ágy fölött a nagy Mária-kép.
                  De a szoba színe a régi sárga helyett bordószín. Székek, szekrények mások. Az álló
                  óra: a harangozó barát szintén eltűnt. A nagy állótükör helyett az egyik szekrény
                  ajtaja a tükör. Az ágyakon is a régi, zöld plüsstakaró helyett bordószín. De csupa
                  jó illat a szoba, noha az is hideg. Csakhamar meg is látta, honnan erednek a
                  jóféle szagok: a fehérlő márványmosdón mindenféle cifra üvegecs­ke és porcelán
                  tégelyek. Nem emlékezett rá, hogy az anyja annyiféle illatszerrel mosdott.</p>
               <p>Mégis hát a maga fészkében érezte magát. Az a belső ágy volt az övé, a kályha
                  felől való. Abban hált ő mindig az édesanyjával.</p>
               <p>- A ládámat - mondta - ide hozzák be. Mi a neve, kedves néni?</p>
               <p>- Julcsa - felelte az asszony, mintha álomból ocsúdna.</p>
               <p>- Kérem a szekrények kulcsát.</p>
               <p>- A szekrények kulcsát? A kisasszony ruhái vannak benne.</p>
               <p>- Micsoda kisasszonyé?</p>
               <p>Az asszony szeme oly szaporán pillogott, mint a mozifényképező masina üvege.</p>
               <p>- Erzsi kisasszonyé - felelte végre vontatottan.</p>
               <p>- Ki az az Erzsi kisasszony?</p>
               <p>Julcsa néni megint zavarodottan pislogott. Vastag, vörös ujjaival a tokáját
                  simogatta.</p>
               <p>- Könyvelő kisasszony - mondta végre, mintha maga is álmélkodna rajta.</p>
               <p>Ida mindjárt tudta, hogy a nevezett kisasszonyt is neki próbálja az apja. Ha a
                  ruhái ott vannak a nevezett kisasszonynak, akkor bizonyára ott is hál az a
                  kisasszony abban a rézágyban. És még azt mondja majd meg, hogy ő melyikben
                  hálhat.</p>
               <p>- És hol van az a kisasszony? - kérdezte összevont szemöldökkel.</p>
               <p>- Az is elutazott néhány napra. Mohácsra ment a szülőihez.</p>
               <p>- Hát azért olyan hideg ez a szoba.</p>
               <p>- Azonnal fűttetek, kisasszony...</p>
               <p>Ajtónyílás és lábdobogás hallatszott az ebédlőből.</p>
               <p>- Hova tegyük a ládát? - kiáltott be egy kipirosodott képű cselédleány.</p>
               <p>S hogy Idára nézett, be is sietett, és kezet csókolt neki.</p>
               <p>- Isten hozta, kisasszony - lihegte.</p>
               <p>S örömtől káprázó, kék szemmel nézett Idára.</p>
               <p>- Ide - rendelkezett Ida.</p>
               <p>S az asszonyhoz fordult.</p>
               <p>- Van itt vendégszoba is. Vagy több is tán?</p>
               <p>- Három.</p>
               <p>- Hát rakják át abba a kisasszony ruháit. Ezt a sok minden apróságot is innen a
                  mosdóról. Én csak nem szállok a vendégszobába!</p>
               <p> Jól és boldogan aludt, noha egy kicsit könnyezett az imádság után, hogy az
                  anyjára emlékezett: mikor még az anyja szárnya terjedt itt föléje...</p>
               <p>- Ó, szegény anyácskám, künn a hideg földben...</p>
               <p>Reggel azonban vígan ébredt. Az első percben furcsállta, hogy nem csengetésre, de
                  mindjárt tudta is, hogy miért.</p>
               <p>- Szabadság!...</p>
               <p>Magára kapta a hálóköntösét, és csak úgy papucsban egyenesen a konyhába sietett
                  le.</p>
               <p>- Jó reggelt, Julcsa néni.</p>
               <p>Körülvizsgálódott az éléskamrában: mi hol áll? Miből mennyi van?</p>
               <p>- Hány személyre szoktak főzni?</p>
               <p>- Mikor hogy - felelte tétován Julcsa néni -, délben csak kettőre, este... mikor
                  hogy. Van úgy, hogy nincs vendég. Kedvetlenül felelgetett, és gyanakodón pillogott
                  Idára.</p>
               <p>- Ki az a kettő délben? - kérdezte Ida.</p>
               <p>- Hát az úr, meg Erzsi kisasszony.</p>
               <p>Ida bámult, de aztán nem kérdezett többet. Még egyszer körülnézett a kamrában,
                  aztán rendelkezett, hogy mi legyen az ebéd.</p>
               <p>- Halleves és palacsinta. Semmi egyéb. Maguknak külön főzhet, különösen ha nem
                  katoliku­sok. Tudom, hogy a böjtöt manapság nem mindenki respektálja. Hát külön
                  főzhet. Hány személy a konyhai?</p>
               <p>- Csak ketten vagyunk, vagyis hárman Gyurival - felelte szinte elsárgulva az
                  asszony.</p>
               <p>- Ki az a Gyuri?</p>
               <p>- A bolti szolga.</p>
               <p>- Pénzt mennyit hagyott hátra apám?</p>
               <p>- Pénzt mindig Bogár úr ad a kasszából.</p>
               <p>- Ezentúl tőlem kérjen. Mennyi kell most a piacra?</p>
               <p>- Hát... milyen halat tetszik parancsolni?</p>
               <p>- Levesnek csuka való vagy harcsa. Ha kövér a harcsa, csukát hozzon.</p>
               <p>A cseléd érkezett a vizes vödrökkel. Sietve tette le, és kézcsókra rohant.</p>
               <p>Ida azonban elhárította:</p>
               <p>- Ne csókolj kezet minden órában. Mi a neved?</p>
               <p>- Anna - felelte kipirosodott képpel a leány.</p>
               <p>- A szobákat te takarítod?</p>
               <p>- Én, kisasszony.</p>
               <p>- A kárpit poros a hálószobában. A többi szobát még nem néztem meg.</p>
               <p>S megsimította a leány arcát, hogy enyhítsen az ijedtségén. Aztán visszatért,
                  öltözködött, és boldogan nézegetett a tükörbe. A haját tornyosan fésülte - tudták
                  ők hogyan, tízféleképpen is, a klastromban, csak persze ha az apáca nem látta. A
                  sima hajviselet szinte fájt nekik. Hát most már szabad. Kedvvel szemlélte a
                  tornyozott hajat, de aztán arra gondolt, hogy mégis egyszerre nem ugrik úgy a
                  világi életbe - nem addig, míg az apja haza nem tér. Visszabontotta a haját, és
                  csak hátra fésülte, ahogy szokta, s elöl felmagasította kissé. Egy fürtöt lazán
                  hagyott a homloka fölött.</p>
               <p>- Sütővas lesz az első, amit veszek - gondolta boldogan -, aztán új ruha, sok szép
                  új ruha!</p>
               <p>S keringőzött vagy három fordulót a parketten. Felöltözött, és lesietett a boltba.
                  A bolt bizony még zárva volt. Bogár tehát délután vagy este szokta kiadni a
                  pénzt.</p>
               <p>Visszatért, és sorra járta a szobákat.</p>
               <p>Az ebédlőből jobbra szalon nyílt. Emlékezett rá, hogy szép virágos plüssből való
                  dívány állt abban, és a székek is olyanok: fahéj-szín plüss, s rajtuk világosabb
                  színben labdarózsa-rajzok. Hát biz ott zöldre változott a berendezés. A szekrényen
                  álló óra is új, aranyozott, és két virágtartó virág nélkül. A falon egy svájci kép
                  és egy alföldi kép, amely szélmalmot ábrázol. Hát a képek a régiek. Az ülőbútorok
                  moha-szín zöldek. A zongorán csak úgy állton egy sor hangot kanyarított fel. A
                  régi zongorájuk-e? Vagy másik? Tűnődött egy percre.</p>
               <p>- Nem a legjobb fajta - gondolta egyben -, de nem is rossz hangszer.</p>
               <p>A következő szoba egyablakos irodaféle. Amerikai íróasztal benne. Sárga
                  bőrkarosszék az íróasztal mellett, és zöldre festett levélprés. Oldalt terebélyes
                  bőrdívány, szintén sárga. A falon tépegetős naptár. A sarokban Wertheimszekrény.
                  Másik ajtaja a szobának kettős, a lépcsőre nyílik. A külső ajtó vasból való.</p>
               <p>Visszatért az ebédlőbe, s az udvari folyosónak került, hogy a vendégszobákat is
                  megnézze. Az udvar éppúgy tele van hordóval, mint gyermekkorában. Két sáros
                  csizmájú ember mossa, rázogatja a kútnál a hordókat. Az udvaron túl lécsorral
                  határolt kertecske. Lombtalan fák mindenfelé a nyirkos hidegben.</p>
               <p>Az első vendégszoba ajtaja nyitva volt. A már ismeretes mosdó-parfümök illata
                  áramlott ki rajta. Egy tekintetre látta, hogy két faágy áll benne, egymás
                  végtében. Tovább azonban nem szemlélődhetett: a szeme a falon virító nagy képre
                  dermedt: fél könyéken heverő, meztelen nő majdnem életnyi nagyságban. Ida
                  megbotránkozva nézett. Képtárakban ő sose járt. A meztelen nő az urbinói Vénusznak
                  volt legyektől szeplős, olajnyomatú másolata.</p>
               <p>- Ocsmányság! - mormogta Ida - hogy tűrheti apám? - A szobában tapétaajtót is
                  látott. Benyit hát: fehérzománcos fürdőkád, s forraló rézkályha, avas szappanszag.
                  Nem emlékezett rá, hogy fürdőszobájuk is volt. Mindjárt be is csukta az ajtót, s
                  megfürdött, csak úgy libamódra, hideg vízben - persze nem hosszasan.</p>
               <p>Aztán a másik vendégszobát nézte meg. Az is egyágyas, vörösterítős, csizmahúzó is
                  benne. De a falakon megint meztelen nő, Tiziánnak a másik Vénusza, a madridi.</p>
               <p>- Förtelem! - háborgott Ida - hogy kerülhettek ide ezek a képek?</p>
               <p>A harmadik vendégszoba már nem érdekelte!</p>
               <p> Délután a holmiját rendezte a szekrényekben, mikor az ajtón kopogtatás
                  hallatszott.</p>
               <p>- Szabad.</p>
               <p>Az ajtón az apja lépett be.</p>
               <p>Halvány és ijedt volt a képe az embernek. A szeme szinte kétszer akkora, mint
                  szokott lenni.</p>
               <p>Ida boldogan röppent a nyakába:</p>
               <p>- Isten hozta, édes jó apukám, csakhogy megjött! Csodálkozik, ugye? Kicsaptak.
                  Nono: csak ne ijedjen meg: semmi gonoszat nem cselekedtem. Egy igen szegény lányt
                  kaptak tilos levelezésen: mentegettem a bűnét. Különben megírják majd. Bizonyára
                  más szavakkal írják, de a valóság az, hogy egyebet nem vétettem.</p>
               <p>S újra megcsókolta az apját.</p>
               <p>- Olyan boldog vagyok!</p>
               <p>Az apa szinte lerogyott a székre.</p>
               <p>- De hát...</p>
               <p>- Tudom, tudom, mire gondol apukám: ne féltsen engem. Nem kell énnekem semmiféle
                  őrzősárkány. Hiszen tizenkilenc éves vagyok, maholnap vénleány.</p>
               <p>- Úriasszonyt szerettem volna belőled... - nyögte csüggedt arccal az apa -
                  legalábbis bárónét...</p>
               <p>- Bárónét? Mért ne lehessek én így is báróné? Ha éppen báróval keveri a kártyát a
                  sorsom.</p>
               <p>Az apa aggodalommal rázta a fejét. Fölkelt.</p>
               <p>- Megbocsáss, de mégis a rendhez tartozik, hogy megbüntesselek: egy órai
                  szobafogság...</p>
               <p>S kilépett.</p>
               <p>Ida elképedten látta, hogy az apja kiveszi a kulcsot a zárból, és kívülről
                  illeszti be. A kulcs kétszer csattan.</p>
               <p> Nem telt azonban negyedóra, az ebédlőben valami apró kopogó lépés hallatszott.
                  Egyenesen az ajtónak.</p>
               <p>Kopogtatás. Ida vélte, hogy a cselédleány. Restellte, hogy be van zárva, hát
                  szinte haragosan szólalt meg:</p>
               <p>- Nem szabad! Mit akarsz?</p>
               <p>- Csak látni akartalak, Idám - édesgett egy rekedtes női hang -, megvárlak, míg
                  kijössz.</p>
               <p>Idának ismerős volt az a náthásforma, fátyolozott hang, de hirtelenében nem tudta,
                  kicsoda. Az ajtóhoz mozdult, hogy kilessen a kulcslyukon, de visszalökte az a
                  gondolat, hogy amaz meg talán beles. Már nyílt az ajka, hogy megkérdezze a
                  látogató nevét, mikor eszébe pattant, hogy Ella a látogatója.</p>
               <p>Elpirosodott. Bosszantotta az ügy. A tükör elé állt, és megvárta, míg a színe
                  valamennyire visszatér.</p>
               <p>Csak azután szólalt meg:</p>
               <p>- Maga az, Ella? Vagyis Nóra?</p>
               <p>- Mind a kettő.</p>
               <p>- Fordítsa el a kulcsot, kérem. Atyám bezárt, bizonyára szórakozottságból.</p>
               <p>Szándékosan magázta. Kedvetlenségében is. Meg hát nem tudta hirtelenében, hogy
                  miként viselkedjék az apja egyik alkalmazottjának a leányával szemben.</p>
               <p>Mikorra az ajtó megnyílt, az az emléke is átvillant az agyán, hogy Ella
                  cigarettázik. Ott az intézetben csak ráhagyta - meglepő volt neki és érdekes -, de
                  itt... Semmi pajtáskodás!</p>
               <p>Ella mosolygó ajkkal jelent meg az ajtóban, de a szeme megütközéssel és hideg
                  csodálkozással állt Idán.</p>
               <p>- Jó napot - rebegte tétován.</p>
               <p>- Isten hozta, Ella - felelte Ida kedvetlenül.</p>
               <p>Mert mindjárt az első tekintetben látta, hogy Ella haja kanári-szín sárga: tehát
                  szőkébbre festi, mint amilyen. Látott már festett hajat Pesten - Paula
                  figyelmeztette rá -, némi utálattal néztek ők az olyan nőre. A ruhája is -
                  violaszín tafota - borzasztóan elegáns, divatos ruha!</p>
               <p>A kezét nyújtotta Ellának, de csak ahogy olyan hitelezőnek nyújtunk kezet, akiről
                  tudjuk, hogy a pénzéért jött hozzánk.</p>
               <p>- Isten hozta. Tessék, üljön le. Minek köszönhetem szíves érdeklődését?</p>
               <p>Ella még inkább elképedt.</p>
               <p>- Hallottam, hogy megérkezett - kezdte a székre bocsátkozva.</p>
               <p>- Kicsaptak - felelte röviden Ida.</p>
               <p>S fogta a másik széket. De távolabb ült, mint ahogy kedves vendéggel ülni szokás.
                  Látszott rajta, hogy csak a kérdésekre felel.</p>
               <p>Ella azonban csak a szemével kérdezett, hát Ida vállat mozdított.</p>
               <p>- Egy növendéknek szerelmes levelet csempésztek be. Az én kezembe került. Be
                  kellett volna jelentenem. Nem tettem. Különben is untam már a raboskodást.</p>
               <p>Ella vizsgálódó szemmel hallgatta. Látszott rajta, hogy nem hiszi a
                  történetet.</p>
               <p>Ida érezte ezt, s még inkább elkedvetlenült.</p>
               <p>A társalgás aztán vontatva folyt tovább. Ida hűvös szemmel hallgatott, s közben a
                  szeme Ella lábán bolygott: kacér lakkcipő, azsúrselyem-harisnya... Őneki sose volt
                  selyemharisnyája, se lakkcipője, s lám, az apja alkalmazottjának a leánya... Vagy
                  ez is még a nyugalmazott színész feleségének a hagyatékából való?</p>
               <p>Ella eközben tovább csevegett: elmondta, hogy most már a második évi folyamot
                  hallgatja a színésziskolában, de ha csak kettős szünetnapjuk van is, hazatér, s
                  told is hozzá. Családokkal neki sincs kapcsolata a városban. Nem is érdeklődik
                  irántuk. A magyarok is külön, a szerbek is külön, svábok is külön, unalmas
                  fészek.</p>
               <p>Látszott rajta, hogy bele szeretné melegíteni Idát a társalgásba, és így maga
                  iránt is. S közben-közben vizsgálódva járt a szeme Ida arcán, hogy őrá
                  vonatkozik-e Idának a kedvetlensége. Vagy hogy valami tövis áll a szívében?</p>
               <p>Ismét a színi pályára térült a szóval, hogy ő koloratúr énekesnek szeretné
                  kiképeztetni magát, aztán ha Magyarországon névre kap, megpróbálja Bécsben,
                  Berlinben, aztán Párizsban, Londonban, Amerikában. Ó Péter úr igen érdeklődik a
                  haladása iránt. Ahányszor megjön, mindig énekel egy-két dalt a társaságban.</p>
               <p>- Persze, mama is velem van - mondta elmosolyodva.</p>
               <p>- Micsoda társaságban? - kérdezte Ida.</p>
               <p>- Ó úrnak a társaságában. Ó úrnak minden este van itt társasága. Szombaton
                  legtöbb. Nem szimpatikus emberek. De néha tisztek is jönnek... Persze, még nem
                  tudhatja. Igen víg urak, pajkosak.</p>
               <p>Hamiskás mosolygás játszott át a szemén, s elhallgatott. Látszott rajta, hogy
                  többet mondott, mint amennyit szándékolt.</p>
               <p>Idának csodálkozásra nyílott a szeme.</p>
               <p>Örült volna annak a hírnek, hogy az apja esténkint társaságot fogad, de az utolsó
                  szón érezte, hogy nem családias a társaság. A pajkosak szó
                  kellemetlenül érintette. Megértette, hogy hölgyek nincsenek a társaságban.</p>
               <p>A szemöldöke összébb vonult.</p>
               <p>Szerette volna megtudakolni, hogy egy Bodoky nevű fiatalemberrel találkozott-e
                  Ella. Akár náluk, akár másutt. De olyan idegenséget érzett Ella iránt, hogy nem
                  bírta bizalmas szóra fordítani a nyelvét.</p>
               <p>Ella tarsókájába nyúlt, és kékszegélyű batiszt-zsebkendőcskét vont elő onnan.</p>
               <p>- Mikor legutoljára ott jártam a klastromban - mondta az orrát törülgetve -, maga
                  igen szívesen fogadott. Tegeződtünk is.</p>
               <p>Ida szeme még hidegebbé vált:</p>
               <p>- Nem tegeződök senkivel - válaszolt nyugodtan -, ebben a tekintetben angol
                  vagyok. Az angolok csak Istent tegezik és Jézust.</p>
               <p>Ella elhalványult. Fölkelt.</p>
               <p>Látszott rajta, hogy mondana valamit, s az a valami jólesne neki, de rosszul esne
                  talán Idának. Hát csak nyelt egyet. Az ebédlőből férfijárás közeledett az ajtó
                  felé. Valaki a kulcsot mozdította, s utána a kilincsen is nyomott. Ó Péter arca
                  jelent meg az ajtóban.</p>
               <p>- Üdvözlet! - bókolt nyájas meglepődéssel - alászolgája, Nórácska!</p>
               <p>És a kezét nyújtva, sugárzó arccal s udvarias hajlongásokkal sietett Nórához.</p>
               <p>- Igen örülök, hogy Idával találom. Már összebarátkoztak?</p>
               <p>- Még csak kezdjük - felelte mosolyogva Nóra -, de a klastromi levegő...</p>
               <p>S hunyorgott, mint aki olyan illatot szagolt, amely kellemesen csípi az orrát.</p>
               <p>Péter úr udvariasan nevetett:</p>
               <p>- Majd kineveljük belőle. De tessék, Nórácska, a szalonba. Ott melegebb is.</p>
               <p>S udvariasan ajtót tárt Ellának. A lányát is maga előtt bocsátotta.</p>
               <p>Ella, vagyis Nóra megállt az ebédlő közepén.</p>
               <p>- Majd máskor - mondta mosolyogva.</p>
               <p>És mint valami színpadi grófné, bólintott Idának. Ó Péter udvariasan kísérte még
                  le is a lépcsőn.</p>
               <p>Ida képedezve hallgatta, milyen bizalmasan és élénken csevegnek.</p>
               <p>Hát ki ez a leány az apjának?</p>
               <p>Ó Péter csak jó negyedóra múltán tért vissza. Levelek és újságok voltak a
                  kezében.</p>
               <p>Intett a leányának.</p>
               <p>- Gyere csak a szobámba.</p>
               <p>Ida szótlanul követte az apját az ebédlőn és szalonon át. Az apja leült az
                  íróasztal elé, Ida a sárga bőrszékbe bocsátkozott. Várakozón nézett az apjára.</p>
               <p>Az apa először is szivart vett elő a fiókjából, és rágyújtott. Cigaretta is hevert
                  ott, aranyos szipókájú.</p>
               <p>- Cigarettázol? - kérdezte az apa a cigarettáért nyúlva.</p>
               <p>- Isten őrizz! - hökkent el Ida.</p>
               <p>- Mért? - mosolyodott el az apa - tőlem cigarettázhatsz. Az úri nők ma már csakúgy
                  cigarettáznak, mint a férfiak.</p>
               <p>- Nem kívánom, köszönöm.</p>
               <p>Ó Péter egy hosszúkás, hivatalos formájú levelet vett fel a magával hozott
                  postájából. Ida meg­ismerte, hogy a levél a klastromból való. Kiáltó betűkkel állt
                  a borítékon az Expressz nyomat.</p>
               <p>Ó Péter figyelemmel olvasta a levelet, aztán vállat vont:</p>
               <p>- Hát ezzel végeztünk. Mármost hát hova tegyelek?</p>
               <p>- Baj, hogy itthon vagyok?</p>
               <p>- Baj. Nekem csak zavarodás, de neked baj. Láthatod, hogy ez a ház nem úri
                  hölgyeknek való. A bejárat bolt. Az udvaron boroshordók, pincemunkák. Az én
                  millióim nem plüssfotöjök és rácsos asztalok között szereződnek. Aztán ide
                  férfitársaság jár: felerészben szinte minden­naposan más. A borüzletnek szüksége
                  van arra, hogy a vevőit borral traktálja. A vétel itt ezresekben forog.</p>
               <p>Pislogva beszélt, s mintha a térdének beszélne. Aztán a leányára nézett:</p>
               <p>- Mit míveltél reggel, hogy lementél a konyhába? Semmi dolgod a konyhával. Itt nem
                  krajcá­roskodunk. Te nem arra születtél, hogy konyhagőzben élj. Neked az én
                  halálom után millióid lesznek. Szándékom volt, hogy a klastromból valami kastélyba
                  viszlek. De itt ebben a város­ban nincs kastély. Én meg nem dirigálhatom a
                  távolból az üzletemet. Ki vesz el téged, hozzád méltó, ebből a hordószagú házból?
                  Akkor is, ha előkelő guvernantot kapok melléd...</p>
               <p>- Nem kell már énmellém...</p>
               <p>- Nem kell? Hát hogy gondolod, hogy magad fogadod a jelentkezőket? Úri leány... A
                  klastromban az a felfogás, hogy úri leány elfogadhatja legényembernek a
                  látogatását? Egymagában?</p>
               <p>Ida elvörösödött.</p>
               <p>- Erről sose volt szó.</p>
               <p>- Ez a hiba! Megtanítanak latinra, görögre, fizikára, kémiára, de arra nem, hogy
                  ha fiatal­ember­rel beszélsz, hogyan viselkedjél. Ez nem tantárgy. Pedig ennek kellene lennie a főtantárgynak a leányiskolában.
                  Csodálkoztál, ugye, hogy a szalon és az ebédlő meg van cserélve. Nekem így
                  alkalmasabb. Én nappal itt tartózkodom. Ha idegen vevő jön hozzám, először is a
                  boltban tudakozódik. Onnan az inas ide vezeti. Ha kisrendelő, itt ültetem le. Ha
                  nagyrendelő, a szalonba tessékelem. Szalonnak tehát ez a szoba alkalmasabb. De
                  rendezd, ahogy volt. Végy bele, amit akarsz.</p>
               <p>Vállat vont, s gondolkodva nézett a szoba sarkába.</p>
               <p>- Nem tudom most már, hogy lesz, mint lesz. Mindig kerestem neked való párt, de az
                  igazi mágnáslegények csak a magtok köreiből házasodnak, a vagyonuk-fogyottak meg a
                  kártyások zsidó családokból. Láttam egyszer színházban, hogy a fiatalembert be
                  lehet vinni leánynézésre a klastromba. Én is úgy szerettem volna.</p>
               <p>- Nem szokás.</p>
               <p>- De Lehet. Véltem, hogy ha olyan szép tiszta helyen ismer meg valami előkelő
                  fiú... (Legyintett.) Most már hát ne is beszéljünk róla. Rendelj bútort. Rendezz
                  be magadnak szobát. Varrass ruhákat. Végy könyveket, parfümöket, harisnyákat. Nem
                  tudom, mi minden kell még. Csak végy. Nesze, itt egy ezerkoronás, hogy ne légy
                  pénz nélkül. Várj, inkább apróban adom. Nem minden boltban váltanak ezrest
                  itten.</p>
               <p>S a Wertheimbe nyúlt. - Nesze, itt van nyolcszáz... nem: csak hétszáz. Ezen is sok
                  mindent vehetsz. A nagyobb vételeket csak diktáld a nevemre. Az én nevemre akár
                  utcákat vehetsz ebben a városban. És hát rendelj magad mellé cselédséget:
                  komornát, vagy belsőlányt, vagy amit akarsz ha olyan nagylánynak érzed magadat,
                  hát csak csináld.</p>
               <p> Ida alig aludt azon az éjszakán. Minden szépet és jót elképzelt - mintha csak
                  azon az egy éjen gondolkodhatna róla -, hogy mit hogyan rendel, vásárol, rendez
                  majd holnap. Mégis az az egy éj volt az egyetlen boldog éje a szülői házban.</p>
               <p>
                  Szabadság, szerelem!
               </p>
               <p>Mintha volna szabadsága a keretéből kiugrasztott biliárdgolyónak, hogy guruldozhat
                  most már, amerre akar! Mintha a tiszta virágú szerelem piaci virág volna, amelyért
                  csak le kell nyúlni, s megvan.</p>
               <p>Először is a cselédszerző boltot kereste meg, hogy fogadjon valami jóképű leányt,
                  mentől úribb megjelenésűt, s vele kísértesse magát a bevásárlásaiban.</p>
               <p>A város kissé ködös volt még, a kövezet nyirkos, sárpiszkos. Az utcákon bevásárló
                  asszonyok sokadoztak: hús, krumpli, káposzta, bolti-minden a kosarukban. Reggeli
                  szemek. Sárszag és piaci szagok. Egy-egy kopott fiáker, szenes kocsik, fás kocsik,
                  lóbőr-csizmás parasztok, földet szaglászó gazdátlan ebek. Minden ember és minden
                  egyéb merőben idegen. Az utcák is idegenek. Piszkos és rossz leheletű boltok,
                  ordináré portékák a kirakatokban.</p>
               <p>Idának mégis volt mindezekben a rútságokban valami kellemes. Hogy egymaga
                  járhatott. Hogy ha megállott, nem rántotta figyelmeztető szó a továbbhaladásra.
                  Hogy megállhatott akármelyik kirakat előtt. Hogy a város mégiscsak az ő
                  szülővárosa. És hogy ő most már szabad, és szabad ezután teljes életére.</p>
               <p>Egy szürke felöltős, fejfájós homlokú fiatalember erősen az arcába nézett, mintha
                  ismerősnek vélné. Ida kérdőn tekintett rá, de hidegen, hát a szürke felöltő tovább
                  haladt.</p>
               <p>A piactéren megtalálta a cselédszerző boltot. De orgonabúgás hallatszott ki a
                  templomból. Betért hát előbb a szentegyházba.</p>
               <p>Egek ékessége,</p>
               <p> Földnek dicsősége,</p>
               <p> magyarok asszonya...</p>
               <p>Járt már ott gyermekkorában, de csak egy lobogóra emlékezett, amelyen egy felfelé
                  néző, szent asszonynak a képe volt látható, és a lobogó tetején félre volt
                  bitolyodva az aranyozott keresztecske. A lobogót bizony nem találta ott, és így a
                  templom belseje is idegen volt neki. A mise már az evangéliumnál járt. Beült egy
                  padba, egy fekete hódprém sapkás úri leány mögé.</p>
               <p>... Mint pátronánkhoz,</p>
               <p> édesanyánkhoz, folyamodunk...</p>
               <p>Imádságba fogott. De hogy az a prémsapkás leány mozdulatlanul borult a pad
                  olvasólapjára, a homlokát a muffra s összekulcsolt kezére támasztva, egyre azt
                  nézte, hogy alszik-e ott, vagy imádkozik az a leány. És hogyha már a sapkája
                  hódprém, mért más prém a muffja - a muff bizony igen olcsófajta, festett kutyaszőr
                  muff.</p>
               <p>A hódsapkás leány azonban fölemelte a fejét. Zsebkendőt vett elő a muffjából, és a
                  szemét törölgette. Akkor látszott, hogy sír.</p>
               <p>Mikorra Ida kilépett, a piac nagyboltjai is megnyíltak: két bútoros bolt,
                  könyvesbolt, cukrász, ékszerész, női cikkek boltja, s mellette a kalapos. Pesten
                  az ilyen boltok kirakataira csak éppen hogy rátekintett, most azonban nagy
                  érdeklődéssel szemlélgette a női ingeket, csip­kéket, hímzéseket, gallérokat. Egy
                  zöld, selyem napernyő is állt az egyik sarokban, azt is megszemlélte.</p>
               <p>A bútoros bolt kirakatában egy íróasztalka kötötte le különösen a figyelmét. A
                  könyvesbolt kirakatában örömmel látta, hogy csupa regény. Kedve lett volna
                  mindjárt be is lépni, de érezte, hogy nem elégedne meg eggyel: tízenkint veszi ő
                  majd, s a cseléd hozza mögötte haza.</p>
               <p>Az ékszerész boltja kirakatában aranyból való Mária-érmek tetszettek meg neki, s
                  egy karperec, amely láncalakú volt, de a láncszemek apró négyszögűek - a szögletek
                  persze le vannak simítva. A csat szintén négyszögletű, aranylakatocska. A
                  lakatocskán az öt szeg öt kis gyémántszem. Tenger-szín zöld selyemtokban
                  csillogott a gyönyörű karperec.</p>
               <p>Aranyórák és ezüstgyertyatartók is pompáztak a kirakatban, de Ida csak a
                  karperecet szemlélgette. Eltökélte, hogy a klastromba három érmet küld emlékül:
                  egyet Fazekas Boriskának, egyet Mészkuthynak és egyet Paulának, aki mégis
                  legbizalmasabb volt iránta az utóbbi hónapokban. A karperecet meg persze magának
                  veszi meg. A lakatocska tetszett meg neki. Az ő élete is lakat alatt volt eddig.
                  Most már az ő kezébe került a kulcs: akkor nyitja a lakatot, amikor akarja. Vajon
                  drága-e?</p>
               <p>A bolt kirakatába akkor nyúlt be belülről egy gyermektermetű kis zsidó. Szinte
                  elképedt, hogy akkora szakállt visel, szőke, fiatal göndör szakállt. A zsidó két
                  ezüstórát vett be, s elmúlt onnan.</p>
               <p>- Igen áros lehet - fontolgatta Ida -, mégiscsak megkérdezem előbb apámat. Úgy
                  illik.</p>
               <p>S fordult. Sietett a cselédszerző boltba.</p>
               <p>Üldögélt ott vagy hét cseléd, kettő közülük úrias öltözetű. Az egyik már hervadt
                  és beteges arcú, kopott télikabátban. A másik fiatalabb, legfeljebb ha tizenhét
                  éves, vidám tekintetű, csinosabban öltözött, molyrágta rókaprémboa is a nyakában.
                  Bizonyosan ajándékba kapta valamelyik asszonyától.</p>
               <p>- Belsőleányt keresek - fordult Ida a cselédszerző asszonyhoz.</p>
               <p>De a szeme azon a boás leányon állt. Kellemes, szelíd arcú leány volt, kissé
                  férfiasan vállas, de a haja csak szimplán hátra volt fésülve, s ezzel valami
                  polgárias, jámbor természetnek látszott.</p>
               <p>- Ez éppen hely nélkül van - mutatott rá a boltosasszony -, tessék, egyezkedjenek,
                  kisasszony.</p>
               <p>S érdeklődéssel szemlélgette Idát. Ida a leányhoz fordult:</p>
               <p>- Szolgált-e úri háznál?</p>
               <p>A leány fölkelt, és alázatosan állott.</p>
               <p>- Csakis úri háznál, csókolom a kezét, kisasszony. Kőrösy nagyságos úrnál
                  szolgáltam legutóbb.</p>
               <p>- Milyen vallású?</p>
               <p>- Római katolikus, csókolom kezét.</p>
               <p>- Mennyi fizetést kíván?</p>
               <p>- Legutóbb huszonöt koronám volt, csókolom kezét.</p>
               <p>- Én többet is adok, ha látom, hogy jó leány.</p>
               <p>- Ó, kisasszony... csókolom kezét alázatosan.</p>
               <p>- De az első hónapban csak maradjunk a huszonötnél. Mi a neve?</p>
               <p>- Anna. Jantyik Anna, alázatos szolgálatára, kisasszony.</p>
               <p>- Jöhet-e mindjárt, Anna?</p>
               <p>- Mehetek, csókolom kezét, csak a holmim... Hol tetszik lakni?</p>
               <p>- Ó Péter úr házát tudja?</p>
               <p>A leány arca olyanná vált, mintha valaki megfricskázta volna. Szeme gyanakvón
                  villant Idára.</p>
               <p>- Oda nem szegődök.</p>
               <p>Ida elámult.</p>
               <p>- Mért?</p>
               <p>- Tudhatja azt maga. Hogyisne!</p>
               <p>S elfordult. A többi leányra tekintett. Nevetett.</p>
               <p>- Hogyisne...</p>
               <p>Ida megütközve nézett a leányra. De a gazdasszonyukra vélte a leány idegenkedését,
                  hogy az talán nem jól bánik a cselédekkel.</p>
               <p>- Csupán az én szolgálatomra fogadtam volna - mondta szintén elhidegülten -, de
                  hát végez­tünk.</p>
               <p>- A maga szolgálatára se megyek, kisasszony - nevetett a leány.</p>
               <p>S leült a többi leány közé. Érdeklődéssel tekintett az ajtóra.</p>
               <p>Egy feketeruhás, másik kisasszony lépett be, Idánál valamivel fiatalabb, kisebb,
                  arca is keske­nyebb arcú. A fején viseltes hódprémsapka. A kezén kis fekete
                  kutyaszőrmuff. A boltosné szólt nyájasan:</p>
               <p>- Majd küldök én odavalót. (S fölvette a tollat. A könyve fölé hajolt.) Ó Péter úr
                  házába...</p>
               <p>- Valami becsületes, jó leányt - diktálta Ida, s érdeklődéssel tekintett a
                  hódprémsapkás leányra -, magyart és katolikust. Különben hát nem kötelező tán...
                  csak ha látom, hogy nekem való.</p>
               <p>A Jantyik-leány gúnyosan mosolygott Ida cipőjére.</p>
               <p>Alig hagyja el Ida a boltot, egy lihegő, gyönge női hang szólal meg mögötte:</p>
               <p>- Pardon, kisasszony... Ida megfordul.</p>
               <p>A hódprémsapkás leány áll előtte, izgalomtól és sietéstől pirosan.</p>
               <p>- Bocsánat, hogy így az utcán... De mondja a boltosné, hogy a maga szolgálatára...
                  Nagy Ida a nevem... okleveles tanító...</p>
               <p>Ida elmosolyodott:</p>
               <p>- Nekem...</p>
               <p>- Tudom - sietett a szóval a leány -, de olyan kétségbeejtő az állapotom... (A
                  szemét szen­vedőn behunyta egy percre.) És én nem vonakodok semmi munkától. Csak
                  tisztességes lelkek között...</p>
               <p>S a szeme elnedvesült.</p>
               <p>Ida a kezét nyújtotta:</p>
               <p>- Ne csüggedjen, Ida. Reggelizett már? Jöjjön ide a cukrászboltba: alkalmasabb
                  hely a beszélgetésre is.</p>
               <p>Az útjukból két részeg napszámosféle térítette le őket a kocsiútra, két rongyos és
                  piszkos ember, mintha mind a kettő szemeteskocsiban hált volna. Elefánt termetű az
                  egyik, és ősz bajszú, foltos, szürke télikabátban. A másik szakadozott
                  bőrbekecsben, vézna, vérrel futott szemű, bal lábával kajlán lépő, nadrágja is
                  rongyos, piszkos, sáros. De mind a kettő jókedvű. Összeölelkezve tántorogtak, és
                  méternyire gőzölt belőlük a pálinkabűz.</p>
               <p>- Utálom a részeg embert - mondta Ida.</p>
               <p>- Förtelmesek - fintorított a másik Ida is, a hódprémes. S az utca túlsó feléről
                  visszatekintettek. Már akkor az elefánt a kövezeten hevert, s a kisebbik
                  húzkodta.</p>
               <p>- Gyere, pajtás.</p>
               <p>- Megvetsz te engem - nyögte búsan az elefánt.</p>
               <p>- Dehogy vetlek. Kelj fel, no.</p>
               <p>- De tudom, hogy megvetsz, lefele nézel reám.</p>
               <p>A járókelők nevettek. Egy fekete rövid szoknyás asszony szintén rájuk fintoruló,
                  halvány arccal lépett el mellettük, és köpött.</p>
               <p>- Megvetsz - nyögte az elefánt.</p>
               <p>A két leány betért a cukrászboltba. Ida kávét rendelt a hódprémesnek.</p>
               <p>- És süteményeket is - szólt a cukrászkisasszonynak jólelkűen.</p>
               <p>A viharverte madár elmondta a kávézása közben, hogy keserves-nehezen végezte el a
                  tanító­képzőt. Az apja órás volna, de a látása meghomályosodott. Az anyja
                  varrással, mosással, takarításokkal szerzi meg a mindennapi kenyerüket. És még egy
                  tízéves leányka is van otthon. Remélték, hogy ha diplomája lesz, valami jó kis
                  faluban megélnek együtt. De annyi a nőtanító, hogy sehogy nem bír állásra jutni.
                  Elszegődött végre sok apróhirdetés után nevelőkis­asszony­nak, először Kassára.
                  Takarékpénztári tisztviselő volt a gazdája, négy kisgyermek atyja. Igen nyájasan
                  fogadták, különösen a férfi. A gyermekekkel kellett hálnia. A férfi annyira
                  érdeklődött a gyermekek iránt, hogy éjjel is átlátogatott abba a szobába. És
                  mindjárt a második éjjel őt is felzavarta:</p>
               <p>- Csitt - mondta -, csitt! Meg ne ijedjen, kedves.</p>
               <p>Ő azonban mégis megijedt. Mindjárt másnap másik helyet keresett. Talált
                  szerencséjére egy idős házaspárt, ahol egy tizenhárom éves leánykát kellett
                  támogatnia a tanulásban. Már oda­hurcolkodott, mikor megtudta, hogy a házaspárnak
                  jogász fia is van. Egy vasárnap a család vendégségbe ment, a cselédnek is
                  szabadságot adtak. Ő maga maradt otthon.</p>
               <p>Egyszer csak váratlanul visszatér a jogászfiú, s bezárja belülről az ajtót.</p>
               <p>- De én meg nyitottam ám már az ablakot...</p>
               <p>És szomorúan, de büszkén mosolygott.</p>
               <p>- A két év folyamán hét-nyolc helyen voltam. Egy helyen az asszony oly gőgös volt,
                  hogy a konyhán a cselédasztalnál kellett ebédelnem. Más helyen a férj mindig
                  részegen tért haza, s a cseléd hogy semmi csengetésre meg nem ébredt, nekem
                  kellett az ajtót mindig kinyitnom. Legutoljára ebbe a városba hoztak. Tegnap a
                  pesti állomáson szólított meg egy sokszorosan aranyláncos és vastag fülbevalós
                  asszonyság, hogy nem jönnék-e leánykák mellé igen jó helyre. Jöttem a jó helyre.
                  Kitörtem az ablakot a jó helyen, mindjárt az első negyedórában, és rendőrért
                  sikoltoztam. Ha véletlenül nincs rendőr az utcán, nem tudom, mi történik
                  velem...</p>
               <p>Mindezt könnyezve, olykor szomorún el is mosolyodva beszélte a leány, s közben
                  nagy étvággyal fogyasztotta a kávét és a süteményt.</p>
               <p>- Nem akarok rongy lenni, világ rongya! - mondta szinte vadul - a nevelőnőket
                  minden férfi rongynak nézi. Nem megyek többé olyan helyre, ahol előre meg nem
                  nézem, hogy mifélék. És hogy az ajtóm bezárható-e éjjel belülről. Inkább valami
                  olyan boltba állok be, ahol csak nők dolgoznak. Csak annyit tudjak szerezni, hogy
                  felmehessek a miniszterhez, és eléje csaphassam a diplomámat: minek adták, ha
                  nincs iskolájuk, amelyet rám bízzanak!</p>
               <p>Könyörgött Idának, hogy fogadja maga mellé: semmi munkától nem irtózik ő, csak a
                  minden­napi kenyere meglegyen - legalább addig, míg iskolába nem nevezik ki a
                  diplomája szerint tanítónak.</p>
               <p>- Ó, ha a magam kenyerén élhetnék!...</p>
               <p>Ida borzongva, olykor elirtózva hallgatta a szerencsétlen leányt. De egyben
                  tetszett is neki, hogy olyan férfiasan megáll minden veszedelmében. Látszik is a
                  szemén, hogy nem törékeny lélek.</p>
               <p>Fizetéskor eléje tolt egy százkoronást.</p>
               <p>- Kérem - mondta meleg szemmel -, fogadja el tőlem. Nem alamizsnaképp, hanem
                  mintha testvére adná. Én nem tudnék magának parancsolni. Ha meg magától dolgozna
                  mellettem szolgailag, nem nézhetném. Menjen fel ezen a pénzen a miniszterhez, és
                  mondja el neki, amiket nekem elmondott.</p>
               <p>- Elég egy negyede is ennek a pénznek, kevesebb is elég - rebegte hálától könnyes
                  szemmel a hódsapkás leány -, Istenem, hát mégis vannak jó lelkek is a világon.</p>
               <p>S visszatolta a pénzt.</p>
               <p>- Nem fogadhatok el ennyit, bocsásson meg.</p>
               <p>- De el kell fogadnia. Én makacs vagyok, igen makacs. Gyermekkorom óta hallom,
                  hogy kutya makacs rossz természet vagyok. Hát én nem tágítok. Ha nem fogadja el,
                  megfoszt egy örömtől. Fogadja el, Ida.</p>
               <p>És megcsókolta a leányt, mikor elváltak.</p>
               <p>Ida elszemlélődött szinte délig is a városka főterén és főutcáján a boltok
                  kirakatain. Venni nem vett semmit - mert soha életében nem vásárolt még semmit, és
                  így szokatlan is volt neki, hogy valamit magáénak váltson. Attól is tartott, hogy
                  a tapasztalatlanságával visszaélnek a boltosok, meg hát mégse érezte magát
                  szabadjában a pénznek: hátha az apja pazarlónak mondja?</p>
               <p>Csak a könyvesboltba ment hát be. Apácával is járt már könyvesboltban. Vett
                  egynehány kottát, aztán egy Jókai-regényt, meg Mark Twainnek egy német fordítású
                  könyvét. Aztán egy francia füzetkét is pillantott meg: Hugo Victornak a parlamenti
                  beszédeit. Soha nem olvasott a két idegen írótól semmit. Az iskolai
                  irodalomtörténetek csak könyvcímeket tanítanak. Ezernyi könyvcím, de a tanuló még
                  csak látásból se ismer egy könyvet se.</p>
               <p>A könyvkereskedő - egy dülledt szemű, fekete zsidó - igen udvariasan rakta eléje a
                  könyveket, s kérdezte, hova küldje.</p>
               <p>- Magammal viszem - mondta Ida.</p>
               <p>A zsidókról neki különös fogalmai voltak. Az apácákhoz mindig járt be egy-két
                  zsidóleány is. Azok iránt ők mindig tartózkodók voltak. Egyszer, hogy húsvét táján
                  az egyik laskát vitt be tízóraira, irtózással bámultak a laskára.</p>
               <p>Hát Ida magával vitte a könyveket csak azért, nehogy zsidó lépje át a házuk
                  küszöbét.</p>
               <p>Mikor azonban hazaért, szinte ijedten látta, hogy öt zsidó is áll az udvarukban,
                  kaftánosak, tincsesek. S az apja nyájasan beszélget velük.</p>
               <p>Fenn a lakásban meg más meglepődés várt reá: az ebédlő helyén a szalon bútorait
                  találta, csak épp hogy a zongora maradt ott. A hálószobából meg eltűnt az egyik
                  rézágy és éjjeli asztalka. A parkett össze volt taposva és karcolva. Az ablakban
                  egy vörös alsószoknyás leány dolgozott az ablaktáblák tisztításán. Jószabású fűzős
                  cipője a padlón, ő maga harisnyában. Fekete szok­nyája és kabátja az ágyon hevert.
                  Bámuló fekete szeme: mint a küszöbön fekvő vizsláé, mikor kérdőn néz a gazdájára:
                  Kimegyünk-e ma, puskás istenem?</p>
               <p>Látszott rajta, hogy nem parasztleány, de nem is kisasszony. Ida nem ismerte. A
                  leány nem köszönt neki.</p>
               <p>- Kicsoda maga, kedves? - kérdezte Ida.</p>
               <p>A leány nem felelt. Az ablak már tiszta volt. Egyenkint csukdosta be.</p>
               <p>- Nem hallja? - folytatta Ida - a mi szolgálatunkban van maga? Vagy csak segítőnek
                  hívták?</p>
               <p>A leány, mintha nem is neki szóltak volna, még csak hátra se tekintett. A belső
                  ablak­szárnyakat is becsukta. Aztán sietve vonta fel hidegtől és víztől
                  kivörösödött két kezével a cipőjét.</p>
               <p>- Nagyothall talán? - kérdezte hangosabban Ida.</p>
               <p>A leány nem felelt. Szinte ijedten nyúlt a felső szoknyájáért és kabátkájáért. S
                  hogy magára öltötte, csinos leánykának látszott: tizenhét éves lehetett, tiszta
                  képű, oly telt arcú, hogy szinte tokás. Szeme mindig elnyílt, fekete hideg szem,
                  csaknem összeérő fekete szemöldök alatt; ajka duzzadt, piros, mintha mindig
                  paprikás ételt enne.</p>
               <p>- Bocsánat - szólalt meg akkor elmosolyodva.</p>
               <p>S a hangjában volt valami kellemetlen hangosság és vontatottság.</p>
               <p>- Idevaló maga? - kérdezte Ida.</p>
               <p>A leány figyelmesen nézett Ida arcára.</p>
               <p>- Ma jjjöttem - nyögte.</p>
               <p>S összekapkodta a törlőrongyokat meg az ablaktisztító port.</p>
               <p>- Még a padlót is - mondta Ida - törölje tisztára.</p>
               <p>A leány nem felelt. Kisietett a szobából.</p>
               <p>Helyette Anna lépett be. Mozdult, hogy kezet csókoljon Idának, de mégis
                  abbahagyta, csak állt kipirosodott képpel.</p>
               <p>- A padlót - mondta Ida -, ennek a leánynak is szóltam már, de... Bolond ez vagy
                  siket?</p>
               <p>- Siketnéma, kisasszony. Ma fogadta a tekintetes úr a kisasszony mellé. Neki is
                  Anna a neve, hát aszonta gazdasszonyom, hogy Panninak nevezzük.</p>
               <p>- Énmellém? Vagy Erzsi kisasszony mellé?</p>
               <p>- Kisasszony mellé. Erzsi kisasszony nem tér többé vissza. Ma küldött el a
                  holmijáért. Az imént vitte el az anyja a holmiját, még a szappanját is, pedig már
                  vékonyka maradék volt, mint egy ötkoronás.</p>
               <p>Ida csak nézett.</p>
               <p>Déli harangszó kondult meg. Ida keresztet vetett magára, s a Mária-képet kereste a
                  tekintete. De abban a percben haragos ordítás hallatszott fel az udvarról, hogy
                  szinte belerendült a ház. Az apja hangja:</p>
               <p>- Hát ennyi esze sincs magának! Azt a...</p>
               <p>S következett Krisztusnak és Istennek olyan káromlása, hogy Ida megrázkódott belé.
                  Meg­rázkódott, mintha tőrt döftek volna a fülébe. Holtszínre vált arccal lépett az
                  ablakhoz. Csakugyan az apja. Egy bőrkötényes emberrel hurrog az apja, s egy
                  hordóra mutogat.</p>
               <p>Ida fájdalmasan hunyta be a szemét.</p>
               <p>A gyomrát szinte rázta az istenkáromló durvaság. És hogy az ő apja!...</p>
               <p>Negyedóra nem telt belé, az apja lépéseit hallotta a szalonban.</p>
               <p>- No, kedvesem - üdvözölte vidáman Péter úr -, hát hol szórakoztál ennyi ideig?
                  Nini, csak nem vagy tán beteg?</p>
               <p>- Csak múló...</p>
               <p>- Hát hol voltál? Mit vettél? Miket rendeltél?</p>
               <p>- Csak vagy három könyvet - felelte Ida, alig tekintve az
                  apjára.</p>
               <p>- Csak három könyvet? Hát ruhát? Bútorokat? Másmindent, amit szemed-szád
                  kíván.</p>
               <p>- Ráérünk.</p>
               <p>- Beteg vagy te, leány. Hívatok orvost.</p>
               <p>- Nem, nem, már elmúlt.</p>
               <p>- Hát gyere, csókolj meg, aztán asztalhoz: ebédelünk. - Annál hidegebb csók nem
                  érte soha Péter úr vasbajuszos ábrázatát.</p>
               <p>Az ebédlőben csak két teríték volt. Péter úr vidáman falogatott. És csevegett.</p>
               <p>Ida alighogy érintette az ételeket. S nem bírt ránézni az apjára.</p>
               <p>Az apa azonban vidáman eddegélt tovább.</p>
               <p>- Az egyik ágyat elvitettem. Láttad? Anyádé volt. A másik ágy gyermekkorodban is a
                  tiéd. Abban is halhatsz meg majdan, ha akarod, remélem, hosszú vénség után. Anyád
                  igen szeretett. Ha életben maradt volna, bizonyára nem engedett volna el maga
                  mellől.</p>
               <p>Idának elnedvesült a szeme.</p>
               <p>- Kik jártak a házunkba? - kérdezte még mindig elszorult szívvel - kik voltak az ő
                  asszony­barátjai?</p>
               <p>- Csak neveket mondhatok. De hát a nevek is csak szavak. Nem ismered őket.</p>
               <p>- Éppen azért, hogy ismerjem.</p>
               <p>- Csak három barátja volt. Egy orvosné, aki keresztanyád is, még abban az évben
                  elköltözött innen. Erdélybe vagy hova mentek. Aztán egy másik orvosné. Az már
                  meghalt. Meg még egy asszony: a polgármesterünk első felesége. Az is a pokolban
                  van azóta, és várja keresztanyádat, a közös üstbe.</p>
               <p>Ida csak nyitogatta a szemét.</p>
               <p>- Gyűlölte őket, apukám? - Az apa vállat vont:</p>
               <p>- Kisvárosi asszonyok egyetlen mulatsága, hogy egymást bujtogatják. A férj
                  ellen.</p>
               <p>- De hát miféle családokkal ismerkedek én itt majd meg?</p>
               <p>- Ezt a klastromban kérdezted volna: nem kívánkoztál volna haza. Vannak itt úri
                  családok, de én sose fordultam meg egyiknek se a szalonjában. Se azok énnálam.
                  Mármost hát hogy vigyelek el akármelyikhez, ha nekem magamnak is be kell
                  egyidejűleg mutatkoznom?</p>
               <p>Ida elrökönyödve bámult.</p>
               <p>Ő már előre kifestette magának, hogy hogyan ismerkedik össze a városa-beli
                  lányokkal; hogyan talál közöttük egy-két bizalmas barátot; hogyan trécselnek,
                  tanácskoznak divatos ruhákon, bálokon, új színműveken, új dalokon; hogyan
                  zongoráznak, táncolnak, sétálnak - persze a város első gavallérjainak a
                  kíséretében.</p>
               <p>Az apa látta a leánya arcán, mire gondol. Őt magát is kedvetlenítette az ügy.</p>
               <p>- Különben se hozzád illők - legyintett megvetőn -, nincs az a műveltségük, ami
                  neked. A társasélet merőben más itten: a rácok gyűlölik a magyart. Hogy miért? Azt
                  a jó Isten se tudja. Hiszen a horvátot is gyűlölik. Hát itt nincs társaságod. Aki
                  volna, nem hozzád illő.</p>
               <p>Ida elszomorodott.</p>
               <p>Az apa nagy étvággyal ette a túrós metéltet. Öt-hat böketet is gyűjtött egybe a
                  villáján, s nyomta nagyra nyílt szájába. S amíg megint böködött, beszélt
                  tovább.</p>
               <p>- Azért kell keresnünk valami szegény bárónét vagy grófnét, akivel te
                  rendelkeznél. Néha utazgatnál is vele. Jó körökből való fiatalemberekkel
                  ismertetne meg, s választanál közülük... Eddig nem találtam. Pedig hát volna, de
                  az egyre-másra gazdagodó zsidók szinte mind lefoglalják őket. A műveltség
                  külsőségeit tanulják tőlük még a férfiak is: hogy a társaságban ne beszéljenek
                  pénzről, ne vakarják a szakállukat, ne forgassák a szemüket, ha vendéglőbe lépnek,
                  és hogy tabldotnál nem azért tesznek fehér kendőt a tányér mellé, hogy a vendég a
                  maga zsebkendőjét kímélje vele.</p>
               <p>- De hát egyet se talált, apukám...</p>
               <p>- Hármat is találtam volna. Egy bárónét találtam Pesten, igazi német bárónét. Az
                  akkor is részeg volt, mikor beszéltem vele. Egy másik bárónét Bécsből hoztam le.
                  Az nem akart megválni a kutyájától. Az arcát meg úgy lisztezte, hogy ha legyezte
                  magát, felhőkben szállt róla a liszt. Egy grófné is akadt volna, igazi francia
                  grófné, oly művelt, hogy még akkor se veti keresztbe a lábát, ha tüskét vesz ki a
                  talpából. És oly szegény, hogy csak egy inget, egy zsebkendőt, egy pár harisnyát
                  ad mindig mosásba. De annak is van egy tizennégy éves leánya, és még rá két kisebb
                  fia is. A fiúk most nevelőintézetben vannak. Mármost képzeld el, hogy az a grófné
                  a maga lányát is hordozza, téged is. Ahányszor te ruhát rendelsz vagy ékszert
                  veszel...</p>
               <p>- Ezt ne is fejtegessük.</p>
               <p>- No ugye? És aztán a két kölyök hol töltse másutt a vakációt, ha nem az anyja
                  mellett? Szerettem volna pedig, mert mindjárt az első kérdése az volt, hogy
                  hátaslovam hány van az istállóban.</p>
               <p>Ida már nem is hallgatott a fejtegetésekre: rossz érzéssel nézte, hogy az apja
                  parasztosan fogja a kést, és csámcsogva eszik.</p>
            </div>
            <div type="chapter">
               <head>7</head>
               <p>Ida olyanformán érezte világát, mint aki hosszú sóvárgás után végre eljut
                  Olaszországba - de decemberben.</p>
               <p>Olvasott, zongorázott. Vagy csak ült, és bámuldozott maga elé, mint a
                  szárnyacsüggedt hattyú.</p>
               <p>Az apja napról napra biztatta, hogy csak vásárolgasson, rendezkedjen a szobáiban
                  gusztusa szerint, vegyen ruhákat, virágokat, könyveket, kottákat. De Ida jobbára
                  csak könyveket vett, jó és rossz könyveket, csak épp a címük szerint válogatva -
                  hármasával-négyesével. Szégyen­től égő arccal olvasta némelyiket. Alighogy
                  belekezdett, már oly utálattal fogta, mintha köpőláda volna a kezében. Dobta a
                  tűzbe, Nem így képzelte ő a szerelmet, ahogy ezek a könyvek írják, hanem valami
                  mennyeien tiszta, szent mámornak, amely a nőt a férfival örök egységbe forrasztja.
                  (Már hát úgy értve az örök szót, ahogyan nők és gyermekek
                  érzik mindig öröknek a földi életet is.)</p>
               <p>Az apa egyszer Nórát is említette, hogy Ida látogassa meg.</p>
               <p>- Ő meglátogatott téged: viszonoznod illik. Hiszen igen művelt leány, és úgy
                  énekel... Nem­hiába hogy madarak közt nőtt fel. Te zongoráznál, ő énekelne: milyen
                  jól töltenétek az időt.</p>
               <p>- Nem, azt nem - döbbent el Ida.</p>
               <p>- Miért?</p>
               <p>- Csak, hát...</p>
               <p>- Műveltebbet nem találsz ebben a városban. A megyében se.</p>
               <p>- Nem, nem...</p>
               <p>- De ha én akarom.</p>
               <p>Ez olyan nyers hangon volt mondva, amilyennel az apa a munkásaira dörgött.</p>
               <p>Ida elsápadt. Olyanforma érzés nehezítette el, amilyen érzés a vascsappantyúba
                  szorult állaté lehet. A lélegzete is elnehezült.</p>
               <p>Már a nyelvén volt, hogy megmondja: miért idegenkedik Nórától. De a klastromban
                  bele­nevelték, hogy rosszat mondani senkiről nem szabad. Akkor se, ha igaz. Nem
                  mozdult rá a nyelve.</p>
               <p>Az apa fölkelt. Föltette a kalapját.</p>
               <p>- Délután négy órakor meglátogatod! - S kiment.</p>
               <p>Ida úgy ült, mintha egy mázsa ólmot dobtak volna rá.</p>
               <p>Bágyadtan mozdult végre. A szeme a felsőkabátját kereste. Olyan volt neki a ház,
                  mintha kevés volna benne a levegő.</p>
               <p>De hova menjen? Csak a templom meg a boltok... A templom délután már nincs nyitva.
                  Vásárlásokra meg kinek volna kedve földrengés órájában?</p>
               <p>A szeme a könyvesbolton állt meg. Betért.</p>
               <p>És válogatta, nézegette a könyveket, csakhogy az idő teljen, szomorúságtól nehéz
                  fejét szóra­koztassa. Egy óra múlván ötven könyv is hevert már ott egy csomóban,
                  regények, versek, egy szakácskönyv és egy német kertészkönyv is - csak épp mert
                  színes virágképeket pillantott meg benne.</p>
               <p>S tán még más könyveket is vásárolt volna, de már akkor egy nyurga, fekete
                  felöltős úr is lódult be a boltba.</p>
               <p>- Isten hozta, tanár úr - nyájaskodott vele a boltos.</p>
               <p>Kezeltek is. A tanár úr egy görög könyv iránt érdeklődött, hogy megérkezett-e. Nem
                  érkezett meg. A tanár úr leült a nádszékre a kályha mellé, és hosszú lába-szárát
                  keresztbe vetve szemlélgette Idát.</p>
               <p>Ida nem nézett rá, mégis látta féltekintettel, hogy szemüveges és nyírott, fekete
                  bajuszú ember, és hogy unalommal lógázza a kalucsniját.</p>
               <p>- Hová parancsolja, hogy küldjem? - kérdezte végül a boltos.</p>
               <p>Ida csak akkor eszmélkedett: hogy ő most itt bemutatkozzon ennek a boltosnak?...
                  meg az a tanár is hallja?... Már a nyelvén volt, hogy azt mondja: majd ideküldöm
                  érte a cselédemet - de a boltos már akkor megnyomta a házitelefon gombját, s a
                  válasz is bement.</p>
               <p>- Bodoky! - szólt bele a boltos a telefonba - fogja a kalapját, kabátját: jöjjön
                  fel.</p>
               <p>Ida szempillája a Bodoky névre megrezzent. Várakozón lesett a bolt belső szobája
                  felé. Lábdobogás hallatszott onnan: lépcsőn sietett valaki alulról, valami
                  pincehelyiségből felfelé.</p>
               <p>Egy kisfejű legénynek a feje lökkent végre elő a nyíláson. A szeme vörös szegélyű,
                  mint aki sírt vagy álmatlankodott. A haja agyag-szín, oldalra pomádézott. A nyakán
                  ferdén álló, vörös pettyes, fekete nyakkendő, és szennyes, alacsony gallér. Aztán
                  egy csontos, vékony test emelkedett ki viseltes drapp-szín télikabátban. S ott
                  állt a Bodokynak nevezett sima fejű és vereses bajuszkájú fiatalember, két vékony
                  lábszáron, a kezében egy zsíros karimájú, fekete keménykalapot lógatva. Teljesen
                  ismeretlen valaki.</p>
               <p>- Kösse össze ezeket a könyveket - rendelkezett a gazda -, s vigye a kisasszony
                  után.</p>
               <p>Bodoky értő kézzel rakta rendbe a könyvcsomót, s borítékolta, madzagolta. Közben
                  Idára is sandított.</p>
               <p>Bent nem szólt egy szót se, de amint leléptek a boltajtó egyetlen lépcsőjén,
                  megszólalt:</p>
               <p>- Hová visszük, kisasszony?</p>
               <p>- A Fürdő utcába - felelte Ida még mindig nyiladozó szemmel. - Ó Péter úr
                  házába.</p>
               <p>S várakozással lesett a koravén ifjúra: hogyan fogadja az Ó Péter nevet?</p>
               <p>- Ó Péter úrhoz? - kérdezte megélénkült arccal Bodoky. - Alt Petihez?</p>
               <p>- Ismeri talán?</p>
               <p>- Én ne ismerném? - mosolyodott el Bodoky - öklömnyi korom óta. Hiszen én vagyok a
                  klavírmájsztere. Úgy is hí, hogy Fiszd úr. Stern nevezett
                  el Fiszd úrnak, a patikus - a Pista név helyett.</p>
               <p>Udvariasan kívül térült a járó szélére, s a könyvcsomólékot a bal vállára vetette,
                  hogy Idához ne ütődjön.</p>
               <p>- Klavírmájsztere? - bámult el Ida.</p>
               <p>- Klavírmájsztere - bólintott vígan Bodoky -, minden szombaton. Van ott néha olyan
                  ricsaj... Húszan is néha... Mind válogatott jó ivó. Az egy Stern a kontár, a
                  patikus. De az a fő tréfa­mester. Nem ismeri? Az szállítja majd magának a szagokat
                  is: a parfümöket. Mert maga ugye az új kisasszony, aki Erzsinek a helyére jött?
                  Itt mindig gyors a változás. Mint a moziban. “Hazahozom a
                     lányomat”, mondja komolyan Alt Peti. És fizet, és mars. Mindeniket így
                  röpíti el. Magát is majd ígyen. Ámbár maga okosabbnak látszik, mint az eddigiek.
                  Mink azt hittük: Nóra következik. Az ám nem száll olyan könnyen lépre, mint az
                  apjának a cinke. Ravasz, huncut kis róka. Vagy tán jobban mondva: rigó.
                  Nagyszerűen fütyül. De csak egy este fütyült, danolt és táncolt köztünk. Hogy
                  táncol a bestia! Az asztal tetejin!... Maga is táncol? Nem? No, majd este
                  meglátjuk. Játszok én láb alá úgy, hogy maga is egyszerre rúgja a padlót... Nóra
                  pukkad, ha meghallja. Ugyancsak főzte pedig már az öreget...</p>
               <p>Ida már szinte támolygott.</p>
               <p>- Mi az, hogy főzte? - kérdezte fuldokolva.</p>
               <p>- Főzte? Mehetünk lassabban is, kisasszony, ha fárasztja a járás. Hát főzte:zsidóul van mondva. Voltaképpen nem is zsidóul, hanem
                  olaszul. Goethéből szippantották a zsidók, Goethe Cellini-fordításából. Mert Goethét csak ők olvassák. Attól a tanártól
                  hallottam, akit ott látott a boltban. Nagy filológus. (S emelt a könyvterhen.) No
                  de ennyi könyv! Szereti a könyveket? Még ilyen kisasszonya nem ragadt Ó Petinek.
                  Olyan azonban volt már, aki nem tudott olvasni. Minek is hívták? (S a levegőbe
                  pillogott.) Kukinak. De nem Kuki volt persze az igazi neve: Karolin vagy mi. Mégse
                  Karolin, mert hiszen azt Krinolinnak hívtuk. A manó tudja már. Alt Peti mindenikre
                  stempliz valami tréfás nevet. Magának még nincs? Estére már lesz.</p>
               <p>Egy négyesfogat robogott el az utcán mellettük. Ida nem nézte sem a hintót, sem a
                  benn ülőket. Még a ruhájára se nézett, hogy fröccsent-e rá az utca sarából. Olyan
                  utálat émelygett a lelkében, hogy ha otthon érzi, tán elájul belé.</p>
               <p>Bodoky sok mindent fecsegett még, kaszálón lépve, térdén buggyos, sovány lábaival.
                  Afféle röhhencs-legény, ordináré fráter. Ida már csak úgy hallgatta, mintha nem
                  neki beszélnének.</p>
               <p>Csak lépkedett sietve, hogy Bodoky szinte lihegett már, mikor az utcájukba
                  értek.</p>
               <p>- Adja be, kérem, a könyveket ide a boltba - szólalt meg akkor Ida -, az inas majd
                  felhozza. Köszönöm.</p>
               <p>S hidegen bólintott. Beröppent Bodoky elől a házba.</p>
               <p> Délután négy órakor az apa nyitott be Idához. Félrecsapott pörge kalap a fején,
                  csokros, szalma-szín selyem nyakkendő. Az arca frissen beretvált. Bajusza tükörben
                  pödört. Ruhája parfümös.</p>
               <p>- Készen vagy, Idám?</p>
               <p>Ida felelet helyett a kalapjáért nyúlt.</p>
               <p>Ahogy így az apja felé fordult, Ó Péter szinte elhőkölt: a leánya szeme vörös és
                  csupa víz. Sápadt arcán is a könnyekmarta vörös foltok.</p>
               <p>- Mi bajod?</p>
               <p>- Engedelmeskedek - rebegte Ida -, kötelességem, hogy engedelmeskedjek.</p>
               <p>És a szeméből szinte bugyogott a könny.</p>
               <p>- Nem, hát így nem jöhetsz el - hüledezett az apa -, nem értem... De hát mi
                  bajod?</p>
               <p>- Engedelmeskedek, készséggel engedelmeskedek - ismételte Ida.</p>
               <p>S remegő ajkait összeszorította.</p>
               <p>Ó Péter összevont szemöldökkel bámult.</p>
               <p>- Mintha csak boldogult anyádat látnám. Valakinek nem tetszik az orra, hát nem
                  tetszik. És toppant és sír: neki nem tetszik.</p>
               <p>Elment, de csak a lépcsőig haladhatott. Megint visszatért. Ida az ablaknál ült, és
                  vizes szemmel bámult ki a tavaszi felhőkre. Nem tekintett vissza az apjára.</p>
               <p>Ó Péter csak állt. A szemöldöke egyre összébb vonult. Aztán megint megfordult, és
                  elment.</p>
               <p>S mintha aznap a szíve is elment volna az apának, egyre ritkábban találkoztak.
                  Vacsorára előbb se járt haza az apa, aznaptól aztán az ebédlőasztalnál is egyedül
                  ült a leány.</p>
               <p>Az idő közben naposodott, enyhedett.</p>
               <p>Ida csak ült a szobájában, s olvasgatta a könyveket. Vagy csak lógatta a fejét, s
                  bámuldozott maga elé. Senki ismerőse, csak a néma leány. Az ebédjét, vacsoráját is
                  az szolgálta be. Ha templomba ment, az a lány kísérte. Ha bent nem volt dolga a
                  lánynak, az ajtó előtt kötögetett, varrogatott.</p>
               <p>Ida hát csak üldögélt, mint valami rab. Lógatta a fejét. Könnyes szemmel
                  bámuldozott. Sápadozott. Könyökölt a szék karján, és olvasásra erőltette a
                  figyelmét, de a könyv levele nem fordult: csak nézte-nézte olykor a könyvnek azt
                  az egy lapját, s bele-belekezdett, de nem haladt a harmadik mondatig.</p>
               <p>Azokban a napokban sokat imádkozott. Reggelenként eljárt a templomba, s imádkozott
                  egyre könnyesebb szemmel a Mária-kép előtt, mint ahogy a hódprémes cselekedte.</p>
               <p>Napos időben meg az anyja sírjához járt ki.</p>
               <p>- Ó, édesanyám, te egyetlen szív, aki szerettél!... Mért nem hoztál magaddal ide
                  le is magad mellé?!</p>
               <p>Egy délben az apja megint ott ült az ebédlőasztalnál. Ismét vidám volt, és melegen
                  szólt a leányának:</p>
               <p>- Még mindig ez a klastromi pepita van rajtad: hát mért nem rendelsz tavaszi
                  ruhákat? Mondtam, hogy ne gondolj az árával, csak mondd, hogy Ó Péter úrnak a
                  nevére könyveljék. Vagy ha neked szokatlan ez...</p>
               <p>Belenyúlt a kabátja belső zsebébe, és széles, fekete tárcát vont elő onnan. A
                  tárcából százasok fitultak elé, s köztük ezres is. Kinyálazott egy ezrest.</p>
               <p>- Nesze: egy, kettő. Nesze, adok hármat. Ezen akár hat ruhát is vehetsz. Ne
                  zsugoriskodj, mint anyád. - Étel-szünetben aztán ismét megszólalt:</p>
               <p>- Csak úgy mellékesen említem, hogy Bécsben van egy leánypanzió. Apácák
                  alapították árva hajadonoknak, akik elég módosak arra, hogy a maguk költségén
                  éljenek, de nincs olyan rokonuk, akinek a fedele alá húzódjanak.</p>
               <p>- Köszönöm - pillogott Ida a tányérjába -, elég volt a klastromból.</p>
               <p>- Nem erőltetlek. Van egy másik értesülésem: egy dragonyos ezredesnek az özvegye.
                  Negy­ven­éves. Magányos nő. Előkelő családból való. Szereti a zenét és hegyi
                  túrákat. Beszél németül, franciául és olaszul. Magához venne. Mert ő meg
                  társalkodónőt keres. Én aján­lottalak neki - csak levélben, mert személyesen nem
                  ismerem. De mert hallottam, hogy úrinő és még nem vénasszony - hát csak úgy
                  levélben írtam neki. Itt a válasza.</p>
               <p>Ida eleinte érdeklődéssel hallgatta a hírt. De aztán elkomolyodott. Mind a két
                  ajánlatban azt látta, hogy az apja kifelé keresi neki a helyet. S mentül távolabb.
                  Neki is kedvesebb volna már kívül az ajtón, de hogy ő akármiféle úriasszonynak is
                  a keze mozdulatait lesse... Aztán hát az az asszonyság ha még fiatalos kedvű, maga
                  is férjet keres. A nők ösztönös tisztánlátásával érezte, hogy megint csak pórázra
                  kerülne. Se katroc, se póráz, többé soha!</p>
               <p>- Nem érdekel - mondta röviden.</p>
               <p>Az apja vállat vont. Hallgatott. Gondolkodó szemmel eddegélt.</p>
               <p>- Hát, csak használd el azt a pénzt kedvedre - mondta ebéd után.</p>
               <p>S bevonult az írószobájába.</p>
               <p>Ida ebéd után megint csak lógatta a fejét. Fájt neki, hogy az apja nem olyan
                  egységes szívű vele, mint ahogy más leányok egységesek az apjukkal. Hányszor látta
                  a klastromban, hogy egyik-másik leány úgy fut az apjához, mint a csirke, mikor a
                  két szárnyát fölemelve fut a tyúkhoz, amely kiköltötte. De az meg, hogy olyan
                  szerető gondoskodással nyomkodja a pénzt a kezébe, mégiscsak arra vall, hogy az
                  apai érzés nem fagyott el végképp a szívében.</p>
               <p>Végre is meg kell alkudnia a kénytelenséggel. Az apja ha nem is úriember, de mégis
                  apja. “Dorbézol” - hát férfi. A férfiak nem nők. Rudolf trónörökös nem dorbézolt?
                  A királyról is mondják, hogy nagyokat iszik. Csak az a sárga bestia!... De hát
                  bizonyára hiába főzi. Nagy a korkülönbség is köztük. És hát ha apuka ordináré
                  ember is, van esze. Jó ember, esze is van. Csak hát: szereti a víg társaságot.
                  Sternt és Fiszd úrt és az asztalon táncoló rigót.</p>
               <p>Az arca kissé elfintorult, aztán megint álmodozóvá vált. Hátha azon fordul minden,
                  hogy ő csakugyan dacos természetű, mint ahogy az apácák mondogatták? Nem jobb lett
                  volna-e akkor vele mennie Nóráékhoz, s ott tartózkodóan, hűvösen viselkednie?
                  Apuka abból aztán látta volna, hogy nem egy fából valók, s talán ő maga is
                  elhűvösült volna Nóra iránt. Akkor aztán egy-két megjegyzés visszatéret, s apuka
                  megértette volna, hogy Nóra afféle ledér leány. A szívük együtt maradt volna.</p>
               <p>És sok volna, volna után - amely a nők gondolkodásának örök
                  tengelye - valami meleg buzdulás kélt a mellében: mi lenne, ha belépne az apjához,
                  és a nyakába borulna:</p>
               <p>- Édes jó apukám, szeress engem!</p>
               <p>A szeme elvizesedett. Fölkelt, és átsietett a szalonon és ebédlőn. A dolgozószoba
                  ajtajának a kilincsére tette a kezét. S óvatosan benyitott.</p>
               <p>Az apja a díványon feküdt. Egy újság a padlón. Látszott, hogy a kezéből esett ki.
                  Aludt. Elnyílt szájjal aludt a díványon.</p>
               <p> Ida fölvette az újságot. Széttekintett: hova tegye? Aztán mégse tette sehova:
                  bevitte magával a szalonba. És olvasta.</p>
               <p>A politikai rész nem érdekelte, csak a novella. Most már olvashat újság-novellát
                  is, mindent. Mégis előbb végigforgatta. Egy törvényszéki hírt mindjárt el is
                  olvasott, mert Érdekes válópör volt a címe. Az újság utolsó
                  levelén lyukba akadt az ujja: négyszögű kis nyírott lyuk az apróhirdetések lapján
                  - bizonyosan az apja nyírt ki valami olyan hirdetést onnan, ami az üzletét
                  érdekli.</p>
               <p>A nagyobb hirdetések közt megfogta a szemét egy ékszerésznek a hirdetése. Arról az
                  ő városuk ékszerésze ötlött az eszébe, s a Mária-érmek. Hogyan megfeledkezett az
                  érmekről. No, pótolja.</p>
               <p>Az ajtóhoz lépett, és intett a néma leánynak, hogy kimennek.</p>
               <p>Mennyi pénzt vigyen magával? Mind nem viszi, mert elvesztheti. Az érem nem nagyobb
                  egy húszkoronás aranynál: az ára se lehet sokkal nagyobb. A tarsókájába tett két
                  százast, és felöltözött.</p>
               <p>- Gyere, Panni.</p>
               <p>Az ékszerész boltjánál megállt, és ismét végigszemlélte a Mária-érmeket. Közben a
                  karperecet is kereste a szeme, a láncocskákból oly gyönyörűen összemívelt
                  karperecet, a gyémántos lakatocskákat. Nem látta már ott. Már három karperec
                  csillogott a helyén - egyik sem olyan szép, mint amaz volt.</p>
               <p>Valami olyanféle érzés nehezítette el a mellét, mintha attól a karperectől őt
                  fosztotta volna meg valaki.</p>
               <p>De hátha még megvan.</p>
               <p>- Maradj ideki - mondta a némának. S belépett.</p>
               <p>A boltban csak egy fiatal asszony ült. Vastag aranyláncot kefélt egy fiók fölött -
                  göndör fekete hajú, tokás asszony. Ida belépésére üzleti mosolygás jelent meg az
                  arcán.</p>
               <p>- Alásszolgája...</p>
               <p>Ida a Mária-érmeken kezdte volna, de hogy zsidó nőt látott maga előtt, egyszerre
                  mellőzte az ügyet.</p>
               <p>- Egy karperecet láttam a minap a kirakatban - kezdte egyenesen -, láncforma,
                  lakatocska a zárója.</p>
               <p>- Tudom - bókolt készségesen az asszony -, hát nincs már ott? Mostanában adhatta
                  el az uram.</p>
               <p>Kihúzott egy fiókot, és keresgélt benne.</p>
               <p>- Elkelt, látom: elkelt - mondta aztán -, de vannak itt szebbek is, kisasszony.
                  Igen olcsók.</p>
               <p>- Nekem az kellett volna.</p>
               <p>- És ma érkeztek gyönyörű, új gyűrűk, divatosak.</p>
               <p>Ezt mondva, már oda is tette Ida elé a kis fekete bársonytokot, amelyben vagy száz
                  gyűrű kínálkozott ékes mindenféleségben a szemeknek.</p>
               <p>Ida gondolkodva nézett a gyűrűkre. Nem volt gyűrűje. A klastromban csaknem minden
                  szombaton gyónta a bűnei között:</p>
               <p>- Bűnös vágyakozással szemléltem egy leánytársamnak a gyűrűjét.</p>
               <p>S néha még pótlása is volt a vallomásnak:</p>
               <p>- Fel is próbálgattam.</p>
               <p>Most már szabad neki is gyűrűt viselnie, sőt kell is. Hol van olyan nő csak egy is
                  a világon, aki nem visel gyűrűt? Azt is tudta, hogy milyen színű ruhához milyen
                  ékkövek illenek. Csak a gyémánt viselhető minden ruhához.</p>
               <p>Egy vékony gyémántgyűrűn megállt a szeme. De eszébe fordult, hogy az édesanyjának
                  mennyi mindenféle gyűrűje volt - hiszen azok megvannak. Különös, hogy az apja nem
                  adta eddig elő. Gyémántgyűrűre azonban nem emlékezett.</p>
               <p>- Mi az ára?</p>
               <p>- Csak nyolcszáz korona, kisasszony. De van itt olcsóbb is. - S mutatott egynéhány
                  apróbb kövű gyűrűt.</p>
               <p>Ida szeme a nyolcszázkoronáson maradt.</p>
               <p>- Nem hamis ez?</p>
               <p>- Ó, nem. Vannak hamis kövű gyűrűink is. Tessék. Ezek külön vannak. Kisasszony elé
                  nem tettem volna... Látom én azonnal, mindjárt az első szempillantásra a vevőn:
                  kinek milyen való.</p>
               <p>- És az árából sem enged?</p>
               <p>- Egy fillért se, kisasszony. Mert látom én azt is azonnal, hogy kinek tartsam
                  feljebb az áránál, kinek ne.</p>
               <p>Ida habozva pillogott a gyűrűre.</p>
               <p>- Nálam nincs is annyi pénz...</p>
               <p>S bánta, hogy otthon hagyta pénzét. Micsoda oktalanság! Hiszen ő nem olyan
                  szeleburdi, mint más nők: soha ő semmit el nem hagyogat.</p>
               <p>A boltba egy szőke szakállú, kis zsidó lépett be, fáradt arcú és keskeny vállú, a
                  soha meg nem növő emberek fajtájából való, akik hátulról nézve még ötvenéves
                  korukban is fiúknak látszanak. Az asszony szeme gyorsan rápillogott, s utána a
                  szemöldöke is felrándult meg vissza.</p>
               <p>- Nem baj, kisasszony, félretesszük addig. Vagy ha tetszik, hazakísérem, és otthon
                  fizeti. Messze lakik?</p>
               <p>- A Fürdő utcán. Ó Péter úr üzletét ismeri talán?</p>
               <p>A szőke zsidó már akkor ott állt a pult mögött, az asszony mellett.</p>
               <p>- Ó Péter úr? - szólalt meg egyszerre megelevenülten - talán a kedves leánya?...
                  Van szeren­csém... Igen örülök. S te ilyen gyári gyűrűt mutatsz a nagyságos
                  kisasszonynak? Neki nem ilyen való.</p>
               <p>S nagyserényen nyitott egy kis vaskazettát. Abból kapkodott elő apró
                  marokin-tokokat.</p>
               <p>- Méltóztassék. Ezek az igazi gyémántok, briliánsok... - És szemrehányón fordult a
                  felesé­gének:</p>
               <p>- Hogy gondolsz ilyet... a nagyságos kisasszonynak... - Az asszony röstelkedve
                  vonult el a pulttól.</p>
               <p>- Nem tudtam... Bocsánat...</p>
               <p>A zsidó valóban pompás gyűrűket bontogatott elő.</p>
               <p>- Tessék: ez az igazi briliáns. Ez is. A legutóbbi párizsi divat. Ez mind igazi. Ó
                  Péter úr kedves leányának nem is mernék másodrendű árut ajánlani. Ugyebár kedves
                  atyjaura őnagysága mondta, hogy hozzám jöjjön, kisasszony? Én vagyok az ő
                  szállítója. Méltóztassék ezt nézni, ezt a remek ovál-briliánsot. Hercegnőknek
                  való.</p>
               <p>Ida azonban már gyanút fogott. A zsidónak csak az a mondása rezgett a fülében,
                  hogy ő az apjának a szállítója. Vajon gyűrűkkel is kereskedik-e az apja? Vagy akik
                  nagyban veszik a bort, gyűrűkkel szokták a vételt kellemessé tenni? Vagy hogy még
                  az anyja gyűrűiről van szó?</p>
               <p>Kiválasztotta a legolcsóbbnak látszó gyűrűt, s az árát kérdezte.</p>
               <p>- Kérem, azt majd elintézem kedves ura-atyja őnagyságával. Csak méltóztassék
                  megmutatni neki, és mondani, hogy tőlem vette a gyűrűt.</p>
               <p>S már elő is emelt egy nagy üzleti könyvet. Megnyitotta, és fürge ujjakkal
                  levelezett benne. Végre megállt. Tollat mártott a tintába.</p>
               <p>Ida bámulva látta a lapon fölül: Ó Péter.
               </p>
               <p>- Egy briliánsgyűrű... 2570 korona. El van intézve, kisasszony.</p>
               <p>Ida szinte megdermedve állt ott. Vakmerőségnek érezte, hogy ő csak úgy
                  magatetszéséből ekkora költséggel terheli az apja kasszáját, noha maga az apja
                  biztatta rá, hogy vegyen mindent, amit szeme-szája kíván... De hátha valaki ezt is
                  elcsípi előle! Tűnődött. Végre is rátette a kezét a gyűrűre: elég, ha otthon
                  megkérdi az apját, hogy nem lépett-e túl a határon.</p>
               <p>A tarsókájába csúsztatta a tokot, s elbólintott.</p>
               <p>Az utcán künn aztán arra gondolt, hogy neki mégis jobban illenék alkalmazkodnia az
                  apja akaratához. Elvégre most már másik világban él: a klastrom meg a maguk háza:
                  Európa és Amerika - tengerek és egek választják el a kettőt. Neki most már az apja
                  világa a világ. Kötelessége, hogy az apjának igazán kedves leánya legyen. Az apja
                  ha nem is valami előkelő ember, de azért apja. Műveletlen kisvárosi polgár, de hát
                  apja. És ha olyan férj kerülközik, aki szintén műveletlen, hát az meg férje - majd
                  megosztja vele a maga műveltségét. Az élet csupa alkalmazkodás. Elmegy készségesen
                  Bogárékhoz is, elmegy az apjával engedelmesen.</p>
               <p>Nem, semmiképpen nem helyes, ahogy eddig viselkedett!</p>
               <p>Örömmel gondolt a gyűrűjére. A tarsókája is mintha galambszárnyakon röpködne a
                  kezében. És mintha a város is megszépült volna, mióta az a gyémántgyűrű bent van a
                  tarsókájában. És Panni is olyan jóképű leány. Szép a világ, és szép az élet
                  benne!</p>
               <p>De egyszer csak megállt: mégsem illő tán, hogy mikor épp most ajándékozta meg az
                  apja annyi pénzzel, külön kontóra vegye a gyűrűt.</p>
               <p>Egy papirosbolt előtt állt meg, s hogy a néma leány is megállt, a kirakatnak
                  fordult, mintha azt szemlélné. A kirakat iskolás gyermekeknek való írószerekkel
                  volt tele. A szeme azonban csak egy bőrkötésű, kapcsos könyvecskén pihent, amelyen
                  aranybetűkkel ez a szó csillogott: Napló. A lányok közt is
                  volt olyan vagy három, aki naplót írt bent a klastromban - Végh Maris­ka titkos
                  írással, amelynek a kulcsát azonban minden lány ismerte. Őneki nem volt rá
                  kedve.</p>
               <p>De ez csak mellékesen fordult az eszébe. A fő gondolata a gyűrű volt, hogy hátha
                  az apja haszontalanságnak vagy pazarlásnak ítéli. Ezzel is kedvetlenítse-e? Nem,
                  nem kedvetleníti többé az apját!</p>
               <p>S fordult vissza az ékszerészhez.</p>
               <p>- Kérem: ne írjuk apám kontójára ezt a gyűrűt. Az én külön kiadásom ez. Holnap
                  délelőtt behozom a pénzt. Kérem, törölje ki a könyvből.</p>
               <p>- Ahogy parancsolja, kisasszony.</p>
               <p>Aztán hogy megint a papirosbolt elé értek, megint megnézte a Naplót. Tetszett
                  neki, hogy a kapocs be is zárható. Bement, és megvette.</p>
               <p>Eleinte az volt a gondolata, hogy az írást az emlékezésein kezdi, az első
                  emlékezésein: egy arasznyi porcelánbábun, amelynek mindjárt az első órában
                  kifeslett a hasa, és fűrészpor ömlött ki belőle, s ő elcsodálkozott, hogy a baba
                  fűrészport eszik.</p>
               <p>De aztán mikor hazaért, másult a gondolata: ha a múltakat is megírja, a klastromi
                  életével tölti meg a könyvet. Érdemes arra emlékeznie? Nem, az ő élete azzal a
                  nappal kezdődik, amelyen kiszabadult, s a gyűrűvel.</p>
               <p>A gyűrű akkor már az ujján csillogott. Kedvvel szemlélgette. Mennyivel szebb most
                  a keze, hogy a gyűrű rajta csillog! Formás keze volt, és fehér, mint az apácáké.
                  Nyolcféle krémet ismert a bejáró növendékek kezet szépítő tudományából, és még
                  néhány titkát a kéz-szépítésnek.</p>
               <p>Azonban hogy a lépcsőre ért, levonta a gyűrűt. Mégiscsak jobb lesz, ha akkor
                  mutatja meg az apjának, mikor már eloszlott köztük minden felhő.</p>
               <p>Ez a reménysége azonban nem teljesült mindjárt. Az apja szobájából férfibeszéd
                  hallatszott ki. Valami borvásárló idegen ült ott: alkudoztak.</p>
               <p>Ó Péter lement aztán az idegennel a boltba.</p>
               <p>Ida vagy negyedóráig a gyűrűjét szemlélgette. Aztán megkezdte a naplója írását
                  szép kis gömbölyű állóbetűkkel, amelyekből magasra nyulladt minden l, t, d, b és k, mint nyírott
                  sövényből a vékony telegráfoszlopok.</p>
               <p>
                  Április 12.
               </p>
               <p>Ma születtem. Az eddigvaló életem nem volt élet.</p>
               <p>Istenem! Aki minden kis virágnak adtál életet, adj az én szívemnek is! Mint ahogy
                  más nők szívének megadod. A boldogság az élet. Ahol nincs boldogság, ott nincs
                  élet. Engedd megtalál­nom azt a férfit, akinek az ajka ha nevemen szólít, a szeme
                  így szólítson: - Boldogságom!</p>
               <p>Engedd, Istenem, hogy boldog legyek!</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - -</p>
               <p>Öt óra felé hallom, hogy atyám visszatér a szobájába. Dobogó szívvel sietek át a
                  szalonon, hogy a nyakába boruljak, s elmúljon végre közülünk az a hideg árnyék,
                  amely eddig elválasz­tott bennünket.</p>
               <p>Azonban megint csak ott találom az idegen urat, egy asztrahánkabátos gácsot. (Mint
                  valami felfújt hólyagember, amilyeneket népünnepélyeken gázzal megtöltve a
                  levegőbe szoktak ereszteni.) Bankókat olvas az asztalon atyám elé.</p>
               <p>- Mit akarsz? - förmed rám atyám.</p>
               <p>- Semmit - rebegtem -, nem tudtam... Bocsánat...</p>
               <p>S leültem a szalonba, ültem, mintha főbe ütöttek volna. Néhány perc múlván
                  benyitott.</p>
               <p>- Mit akartál? - kérdezte enyhébben.</p>
               <p>- Csak azt kérdeztem volna - feleltem engesztelő alázatosan -, hogy nem
                  mehetnénk-e át Ellához... Nórához? Már megbántam, hogy annyira idegenkedtem
                  tőle.</p>
               <p>Az arca erre megvidámult.</p>
               <p>- Hát gyere. Én is éppen oda készültem. - S visszasietett a kabátjáért,
                  kalapjáért.</p>
               <p>Még öltözködtem, mikor ismét benyitott. Más nyakkendő volt rajta, pipacs-szín
                  selyem, bajusza is hegyesebb, mint előbb.</p>
               <p>- Apukám - mondom még a tükör előtt -, boldogult édesanyámnak a gyűrűi el vannak
                  ugye téve?</p>
               <p>Látom a tükörben, hogy megütközik a kérdésemen.</p>
               <p>- Nincsenek - hörkinti szinte bosszúsan -, régimódi, értéktelen gyűrűk voltak.
                  Eladtam őket.</p>
               <p>- Akkor hát nem haragszik, hogy vettem egy gyűrűt...</p>
               <p>- Dehogy haragszom - feleli egyszerre megvidámultan -, már volt eszemben, hogy
                  mondom is: végy egyet-kettőt. De elfeledtem. Kinél vetted?</p>
               <p>- Biz én nem néztem a nevét: a Széchenyi utcán. Drága volt.</p>
               <p>- Drága? Hogy?</p>
               <p>- Nem is merem megmondani. Szép-e? - S mutatom.</p>
               <p>Nézi. A fejét rázza.</p>
               <p>- Mindjárt gyémánton kezded? No, nem lehetett olyan igen drága. Hogy volt?</p>
               <p>Mondom.</p>
               <p>A fejét csóválja.</p>
               <p>- Blaunál vetted, ugye, annál a szakállas gyereknél? No megállj, jáfet! Iszen majd
                  megfaragom a krétádat! Máskor ha gyémántot veszel, kérdezz meg, mert az nem
                  zöldborsó.</p>
               <p>- Abból a pénzből vettem, amit délben kaptam.</p>
               <p>- Már meg is fizetted? Fizetéssel sohase nyargalj! Hacsak te is nem vársz valamit
                  onnan, ahol fizetsz. Ennyit megtanulhatsz az üzletből. De gyere most már, mert
                  sötétedik.</p>
               <p>Olvastam egy regényben, hogy a nők mindent megéreznek előre. Engem is valami rossz
                  érzés émelyített, hogy az utcán haladtunk. De hát elnyomtam.</p>
               <p>Nóra röpködő szívességgel fogadott. Én mindjárt te-nek
                  szólítottam, s ez még inkább megörvendeztette. Az anyja szintén örömmel
                  alázatoskodott. Éltes hölgy már. Úgy frizírozza magát, mintha a halántékáról két
                  kardbojt lógna, s az arca nyájassága, mint amilyen az anekdotabeli cigány
                  nyájassága lehetett, mikor a folyékony subickot továbbkínálta.</p>
               <p>Meglepett, hogy Nóra szobája milyen pompás: rózsaszín tapétás falak, fehér
                  bútorok. A villamoskörte is rózsaszín. De már arra nem gondolt, hogy az ébenfa
                  zongora nincs harmóniá­ban ezekkel a színekkel.</p>
               <p>Bámultam.</p>
               <p>- Be szép zongora - volt az első szavam -, bizonyára jó is.</p>
               <p>- Ibach.</p>
               <p>- Ibach? Játssz valamit, hadd hallom a hangát.</p>
               <p>- Ó, én még csak az elején vagyok - röstelkedett egy cé-akkordot csak úgy álltában megütve -, játssz te. Hiszen te mestere vagy a
                  zongorának.</p>
               <p>De én abban a pillanatban szinte kővé dermedtem. A kezén ugyanis karperec csillant
                  meg, ahogy lenyúlt az akkordra, és ahogy kínáló mozdulatra fordult a csuklója. A
                  karperec az én karperecem!...</p>
               <p>Erő, csak most ne hagyj el! Leültem a zongora elé, hogy az arcomat ne lássák.</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - -</p>
               <p>Életem eddigvaló folyamán mindig azt hallottam a leánytársaimtól, hogy nyugodt
                  tempera­mentum vagyok.</p>
               <p>- Jégszobor hölgy - mondta Nógrády Irma érettségi után. Ők
                  engem bámultak a nyugodtsá­gomért, én meg azon bámultam, hogy ők bámulnak. Mert én
                  éppenséggel az ellenkezője vagyok mindannak, amit nyugodtnak neveznek. Ha tenger
                  volnék, akkor látnák csak, hogy mindig hullámzok. Mióta megjöttem, azóta meg csupa
                  örvénykavargás a lelkem. Igaz, hogy nem kapkodom a lábamat, mint a macska a tüzes
                  sparherden. És ha valakire ránézek, nem pislogok, mint akinek por ment a szemébe.
                  De hogy én nyugodt vagyok...</p>
               <p>Azt se tudom, hogyan jöttem el attól a kedves családtól. Elzongoráztam Beethoven
                  gyász­indulóját, aztán lekókadt a fejem.</p>
               <p>- Rosszul vagyok - mondtam atyámnak -, gyerünk haza.</p>
               <p>Kapkodtak, orvosoltak volna teával, odkolonnal, gyöngyvirágecettel. Közben Bogár
                  atya is hazaérkezett, s azt ajánlotta, hogy borsot rágjak: beteg madaraknak vagy
                  bors vagy olaj a hasznos. De én csak haza, haza!...</p>
               <p>Hazatámolyogtam Nóra karján.</p>
               <p>Atyám orvosért küldött. Egy fiatal orvos jelent meg csakhamar - karikagyűrű az
                  ujján -, és fontoskodva csillogtatta cvikkerét. Mindjárt azon kezdte, hogy
                  vetkőzzek le derékig. Hogyisne! Mondtam, hogy már könnyebben érzem magamat. De
                  mikor elment, megint csak kókadtam, hogy Nórától szabaduljak.</p>
               <p>- Álmos vagyok - kedvetlenkedtem -, lefekszem.</p>
               <p>S lefeküdtem vacsorátlanul. Csupán azt a kis üveg málnalét ittam meg, amit
                  kanalanként való nyelegetésre praescribált az orvos.</p>
               <p>
                  Április 13.
               </p>
               <p>Csaknem úgy ébredtem föl, ahogy lefeküdtem. Mind éjten át azon tépelődtem: hogyan
                  szabadítsam ki atyámat a hálóból?</p>
               <p>Reggel atyám kopogtatott. Kérdezett. Mondtam, hogy már semmi bajom. Az orvost ne
                  bocsássák be. Aztán Nóra jött.</p>
               <p>Neki azt mondtam, hogy bajom van, s hogy különösen szólanom nehéz. Mindazonáltal
                  itt fecsegett órahosszat. Egy szót se szóltam. Ha ránéztem, csak ahogy kígyóra
                  nézünk az állatok kertjében.</p>
               <p>Aztán az orvos jött.</p>
               <p>- Neurasthenia - fontoskodott -, bár még csak kezdődő stádiumban. “Preventív
                  intézkedések.” “Csillapító arcanumok”. “Hidegvíz kúra”. “Séták, ha szép az idő...
                  “</p>
               <p>Csak nevettem magamban. Vagyis hogy nevettem volna, ha nevetni tudnék. Megvolt a
                  próbája is. Mert már azon csak mindenki nevetett volna, ahogy Pannit látja délben
                  az ablak­ban, amint a két keze úgy jár, mintha valami képzeletbeli harisnyát
                  kötne. Nézem, megőrült-e? De aztán hogy ki is integet-mutogat az ablakon,
                  felpattanok az ágyból, és kinézek a másik ablakon az utcára. Hát odalent egy
                  szennyes siheder. Az is billeget, és mutogatja a jobbjával a bal keze piszkos
                  ujjait. Vajon testvére-e az a lófejű, vagy?... De hogy találhatták ki ezek az
                  ujjal való telegrafírozást? Az első percben mosolyogtam rajtuk, de aztán
                  megilletődtem. Íme két néma, és még ezek is megértik egymást.</p>
               <p>A fiú azonban megbillegette Panninak, hogy nézem őket, mert Panni becsukta az
                  ablakot, s elvörösödve nézett reám. Nem szóltam neki semmit.</p>
               <p> Atyám reggel jött haza. Tántorgott. Ettől már csakugyan megbetegedtem.</p>
               <p>
                  Április 14.
               </p>
               <p>Országos vásár. Mise után végigjártuk Pannival - csak azért, hogy effélét is
                  lássak.</p>
               <p>A bábos sátornál kellemes volt, hogy egynéhány szegény gyermeket boldogíthattam.
                  Ott álltak, és sóvárgó szemmel nézték: más gyermekeknek hogyan vesznek az édes
                  gyönyörű­ségekből. Csak egyik köszönte meg szóval, egy hatéves leányka, a többi
                  csak a szemével. Egy ötéves-forma, kis mezítlábas fiúnak a legnagyobb huszárt
                  vettem meg. Káprázó szemmel nézte, aztán elfutott vele.</p>
               <p>Annál kellemetlenebb volt a lóvásár és baromvásár. Az a bestiális egoizmus,
                  amellyel az emberek egymás megrövidítésén igyekeznek. Nyíltan ordítozva. Az a
                  kapzsiság, ahogy a tyúkok a baromfiudvaron egymásnak a szájából rángatják ki
                  megölt társuknak a belét. S azok a durva és ocsmány káromkodások, szitkozódások...
                  Szégyelltem, hogy embertársaimnak kell őket neveznem.</p>
               <p>És hát azok a szegény állatok! Vonszolják őket kötélen. Engedelmes tehenek,
                  nyugtalan lovak. Egy szép, szelíd szemű ökör. Milyen magamegadásával áll, és
                  várja, hogy kinek az ostora alá kerül.</p>
               <p>
                  Április 15.
               </p>
               <p>Egy mesteremberné-féle asszonyt eresztett be hozzám Panni. Azonnal megismertem,
                  hogy az anyja. Éppolyan telt képű, összeérő, fekete szemöldökű.</p>
               <p>Kért, hogy tartsam meg a szolgálatomban Pannit: ha siket is, de jó leány. És nem
                  is a pénzért szolgál, mert hiszen nekik házuk, szőlejük van, és a mesterség is jól
                  jövedelmez. Kádár az ura, atyámnak dolgozik legtöbbet.</p>
               <p>Megnyugtattam, hogy még csak gondolatomban se fordult meg Panninak az
                  eltávolítása: engedelmes, figyelmes leány.</p>
               <p>- De hát mért szolgál? - kérdeztem - ha vagyonosak. Tessék: üljön le,
                  asszonyság.</p>
               <p>- Ó, kéremalásan - sóhajtotta -, nagy a bajunk nekünk evvel a leánnyal: egy
                  siketnéma nyomdászinas került ebbe a városba, és a jó Ég tudja, hogyan, de
                  összeismerkedtek. És azóta az én lányomnak mindig azon az esze. Egyre csak
                  odaszökdös. Mindenemet elhord annak a csúnya lófejű fickónak - mert úgy néz az
                  mindig, mint az ijedt ló. Várja a kapu alatt. Bebilleget neki az ablakon. Mindenki
                  neveti.</p>
               <p>- Bocsásson meg, de nem értem: hiszen éppen összevalók.</p>
               <p>- Jaj, dehogy is.</p>
               <p>- Jobban megértik egymást, mint a magunkféle.</p>
               <p>- Mégis hát micsoda pár!?</p>
               <p>- Akik egymáshoz illők, az az igazi pár. Azt nem más választja meg. Az érzés
                  választja meg, jó asszony, az a szent mágnestű, amit Isten a szívekbe tett.</p>
               <p>Az asszony a fejét rázta:</p>
               <p>- Ha már siket is, néma is, legalább bolond ne legyen. Volna neki különb is: egy
                  legényünk. Az nem siketnéma. És már huszonöt éves. A szülei módosak. Szereti
                  Annát. Mindig rajta a szeme Annán, ha láthatja. És már az idén el is vette vóna.
                  Hiszen azért taníttattuk beszélni is Annát.</p>
               <p>Atyám lépett be.</p>
               <p>Még egyszer megnyugtattam az asszonyt, hogy Anna, vagyis Panni nem jár azóta a
                  nyomdába, mióta mellettem szolgál, és ügyelek majd rá, hogy ne is távozhasson
                  mellőlem.</p>
               <p>Atyám újságolta, hogy automobilt vett. Hítt, hogy öltözzek fel, és nézzem meg.
                  Nóra már lent vár az autóban: fordulunk egyet...</p>
               <p>- Jaj, édes apukám, én olyan antipátiát érzek minden autó iránt...</p>
               <p>- De legalább nézd meg.</p>
               <p>- Irtózom tőle.</p>
               <p>
                  Április 16.
               </p>
               <p>Ismét a régi, fojtó levegő. Atyám minden délután Nóráéknál, s együtt autóznak. Én
                  nem bírom annyira összeszedni az erőmet, hogy megmondjam atyámnak: micsoda nő az,
                  akivel olyan korához illetlenül foglalkozik!</p>
               <p>Nóra bizonyára érzi a véleményemet, mert azóta csak egyszer járt nálam. Oly hideg
                  una­lom­mal beszélgettem vele, annyira keresztülnéztem rajta, mint valami üres
                  uborkás üvegen...</p>
               <p>Remélem, nem alkalmatlankodik többé.</p>
               <p>
                  Április 17.
               </p>
               <p>Egyetlen szórakozásom a templom, s egy regény, amely mostanában indult az
                  újságban. Tisztább vizű regénynek látszik, mint amilyeneket eddig könyvekben
                  olvastam. És a napomat most már a kertünkben töltöm. Fák, bokrok virágzanak.
                  Micsoda pompában még a prózai szilvafa is! Hát még a spireák! Vajon boldogok-e a
                  fák, mikor virágzanak?</p>
               <p>Panninak is mindig mellettem kell ülnie. Varrogat. Tavaszi rózsaszín kartonruhát.
                  Ha kileskel a kerítésen, azonnal odamegyek én is. Már kétszer kaptam rajta, hogy
                  értekezik a némájával. Lelkére beszéltem, hogy a szülők akaratával ne ellenkezzen.
                  A szülők szíve mégiscsak közelebb ver, mint akárkié. Elváló férj
                  mindennapos, de gyermekétől elváló szülő, ilyet nem
                  olvashat soha az újságban.</p>
               <p>Sírt. Vigasztaltam, hogy nem is szép fiú: olyan a feje, mint a kabócáé. De csak
                  sírt.</p>
               <p>Csodálatos, hogy anyámnak még csak egy fényképét se találom a házban. Nekünk nincs
                  fényképalbumunk. Apámat nem kérdezhetem. Eddig elejtett szavaiból azt értem, hogy
                  nem volt boldog a házasságuk.</p>
               <p>Atyám fiatalkori fényképe azonban ott van a szalonban, az apja és anyja fényképe
                  között. Lehet különben, hogy még legényember volt akkor.</p>
               <p>És engem se fotografáltatott le soha. Bizonyára azért, hogy - mint a dajkám mondta
                  - egy az arcom boldogult édesanyáméval.</p>
               <p>
                  Április 18.
               </p>
               <p>Atyám ma különös szótlansággal ült az asztalnál.</p>
               <p>Egyszer csak ebéd vége felé megszólal: - Ida, a te helyzeted valami lehetetlen
                  helyzet. Mit szólnál arra, ha én megházasodnék?</p>
               <p>Olyan megdöbbenéssel bámultam rá, hogy levette az arcomról a szemét, és színlelt
                  nyugalommal evett tovább.</p>
               <p>- Azt - feleltem végre -, hogy az lehetetlen.</p>
               <p>- Mi volna abban lehetetlen?</p>
               <p>- Ötvenéves...</p>
               <p>Legyintett.</p>
               <p>- Csak külsőleg. De hiszen nem is a házasságért házasodnék én meg, hanem hát
                  teérted is. Meg ide asszony kell. Láthatod, hogy a ház üres. Ahogy az emberi test
                  nem test lélek nélkül, a ház se ház asszony nélkül. Én mindig az üzlettel vagyok
                  elfoglalva. Az meg nem lehet, hogy az én leányom hagymaszagú kisasszony
                  legyen.</p>
               <p>- Inkább a felesége?</p>
               <p>- A feleségem se. Az én feleségem úriasszony lesz: szakácsasszony, belsőleány,
                  konyhacseléd és inas várja a parancsait, fehér kesztyűs inas.</p>
               <p>- De hát mért nem nekem?</p>
               <p>- Mert leánynak nem engedelmeskedik se szakácsasszony, se belsőleány, se konyhai
                  cseléd, se inas. A leány: gyermek. Ha akkora is, mint te vagy, értem az
                  idegenkedésedet: minden leány tiszteli az anyja emlékét, és bitorlónak érzi a
                  második asszonyt. Értem én ezt. Haragjában se titulázott ostoba
                  embernek engem soha senki!</p>
               <p>Alig hallottam: mit beszél. Akinek kötél van a nyakán, és feleútján lóg már a
                  fának, amelyre felhúzzák, csak annak lehet olyan az érzése, amilyen az enyém volt
                  abban az órában.</p>
               <p>- Apukám - fuldokoltam -, lehetetlen! - Elszigorodott az arca:</p>
               <p>- A legfontosabb üzlet-ügyet is röviden intézem én el: hát rövidre fogva a szót,
                  közlöm veled, hogy megnősülök. Bizonyára fölösleges a nevét is megmondanom, hogy
                  kit veszek el. Az azon­ban nem látszik fölöslegesnek, hogy figyelmeztesselek:
                  alkalmazkodnod kell! Kötelessé­ged!</p>
               <p>- Kihez?</p>
               <p>- A feleségemhez. Második anyádhoz, Nórához. - Fölkeltem.</p>
               <p>- Nórához? Csak nem vesz el egy olyan... - Olyan vadul nézett rám, hogy belém
                  fagyott a szó.</p>
               <p>Pedig csak az volt még a nyelvemen, hogy nem tisztességes
                     leányt.
               </p>
               <p>Csak néztünk egymásra, mint két bősz tigris. Végre fölkel ő is és azt mondja, vagy
                  inkább dörgi:</p>
               <p>- Nórát veszem el! És ha te csak görbe szemmel is nézel reá, meglátod az én
                  szememet is!...</p>
               <p>De már akkor én bizonyára holt-színre vált arccal rogytam vissza a székemre.</p>
               <p> Délután munkára erőltettem magamat, csak azért, hogy a lelkem gyötrelmein
                  enyhítsek. A képeket tisztítottam a szalonban Pannival.</p>
               <p>Atyám arcképének az üvegén belül is egy fillérnyi folt hiányzott. Kiszedtem hátul
                  a szegeket. Mit találok a kép mögött? Egy színes kis Mária-képet, amilyent
                  imádságos könyvekbe szoktak rakni. Murillónak a Mária
                     mennybeszállása.
               </p>
               <p>Hogyan kerülhetett ez a kép oda?</p>
               <p>No, sehogyan másképp, csak anyám kezéből. Bizonyosan kivette az imádságos
                  könyvéből, és apám képe mögé helyezte: Mária oltalmazza őt minden bajtól!</p>
               <p>Áhítatos megilletődéssel csókoltam meg, s visszaillesztettem a helyére. De aztán
                  megint kivettem: semmi emlékem anyámtól, hát legalább ez legyen! Az ő ujjai
                  érintették ezt a képet! És az ő csókja is talán számtalanszor, mikor imádkozott.
                  És talán ő sugallta a gondolatot, hogy a képeket tisztítsam, és ezt a
                  Mária-képecskét így a kezembe juttassa. Ó, hát hull egy édes csepp is a keserű
                  pohárba!</p>
               <p>
                  Április 19.
               </p>
               <p>Álmatlan éj. Csak hajnalban szenderedtem el.</p>
               <p>Gyóntam, áldoztam. Meggyóntam Nórát is, hogy nem érzem emberi testvéremnek. A pap
                  nem rendelte, hogy másképp gondolkodjak.</p>
               <p>A misén aztán nem imádkoztam egyebet, csak arra kértem Istent és Máriát a
                  kisképen, és Szent Ida védőszentemet, hogy fordítsák el atyám szívét attól a
                  gonosz póktól.</p>
               <p>Így megerősödve tértem haza.</p>
               <p>Atyámat csupán főhajtással üdvözöltem, hogy az ebédre feljött. Eleinte nem is
                  beszéltünk semmit, csak ettünk szótlanul. Ő mintha az üzleti ügyein gondolkodna.
                  Én, mintha tisztelném az elfoglaltságát.</p>
               <p>Végre a tésztánál megszólalt:</p>
               <p>- Még mindig nem rendeltél ruhát?</p>
               <p>- Ha atyám parancsolja...</p>
               <p>Alázatos és nyugodt válaszom megenyhítette az arca zordságát.</p>
               <p>- Ha még mindig nem tudod, hogy kik varrnak itt efféléket, magam küldök hozzád egy
                  jó varróasszonyt. Ha azonban nem bízol benne, rendelhetsz ruhát Pestről is
                  Monaszterlytől. Akkor az asszony csak mértéket vesz rólad.</p>
               <p>Talán hálás melegséget olvasott ki a szememből, mert még szívesebben
                  folytatta:</p>
               <p>- De ha téged Monaszterly se elégít ki, írok Bécsbe. Vagy akár Párizsba. Egy-két
                  női ruha nem rendít az én kasszámon. Igazán különös vagy: más nők szinte fúriái a
                  toalettnek, te meg olyan szimplán viselkedel, mintha valami napidíjas veréb volna
                  az apád.</p>
               <p>- Ez a ruha - feleltem nyugodtan - kedvemre való volt eddig. Nem természetem a
                  cifrálkodás. De ha atyám parancsolja...</p>
               <p>- “Cifra, cifra.” Ha nő, hát legyen cifra. Férfiak már ezt meg is kívánják.</p>
               <p>- Méltóztassék rendelkezni, atyám.</p>
               <p>A méltóztassék szóra mélyet pillantott.
                  Lehet, hogy meghatotta. Az is lehet, hogy megérezte: mire készülök.</p>
               <p>Én olyan nyugodt voltam, hogy egy csordultig megtöltött poharat körül tudtam volna
                  hordozni a tenyeremen a házban. Éreztem, hogy a harcban én leszek az
                  erősebbik.</p>
               <p>A feketekávénál meg is kezdtem:</p>
               <p>- Édesatyám, kötelességem, hogy bocsánatot kérjek a tegnapi magamviseletéért. De
                  annyira megdöbbentett a közlése a házasságáról, hogy hirtelenében csak magamra
                  gondoltam. Később fontoltam meg, hogy elsősorban nem az én ügyem, hanem
                  édesatyámé. Bocsánatot kérek.</p>
               <p>- De a te ügyed is, kedves gyermekem - felelte lágyan -, a te ügyed is. És
                  bizonyára megörven­deztetnél, ha látnám, hogy nem nehezled.</p>
               <p>- Ha nehezlem is... Senki más nem lenne nekem nehéz...</p>
               <p>- “Senki más”? Hát mért éppen ő? Hiszen csupa kedvesség, vidámság az a nő. Olyan,
                  mint a napsugár ebben a rideg házba. Éltető napsugár.</p>
               <p>- No, nem éppen napsugár. Bocsánat, hogy más róla a véleményem. Napsugáron nincs
                  mocsok. De ha atyám parancsolja, kötelességem...</p>
               <p>- Mocsok? Micsoda mocsok?</p>
               <p>- Női nyelven szólva: múltja van.
               </p>
               <p>- Múltja van? Micsoda múltja van? Hogy tudhatják azt a klastromi üvegablakok
                  mögött nőtt krumplik, hogy odakünn kinek micsodás a múltja?</p>
               <p>- Ő maga hozta be a klastromba a múltja vallomásait.</p>
               <p>- Micsoda vallomásait?</p>
               <p>- Női nyelven szólva: flott természet.
               </p>
               <p>- “Flott, flott.” De hát miben nyilvánult a flottsága?</p>
               <p>- Én nem tudom, mi az a flott. Az apácák mondták így. Nem
                  eresztették volna be többé hozzám.</p>
               <p>- Mit tudhattak róla az apácák?</p>
               <p>- Semmit, csak amit ő maga elmondott nekem.</p>
               <p>- De hát mit mondott el?</p>
               <p>Már akkor olyan szemmel nézett rám, mint ahogy a menazséria oroszlánja néz, mikor
                  a bárányt viszik neki.</p>
               <p>Én azonban nyugodt arccal feleltem:</p>
               <p>- Kérdezze meg, atyám, őtőle magától, hogy a szülői járatták-e a színésziskolába?
                  Vagy hogy más járatta? Kérdezze meg, hogy ki vette neki a ruháit és ékszereit?</p>
               <p>Vártam, hogy atyám széttép vagy összegázol. Kész voltam a halálra, mint Néró
                  keresztényei a Colosseumban.</p>
               <p>Atyám szeme valóban rám kövesedett. Még a levegő is olyan merevedettnek érzett a
                  szobában, mintha üveggé vált volna, nagy üvegkockává, s mink benne, két
                  belemerevült ember.</p>
               <p>De aztán csak maga elé gondolkodott. Legyintett:</p>
               <p>- Értéktelen ruhák, bazári ékszerek. Ha olyan igen flott lett volna, volnának
                  különb ékszerei. Előttem hiába mocskolod! Előttem hiába kormozod!! Előttem hiába
                  kened be ganajjal!!! Elveszem! Punktum!!!!</p>
               <p>S az asztalra csapott az öklével, hogy a tányérok ugráltak belé.</p>
               <p>
                  Április 20.
               </p>
               <p>A szabóné eljött hozzám, és szöveteket hozott.</p>
               <p>Fekete ruhát választottam, és gesztenyeszín-himalája kijáró kabátot. Megmondtam,
                  hogy szimpla legyen minden tekintetben. Csupán a kijáró kabátra engedek fekete
                  bársonygallért és fekete selyem szegélyeket.</p>
               <p>- De hiszen ez gyászruha lesz - képedezett a szabóné.</p>
               <p>- Azzal ne gondoljon - feleltem röviden.</p>
               <p>Ha Nórát oltárhoz kell kísérnem, ebbe öltözködök - gondoltam keserűen.</p>
               <p>Délután Nóra jött fel. Igazán vakmerő orcátlanság!</p>
               <p>Könnyekben talált. Sem az üdvözlését nem fogadtam, se kezet nem nyújtottam. Rá se
                  néztem. Leült, és kisvártatva kezdte:</p>
               <p>- Tudom, mi bajod. De hát mért gyűlölsz? Azért, hogy atyádat boldogítom? Vállalom,
                  hogy boldogítsam egy életen által!</p>
               <p>- Maga boldogítja?
               </p>
               <p>- Megint magázol?</p>
               <p>- Hát csak nem tegezem az anyámat.
               </p>
               <p>S keserűn kacagtam.</p>
               <p>
                  Április 21.
               </p>
               <p>Csak imádkozok, és imádkozok, és sírok. De a könnyeim is csupa imádság.</p>
               <p>... Hogy anyám szobája az ő szobája! Anyám széke az ő széke! Anyám ágya az ő
                  ágya!... És ő rendelkezik, és ő parancsolgat! Az övé itt a levegő! A ház! A kert!
                  A vagyon! A pénz! És atyám két szeme!</p>
               <p>És engem kiforgat itt minden jogomból és vagyonomból, mint ahogy kifordított atyám
                  szívé­ből!</p>
               <p>A szalonban Bogárék ülnek! Az asztalnál Bogárék kanalaznak! A lépcsőn Bogárék
                  járnak! Az ablakon Bogárék könyökölnek ki! És énrám Bogárék néznek, néznek majd,
                  mint valami alkalmatlan kuvaszra, amelyet meg kell tűrni a gazda kedvéért!</p>
               <p>Istenem, szabadíts ki ebből a förtelmes pokolból!</p>
               <p>És minden imádságomnak ez a vége! Még a miatyánknak is ez a vége! És külön
                  imádkozok Máriához és a védőszentemhez és az őrangyalomhoz! És ma Szent Péterhez
                  is: emlékezzék reá: mikor az Ég segítő keze kivezette őt a bilincseiből, a
                  börtönéből!...</p>
               <p>Szabadítsatok ki, szent mártírok! És szent hatalmasok! Ha van könyörülő szívetek
                  egy porba gázolt leány iránt, aki mindig áhítattal nézett az égre.</p>
               <p>Délután levelet írtam Paula testvérnek, hogy ajánljon valamelyik klastromba:
                  vállalnám, hogy zongorát tanítok, vagy más tanításokat is vállalok. De csak bejáró
                  lennék, mert a klastrom levegőjét nem bírom. Leírtam neki, hogy micsoda gyötrelmes
                  okok kényszerítenek a szülői házból való eltávozásra. És hogy már csak két-három
                  hetet töltök a szülői házban.</p>
               <p>A levelet magam vittem el a postára.</p>
               <p>- Ajánlott. Expressz.</p>
               <p>A postáról anyám sírjához. Azaleát vettem neki, fehéret, és magam vittem ki, mert
                  anyámnak vittem.</p>
               <p>Panni is törölgette a szemét. Látszik ezen a jó leányon, hogy velem érez, noha nem
                  tudhatja: mért sírok annyit.</p>
               <p>- Ne búsulj - mondtam neki -, magammal viszlek Pestre. Nagy, szép város az. Látsz
                  sok palotát, és az operaházba is eljárunk. Ha nem is hallod a zenét, a játékban
                  gyönyörködhetsz.</p>
               <p>Elültettem az azaleát, Panni csak épp a lyukat vájta meg. Nincs virágosabb sír a
                  temetőben.</p>
               <p>Visszajövet bántam már, hogy azt a levelet elküldtem. Se nem válaszolhat, se nem
                  ajánlhat ő engem. Elmutogatja majd a levelemet az ebédlőben, és kárörömmel
                  mosolyognak rajtam:</p>
               <p>- Ahá! Hát most már látja, hogy jobb volt itt. Úgy kell neki!</p>
               <p>
                  Április 22.
               </p>
               <p>Egy hete, hogy nem olvastam az újságot, pedig az a regény... az a leány, mintha
                  csak én magam volnék más néven, angol miliőben. Még a szépsége is... Bár lehet,
                  hogy annyira szép én mégse vagyok. De bizonyára szép vagyok: mert a férfiak szinte
                  haptákba merednek, ha meglátnak, és a szemükkel kísérnek, még meg is fordulnak
                  utánam. Pesten mindig azt véltem, hogy azért néznek, mert apácával megyek, és hogy
                  őt nézik, mert az apáca félig-meddig mennyei nő. Itt azonban nem jár velem apáca,
                  tehát nem az apácát nézik, tehát engem néznek, bámulnak, tehát szép vagyok - hála
                  érte Istennek! És abban is egyezünk Edittel, hogy a sorsa... mintha az én jövőm
                  képe volna megírva az ő regényében: hogyan szorítja ki a mostoha anya az apának az
                  édesleányát a házból? Edit eltávozik és beszegődik cselédnek. Ott hagytam el, hogy
                  a lordnak a leánya Londonba megy, és beszegődik.</p>
               <p>Előre tudom, hogy úgy jár, mint a hódsapkás Ida, szegény.</p>
               <p>Az újságokat félreraktam, és ma elővettem, hogy olvasom - legalább látom: mi
                  történik majd velem? és hogyan? Hát ebben is milyen szerencsétlen vagyok: éppen
                  ott metszett ki apám valami hirdetést, ahol a regény van. Nézem a többit. Minden
                  szám hátulja lyukas. A szememet megfogja egy helyen az apróhirdetések egy
                  csoportjának a címe: Házasság. Özvegy urak és legényurak és
                  özvegyasszonyok és hajadonok ajánlkoznak ismeretleneknek vagyonnal és
                  vagyontalanul, szemérmesen és szemérmetlenül. Csak épp hogy az nincs
                  némelyikben:</p>
               <p>
                  Fogai épek, emésztése rendes.
               </p>
               <p>No, csúnya!</p>
               <p>De különös, hogy épp ott a nyírás.</p>
               <p>Nézem a többi számot: a többiben is ott a nyírás. Micsoda házassági hirdetés
                  érdekelheti annyira atyámat, hogy mindig kinyír egyet? Bizonyosan valamelyik
                  barátja keresi így a párját. Talán épp Fiszd úr? De hát mérthogy apámra bízza?
                  Bizonyosan, hogy Pestre is jár, és minden­felé jár: megnézi az ajánlkozót.</p>
               <p>Hívom Pannit, és elmagyarázom neki, hogy menjen el a trafikba, és vegye meg a
                  lyukas számot, ha még megvan. Lódul.</p>
               <p>Sokáig odajár. Bizonyosan a némájához is ellátogat. (Már bántam is, hogy őt
                  küldtem el.) Végre mégis hazaliheg. Hozza az újságot.</p>
               <p>Belefogok a regény olvasásába, de aztán, hogy a végére érek a közleménynek, szinte
                  gépiesen megfordítom az újságlevelet, hogy micsoda hirdetés is az, amit atyám
                  kinyírt.</p>
               <p>S találom a következőket:</p>
               <p>FÉRJHEZ ADNÁM a lányomat művelt fiatalemberhez, akinek foglalkozása vagy hivatala
                  hacsak kissé is úri, de nem iszákos, nem kártyás és ép, egészséges. A lányom
                  móringja most 300 ezer korona készpénzben. Később örökség ennél is nagyobb, talán
                  milliókra is rúgó.</p>
               <p> Cím a kiadóhivatalban.</p>
               <p>Mintha rám szakadt volna a ház. Mintha nyiladozott volna alattam a padló. Mintha
                  fejbe koppantottak volna mészárostaglóval. Soha életemben nem voltam beteg, de
                  erre az ágyba tántorogtam.</p>
               <p>Hogy engem vásárra visz az apám, mint valami állatot! Mint azt a szelíd szemű
                  ökröt...</p>
               <p>
                  Április 25.
               </p>
               <p>Három napja fekszem.</p>
               <p>Az orvos mindennap jön hozzám. Pulzusomat, nyelvemet nézheti - különösen a
                  nyelvemet. De már hogy a mellemet nézze, nem engedem.</p>
               <p>Atyám nincs itthon, és bizonyára szerencséje, hogy nincs itthon.</p>
               <p>Nóra is járt nálam. Mindjárt az első nap. Csak ennyit mondtam:</p>
               <p>- Kérem, távozzék!</p>
               <p>De a hangomban, szememben ez a két szó így változott:</p>
               <p>- Takarodjon innen! Ma még én vagyok a ház asszonya! - El
                  is kotródott, mint a leforrázott kutya.</p>
               <p>Az első éjszakán semmit nem aludtam. Csak sírtam, hánykolódtam, hogy el kell
                  pusztítanom magamat. Útban vagyok. Tulajdon édesatyám akar félretenni az útból.
                  Gyermeki kötelessé­gem, hogy előzékeny legyek.</p>
               <p>Tudom, hogy a legnagyobb bűnök közé tartozik, és én soha nem vétettem a
                  tízparancsolat egyik pontja ellen se. De hát ha előttem a szakadék! És nem lehet
                  visszatérnem! És nem lehet elkerülnöm!</p>
               <p>Pisztoly nincs a háznál. Se puska. De hát bemehetek-e én a vasárushoz, hogy
                  pisztolyt vegyek? Lányoknak bizonyára nem adnak el pisztolyt, s éppen olyan
                  lánynak, akinek a homlokára van írva a halál keze jegye.</p>
               <p>És méreg sincs a háznál. Ma már foszforos gyújtót se árulnak.</p>
               <p>És gondoltam vízre, kötélre, éhhalálra, vonat elé való fekvésre. Forogtam,
                  fetrengtem az ágy­ban. Ó, hogy meghalni nem lehet csupán egy akarok szóra!</p>
               <p>Ó, sötétség! sötétség! Pokoli sötétség! Se előre, se hátra benne!</p>
               <p>Megint csak imádkoztam. Ahogy Dániel imádkozhatott a bestiák barlangjában, s a
                  miatyánk­nak mindjárt a harmadik mondatán megállt a nyelvem:... legyen meg a te akaratod.
               </p>
               <p>És akkor megindult a könnyeim árja:</p>
               <p>- Istenem, hát te is Nórát akarod-e, hogy a nyakamra gázoljon? Nem, te nem
                  akarhatsz gonoszságot soha! A te akaratod csak a jóság akarata lehet!</p>
               <p>Ezen a gondolaton megenyhült a szívem. Elaludtam.</p>
               <p>
                  Április 28.
               </p>
               <p>Atyám ma se jött meg.</p>
               <p>Ma már erősebb vagyok. Eltökéltem, hogy olyan nyugodtan, amilyen a lelkében tiszta
                  ember lehet, oly nyugodtan kérdem meg tőle:</p>
               <p>- Atyám, az én életem az én életem-e? Vagy azt véli, hogy a gyermek olyan
                  tulajdona a szülőnek, mint a vágómarhája?</p>
               <p>A szülőnek joga lehet rá, hogy megválassza: ki lehet a méltó párja a gyermekének.
                  De viszont a leánynak is Isten-megadta joga, hogy elfogadja-e azt a választást
                  vagy nem?</p>
               <p>Ha atyám nem így gondolkodik, nincs más módja a menekvésnek, csak az, hogy távozom
                  a szülői házból. A pénz, amit eddig adott atyám, rész az én anyai jogos
                  örökségemből. Vagyok én annyira erős, hogy megállhatok a magam lábán. És vagyok
                  annyira tanult, hogy meg­élhetek. Tanítok gyermekeket, vagy ha lányok, nagyokat
                  is. Csak költözni nem költözök be semmiféle családhoz. Bérlek magamnak valami
                  olcsó szobácskát. Eleinte a pénzemből élek. Mikorra az elfogy, lesz nekem annyi
                  ismeretségem, hogy munkámból élhetek tovább.</p>
               <p>És majd megtalálom én a páromat magam. Isten a kis fecskének is megadja a párját
                  apróhirdetés nélkül. Hozzám is elhozza.</p>
               <p>
                  Április 29.
               </p>
               <p>Atyám még mindig nem jött meg.</p>
               <p>Az ágyból már fölkeltem. Erős vagyok. Összeraktam a kofferbe mindenemet. Mégis nem
                  távozhatok úgy, hogy ne beszéljek vele.</p>
               <p>Hogy Panni igen megijedt a betegségemen és velem sírt, ahányszor sírtam, közöltem
                  vele a bajomat:</p>
               <p>- Nem vagyok beteg, Panni. Csak értsd meg: férjhez kényszerítenek olyanhoz, akit
                  nem szeretek.</p>
               <p>Minden szót megért ez a szimpla lélek az ajkak mozgásáról.</p>
               <p>- Ne engedjen! - nyikácsolta, hogy be kellett fognom a száját. De oly jótétemény
                  volt a lelkemnek ez a szava, mint a pokolbeli dúsnak lehetett a hűs csepp, amelyet
                  Lázár bizonyára mégiscsak csöppentett neki.</p>
               <p>- Nem is - nyugtattam -, elhagyom a szülői házat.</p>
               <p>- Én is megyek magával! Vigyen magával! Ne hagyjon el!</p>
               <p>És esdekelve tette össze a kezét. Megcsókoltam.</p>
               <p>- Viszlek szívesen. De meg kell előbb kérdeznem a szülőidet.</p>
               <p>- Ne kérdezze!</p>
               <p>- Nem, anélkül nem lehet. A szülőid azonban bizonyára beleegyeznek. Már csak azért
                  is, hogy Pistától távol légy.</p>
               <p>- Pista jön velem! - kiáltotta tapsolva. - Ahová én megyek, Pista is jön.</p>
               <p>No hát az nem bizonyos - gondoltam -, a leány sohasem utazott vasúton, és nem
                  tudja majd a város nevét. Csak a szülőit értesítem, hogy hova megyünk.</p>
               <p>Kerestem aztán a pénzemet, hogy megolvassam: mennyi? Ahogy kihúzom a fiókot, nem
                  látom a tarsókámat a szokott helyén. Akkor villan eszembe, hogy letettem anyám
                  sírköve mellé, míg az azaleát odaültettem. Ottmaradt! És benne a gyűrűm is.</p>
               <p>
                  Április 30.
               </p>
               <p>Mindennap egy mázsányi szikla a fejemre! Ismét gyóntam. Közöltem a pappal, hogy
                  nem bírok engedelmeskedni, ha olyanhoz kényszerítenek férjhez, akit nem én
                  választok.</p>
               <p>Felelte, hogy az oltárnál, mikor esketnek, a kérdésekben benne van: Kényszerített-e valaki a házasságra? Erre igazat kell
                  szólnia a kérdezettnek. Oltárnál áll.</p>
               <p>Egyébiránt intett, hogy a szülők jóakaratát nem mindig érti meg a gyermek.
                  Iskolába soha nem járna egy gyermek se, ha maga kényére bíznák. És érettebb korban
                  is megtörténik, hogy a még érettebb elméjű szülőnek a jóakaratát balul érti a
                  gyermek. Aztán hát gondoljak Ábrahám engedelmességére, aki kész volt arra, hogy
                  egyetlen fiát feláldozza az Istennek.</p>
               <p>Nem áldoztam. Mikorra áldoztatott volna a pap, nem voltam a templomban.</p>
               <p>Gyónás után ugyanis arra gondoltam, hogy Ábrahámon a senilis
                     dementia bizonyára előrehaladott volt már, hogy annak az egyetlen fiának a
                  megölésére készült. Izsák pedig vagy hülye volt, vagy nem tudott arról, hogy mi a
                  szándéka az apjának.</p>
               <p>Éreztem, hogy megint bűnös vagyok. A pap már misézett: nem gyónhattam meg a
                  pótlást.</p>
               <p>Kimentem a templomból.</p>
               <p>Fölírtam egy cédulára: Házasságra vonatkozó könyveket kérek.
                  S beküldtem vele a boltba Pannit. (Nem járok be azóta, mióta tudom, hogy
                  Bodoky ott a segéd.)</p>
               <p>A leány három könyvvel tért vissza. Itthon telegram várt reám:</p>
               <p>
                  Háromkor érkezem, otthon találjalak
               </p>
               <p>
                   Atyád
               </p>
               <p>Ropp! A mázsányi szikla a fejemre!</p>
               <p>Ella bizonyosan megtelegrafálta, hogy kiutasítottam. Atyám követeli, hogy
                  bocsánatot kérjek. Talán kezet is csókoljak? Tehát porig aláznak! Még bent sincs a
                  házban, és máris rajtam tapod.</p>
               <p>A szívem szakadozott. Megint Krisztushoz menekültem:</p>
               <p>- Jézusom, ki az Olajfák kertjében vérrel verejtékeztél, add nekem a te lelked
                  erejét, amellyel megindultál a kereszted útjára.</p>
               <p>Oly bensőleg imádkoztam, hogy megenyhültem utána. Éreztem, hogy odahurcolhat apám
                  Nóra lábához, de még ebben a megalázásban is én leszek az erősebb! Elmondom a
                  kívánt szavakat, de az arcomon olyan megvetés lesz, hogy érthet belőle.</p>
               <p>Megmosakodtam hideg vízben, aztán a könyvek olvasásába fogtam. Az egyik: Törvénykönyv, a házasságról. Másik: Mantegazza könyve német fordításban. Harmadik: Érdekes
                     válóperek gyűjteménye.</p>
               <p>Csak az érdekel bennük, hogy a házasságból micsoda utak nyílnak kifelé?</p>
               <p> </p>
            </div>
         </div>
         <div type="group">
            <head> HARMADIK RÉSZ</head>
            <div type="chapter">
               <head>1</head>
               <p>Délután háromkor meg is érkezett Ó Péter. Másodmagával jött be az autón, egy
                  drapp-szín felöltős, cilinderes fiatalemberrel. De csak eltöffögött a ház
                  előtt.</p>
               <p>Távolabb állt meg, a Városi közfürdő előtt. Ott a
                  cilinderes úr leszállott. Néhány szót váltott Ó Péterrel, és bement a fürdőbe.
                  Bizonyára idegen, mert kofferrel érkezett. A fürdő külső épülete vendégfogadó.
                  Tehát oda száll.</p>
               <p>Ó Péter visszakanyarodott az autón, és megint csak eltöffögött a ház előtt. Odább
                  valamivel stoppolt, ahol Bogárék laknak. Ott kiszállt, és bement a házba.</p>
               <p>Az autó üresen tért vissza a fürdő elé. A sofőr leszállt, és egy arra haladó
                  iparosféle asszonyt állított meg. Az asszony összébb vonta a nyakán fekete
                  nagykendőjét, mert az utcán hideg szél fújdogált. Az ég is felhős volt és
                  borult.</p>
               <p>Mindezt Ida az ablakból látta.</p>
               <p>Ha az apja telegramjában nem lett volna: otthon találjalak
                  - kiment volna az apja elé a vasúti állomásra. De hát mért nem jött az apja
                  egyenesen? Ha olyan sürgős volt, hogy otthon találja. Mért ment előbb Nórához?</p>
               <p>Állt az ablakban, és nézett. A klastromi ruhája volt rajta, s a kezében a Házassági jogról című könyv. Arcának halványságából nyugodt
                  két szeme a szokottnál is erősebben feketéllt.</p>
               <p>Negyedóra múlva Ó Péter kilükkent Nóráék házából, és sietve lépkedett haza.</p>
               <p>Ida fenn az ajtóban várta. Az apa arca mogorva volt.</p>
               <p>Se nem üdvözölte a leányát, se meg nem csókolta.</p>
               <p>- Öltözz az új ruhádba - mondta ridegen -, és várj a szalonban.</p>
               <p>A maga szobájába ment.</p>
               <p>Ida fölvette a fekete ruháját. A haját szimplán hátrafésülte, mint a klastrom
                  utóbbi idején. Beült a szalonba.</p>
               <p>Az ebédlő ajtaja nyitva volt: hallotta, hogy az irodában beszélgetnek. De jobban
                  csak az apa hangja hallatszik: teljesen üzleti hideg beszéd. A másik hang idegen
                  férfihang. A szavakat nem értette, de nem is fülelte.</p>
               <p>- Valami borvétel - vélte -, hálistennek, legalább félretolódik a fejében Nóra
                  panasza, nyávo­gása, nem lesz annyira ingerült reám. És ha hozzájuk kényszerít, ez
                  a fekete ruha éppen illő lesz a jelenethez: temetési toalett.</p>
               <p>Fölkelt, s az ablakhoz állt.</p>
               <p>A nyugovásra hajló nap besütött a szalon udvari két ablakán. Olyankor le szokta
                  Ida ereszteni a kárpitot, hogy a bútorok zöld színét a nap ne fakítsa. De akkor
                  nem gondolt reá. Csak állt az utcai ablaknál, és bámult a háztetőkre.</p>
               <p>De nem állt ott egy miatyánk-hosszat, az iroda ajtaja megnyílt. Az apja tekintett
                  be:</p>
               <p>- Itt vagy?</p>
               <p>S egyben kitárta az ajtót.</p>
               <p>- Tessék - mondta valakinek.</p>
               <p>Az ajtóban egy fekete-redengotos fiatalember jelent meg, komoly, de jóképű, szőke
                  fiatal­ember. A lépése, magatartása, mint valami polgári ruhába öltözött katonáé.
                  A haja szőke, és minden hajaszála különálló, mint a kefe sörtéi.</p>
               <p>A tekintete egyszerre Idára tapadt az idegennek.</p>
               <p>Ida jobban csak az apját nézte kérdőn, várakozón. No, igen zord arc.</p>
               <p>- Balogh Csaba úr - mondta hideg bemutató mozdulattal Ó Péter -, a férjed. Holnap
                  délután esküdtök.</p>
               <p>Sarkon fordult. Visszatért az irodájába.</p>
               <p>A szavai oly nyersek, parancsolóak voltak, hogy ha mennykő csapott volna le a
                  szalon köze­pére, Ida nem állhatott volna ott rettentebben, siketebben.</p>
               <p>Csaba maga is elképedve, szinte káprázó szemmel állt a leány előtt.</p>
               <p>Ida mozdulatlan márványszoborként meredt a gombig idegen úriemberre.</p>
               <p>- Bocsánat - szólalt meg végre Csaba, szinte remegő ajkkal -, nem így
                  gondoltam...</p>
               <p>S elmosolyodva rázott a fején.</p>
               <p>- Az ön édesatyja kissé különös ember... Véltem, hogy előbb csak bemutat...</p>
               <p>Ida csak bámult rá, mint valami tengeri szörnyetegre, mely a habokból csap fel.
                  Aztán mélyen behunyta a szemét. Leült, szinte leroskadt a karosszékbe. A feje
                  lecsüggedt.</p>
               <p>Csaba csak állt. Állt. Az arca már nyugodt volt. Széttekintett. Aztán megint csak
                  a leányt szemlélte. Nézte nyugodt-csodálkozón, sajnálkozón. De némi megvetéssel
                  is.</p>
               <p>- Bocsánat - ismételte hideg-udvariasan -, nekem semmi részem édesatyja-urának
                  kissé nyers kijelentésében. Nem közölte velem előzőleg a formát, amellyel
                  bemutatott.</p>
               <p>Ida mint valami haldokló emelte föl a fejét, s megvető-hidegen nézett Csabának a
                  lábára, arcára.</p>
               <p>- Hát nem azért jött?</p>
               <p>- De azért jöttem.</p>
               <p>Ida föltápászkodott, fölkelt.</p>
               <p>- És azt véli, hogy én férjhez megyek? Így?! - Csabának elnyílt a szeme.</p>
               <p>- Azt vélem-e? Hiszen hirdették. De bizonyára megvan a joga rá, hogy
                  elutasítson.</p>
               <p>- Megvan rá. Istentől.</p>
               <p>- Eszerint elutasít.</p>
               <p>- El!</p>
               <p>És a szemébe nézett Csabának keményen, hogy mondta:</p>
               <p>- El!</p>
               <p>Csaba azonban csak állt, mintha kővé vált volna. Állt, és bámult a méltóságosan
                  komoly és sápadt leányra.</p>
               <p>- Engedje meg, de mégis megmondhatná talán, hogy mi a kifogása ellenem?</p>
               <p>- Maga a cselekedet! Nem tudom, kicsoda, micsoda. És nem is érdekel tudnom.</p>
               <p>Ezt mondva büszkén és dacosan nézett Csabára. Mintha egyben azt is kérdezné, hogy
                  mért nem megy már.</p>
               <p>Csaba vagy hármat pillantott egymás után. Még mindig ott állt.</p>
               <p>- Bocsánat - mondta végre -, de ez nem az én mulasztásom. Édesatyjának illett
                  volna talán némi ajánló szócskával is megmondania, hogy újságíró vagyok, s hogy
                  olyan családból származom, amelynek tagjai előtt csak nyílni szoktak az ajtók, nem
                  pedig becsukódni. Vagy legalább annyit mondott volna: Fegyházban nem ült.</p>
               <p>- És mégis így házasodik? - Csaba fölvetette a fejét:</p>
               <p>- És maga így megy férjhez?</p>
               <p>S lesiklott a szeme a leány cipőjére, s vissza az arcára. Ida sápadt volt. Leült.
                  A feje ismét a tenyerébe kókadt. Künn egy kocsi dörgött el az ablakuk alatt, és
                  csakhamar elhalkult a zaja. A szoba ismét csendes volt, mint a kripta. Ida bágyadt
                  mozdulattal intett a székre.</p>
               <p>Csaba leült.</p>
               <p>S ültek hallgatva. Csaba a leányt csodálva, a leány a tenyerébe hajtott
                  fejjel.</p>
               <p>Az óra ketyegése hallatszott csupán a szalonban.</p>
               <p>Ida mozdult meg végre. Fölemelte az arcát, ahogy kínpadon ülő nézhet, hogy mi vár
                  még reá. Csaba ült egyenes derékban, nyugodtan, elszántan, a szeme mindig a leány
                  arcán.</p>
               <p>Ida megszólalt, mint ahogy szigorú vizsgálóbíró kérdez:</p>
               <p>- Milyen vallású ön?</p>
               <p>- Amilyen ön.</p>
               <p>- Eszerint tudja: hogyan történik az esketés?</p>
               <p>- Tudom.</p>
               <p>- És rámondja, hogy szeret?</p>
               <p>- Miért ne? Minden keresztény vallásnak főparancsolata, hogy szeressek minden
                  embert.</p>
               <p>- A pap nem úgy érti.</p>
               <p>- Az az ő ügye, hogy mit, hogyan ért.</p>
               <p>Ida csak nézett, ahogy gonosztevőre néz a vizsgálóbíró: hideg utálattal.</p>
               <p>- Nekem is ügyem - szólt aztán férfiasan. - És arra gondoltak-e atyámmal, hogy az
                  első kérdés ez: Kényszerített-e téged valaki?...
               </p>
               <p>- Az a második kérdés.</p>
               <p>- Jó, hát második: Kényszerített-e téged valaki akár szóval,
                     akár cselekedettel?
               </p>
               <p>- Ha önnek egyéb aggodalmai nincsenek: ezt az aggodalmát könnyen
                  eloszlathatom.</p>
               <p>- Könnyen?</p>
               <p>- Nem megyünk oltár elé: csak a polgári házasság szerint kelünk egybe.</p>
               <p>Ida összevont szemöldökkel nézett maga elé. Csaba hallgatott.</p>
               <p>Behallatszott hozzájuk, hogy Ó Péter fel és alá jár a szobájában, hogy egyszer
                  megáll, mintha leülne, de megint csak járkál tovább.</p>
               <p>Végre Ida fölemelte a fejét:</p>
               <p>- Tisztességes úriember ön? - Csaba fölkelt, és fölvetette a fejét.</p>
               <p>- Ezt a kérdést még senki se merte hozzám intézni, gyalog. Mondtam, hogy nem ültem
                  Illaván. Még csak vádolva se voltam soha. A munkámból élek. Senkinek nem tartozom
                  se pénzével, se becsületével.</p>
               <p>Ida is fölkelt.</p>
               <p>- Egy órai gondolkodásra kérek időt - mondta fájdalmasfehér arccal -, egy órát
                  csak adnak. Halálra ítéltnek is adnak.</p>
               <p>Annak három napot adnak. Csaba meghajolt.</p>
               <p>- Maradhat itten - rendelkezett Ida. S a szobájába távozott.</p>
               <p>Hallatszott, ahogy föl és alá jár, meg-megáll. Hallatszott, ahogy fohászkodik,
                  mintha lelke szakadna. Hallatszott, hogy egy könyvnek a leveleit forgatja
                  sebesen.</p>
               <p>Ó Péter bedugta a fejét:</p>
               <p>- Hol a leány?</p>
               <p>Csaba intett, hogy a szobában.</p>
               <p>Ó Péter látta Csaba arcán, hogy várakozó, tehát a leány nem szegült ellent egy
                  toppra.</p>
               <p>Beljebb lépett, és elővonta a szivartárcáját:</p>
               <p>- Gyújtson rá, kedves öcsém.</p>
               <p>Csaba komoly arccal intett tagadón. Az ő arca is olyan volt, mint aki a vádlottak
                  padján ül, míg a bírák bent a szobában, a fején tanácskoznak. Ó Péter
                  visszavonult.</p>
               <p>Félóra se telt belé. Ida kilépett.</p>
               <p>Az arca olyan volt, mint a vérpadra lépő Stuart Máriáé. Csaba fölkelt.</p>
               <p>- Hozzámegyek önhöz - kezdte a leány szimplán -, de bizonyára rendjén valónak
                  érzi, hogy a polgári házasság mellett külön szerződésünk legyen. A polgári
                  házasság is csak szerződés.</p>
               <p>Csaba meghajolt:</p>
               <p>- Előre kijelentem, alája írok.</p>
               <p>- Köszönöm. Külön szerződésünk első pontja: A polgári esküvő
                     engem csak a világ előtt köt önhöz.
               </p>
               <p>- Elfogadom.</p>
               <p>- Írja fel.</p>
               <p>- Fölösleges.</p>
               <p>- Második: Akkor válok el öntől, amikor akarok.
               </p>
               <p>- Elfogadom.</p>
               <p>- Írja fel, kérem.</p>
               <p>- Merőben fölösleges. Mint ahogy az Ön nevét felírnom fölösleges, vagy az atyja
                  nevét.</p>
               <p>- Magunk között ön kisasszonynak szólít.</p>
               <p>- Szívesen, kisasszony.</p>
               <p>- Mások előtt szólíthat, ahogy akar.</p>
               <p>- Ahogy megengedi.</p>
               <p>- És nekem még csak a kezemet se próbálja megérinteni, soha!</p>
               <p>S fenyegetően nézett Csabára. Csaba meghajolt.</p>
               <p>- Ahogy akarja, kisasszony.</p>
               <p>- Mindez óráig idegenek voltunk egymással. Ezután is idegenek maradunk.</p>
               <p>- Értem.</p>
               <p>- Teljesen idegenek.</p>
               <p>
                  - Teljesen idegenek. Értem.</p>
               <p>- Becsületszavára ígéri?</p>
               <p>- Becsületszavamra.</p>
               <p>Ida behunyta a szemét, mint a regebeli Lukrécia, mikor tőrt döfött a mellébe. Így
                  álltak percekig.</p>
               <p>Végre Ida fölemelte az arcát.</p>
               <p>- Akkor hát jelentheti atyámnak, hogy a parancsát teljesítem. - Csaba azonban nem
                  mozdult.</p>
               <p>- Kisasszony - szólott nyugodtan -, engedje meg, hogy én is mondjak valamit.</p>
               <p>- Tessék.</p>
               <p>- Az a nő, aki apróhirdetések útján keres házasságot, már ezzel a cselekedetével
                  dokumentálja, hogy nem boldogságot keres, hanem csak férjet. Nem titkolhatom, hogy
                  meghat az ön egyenessége: ön még csak férjet se kíván. Csupán színleg, a világ
                  előtt. Addig, míg a sajkáját az én hajómtól el nem oldozhatja. Hát én az
                  ígéreteimen felül ígérem még, hogy ameddig mellettem marad, nyugodt és csendes
                  lesz az élete folyása. Cselekedeteiben nem korlátozom. Magányosságában nem
                  háborgatom. Azt azonban nem szabad felednie, hogy ameddig a nevemet viseli...</p>
               <p>Ida válla megrendült.</p>
               <p>- Mire gondol ön?!</p>
               <p>- Arra, amire ön gondolt, hogy megrendült. Láthatja, hogy éppoly egyenesen szólok,
                  mint ön, kisasszony. Nekem is természetem. És még valami: én nevet adok önnek és
                  tisztességes helyet a társadalomban; ön viszont a móringját hozza a házasságba. Az
                  ön móringja 300 ezer korona. Annak a harmadát Ó Péter úr azonnal folyósítja,
                  kétharmadát pedig egy év múlván. Én ezt a pénzt nem tekintem a magam pénzének. Egy
                  évig-meddig azonban én kezelem. Arra az évre azért van szükség, mert árnyékot
                  vetne a nevemre, ha a feleségem - már a világ előtt feleségem -
                  tőlem mindjárt az egybekelés után elválna.</p>
               <p>Ida behunyt szemmel állott. Nem felelt.</p>
               <p>Csaba még várt kissé, aztán Ó Péter ajtajához lépkedett. Kopogtatott.</p>
               <p>- Végeztünk, Ó Péter úr. Megegyeztünk a kisasszonnyal. - Ó Péter szinte derült
                  arccal, de csodálkozó szemmel lépett a szalonba.</p>
               <p>- Csupán annyi volt a kisasszony ellenvetése - folytatta Csaba üzletiesen -, hogy
                  templomban nem óhajtja folytatni az egybekelés ceremóniáját. Én ezt készséggel
                  elfogadtam. </p>
               <p>Ó Péter vállat vont:</p>
               <p>- Ahogy tetszik. Azonban nekem is van némi mondanivalóm. A leányom teljesen az
                  anyja természete: magafejű, csökönyös, zabolát nem tűrő, de viszont nem is az
                  ordináré nők fajtá­jából való. Ezzel a bajocskával számolnia kell, öcsém. Vélem
                  azonban, hogy egy év elég idő arra minden házaspárnak, hogy egymást megismerje. Az
                  év leteltével én nem kétszázezer koronát adok, hanem ötszázezret. A leánynak az
                  anyai örökségét az egybekeléssel, a magam apai adományát egy év múlva. Ezt a
                  summát még a héten deponálom egy pesti közjegyzőnél. De csak úgy vehetik fel, ha
                  igazoló írásokat mutatnak elő, hogy a mostantól számítandó egy év folyamán mindig
                  együtt laktak. Halálom után persze teljes a joga a leányomnak a hagya­tékomra.</p>
               <p>Csaba nem felelt, csak nézett egykedvűen, mint aki olyasmit hall, ami nem őt
                  illeti.</p>
               <p>Ó Péter a leányához fordult:</p>
               <p>- Van valami megjegyzésed vagy kívánságod? Teljesítem.</p>
               <p>- Csak annyi - felelte Ida a szemét a szőnyegre fordítva -, hogy ebben a ruhámban
                  mehessek a házasságkötésre, s hogy koszorút ne kelljen a fejemre tennem. Nem
                  szeretem a parádét. És még csak annyi, hogy a hivatalos helyiségből egyenesen
                  anyám sírjához kísérjen el a férjem. Mikor a házból távozom, illő talán, hogy
                  anyámtól elbúcsúzzak.</p>
            </div>
            <div type="chapter">
               <head>2</head>
               <p>Szakadt az eső, és még hidegebb tavaszi szél mosta az ég vizével az utcákat. A
                  násznép elfért egyetlen autóban: a menyasszony, a vőlegény, az apa és Bogár
                  könyvelő, az egyik tanú. A másik tanú is a kocsin ült, csakhogy elöl: a sofőr.</p>
               <p>Annyi figyelmet nem keltett az egybekelés, mint amennyit egy pár csirke eladása
                  keltett volna a városháza előtt. Pedig hát maga a polgármester öltötte fel a
                  nemzetiszínes nagyszalagot, s feszített atillás ünnepi magyarban a házasságok
                  asztalánál. Annál szembeötlőbb volt a meny­asszony és a násznép köznapi
                  dísztelensége. Redengot csak a vőlegényen és az apán. Bogár csak a bolti, fekete
                  zekéjében, a sofőr meg csak úgy bőrkabátosan, ahogy a bakon szokott ülni. Maga a
                  menyasszony még a felsőkabátját se vetette le, csupán hogy egy kis csokor
                  gyöngy­virág fehérlett a kezében. A vőlegény ugyan nagy csokrot küldött reggel -
                  hotelból, ahol hált és ahol este csupán Ó Péter társaságában vacsorázott -, de Ida
                  csak egynéhány szálat vett ki abból, s a maguk kertje virágaiból cérnázott hozzá
                  néhány zöld levelecskét. Csak olyanféle csokor volt, aminőt vasúti állomásokon
                  garasért árulnak a gyerekek.</p>
               <p>Egykedvűen mondta mind a kettő az igent, mire a polgármester házastársaknak
                  nyilvánította őket.</p>
               <p>A polgármester aztán megköszörülte a torkát, s beszédbe fogott.</p>
               <p>- Nekem is ünnepem - szavalta paposan -, hogy egy régi jó barátom leányának a
                  kezét tehettem egy derék magyar ifjú kezébe szívük örök frigyének jeléül.
                  Szerelmük, mely egy klastrom tiszta levegőjében csírázott ki évekkel ezelőtt -
                  folytatta Csaba nagy elbámulására -, házasságra érlelte végre fehér virágát. S
                  bizonyára nemcsak ők lehetnek boldogok, hanem városunk jeles polgára, az apa is,
                  aki örvendező lélekkel bocsátja szárnyára házának egyetlen galambját. Legyenek
                  boldogok a fészekben, amelyet maguknak raknak egy hosszú életen által, mindvégig
                  boldogok, mint ebben az órában, amidőn elérték álmaik főóhajtását, s teljesüljön
                  szívük mindazon reménye, amellyel egybekeltek.</p>
               <p>Ida eleinte csak nézett rá, mint ahogy olyan papra nézünk, aki idegen nyelven
                  prédikál. A végén gúnyos-fájdalmas hullámka vonaglott át az ajkán.</p>
               <p>Miket hazudott Ó Péter a polgármesternek? S hogy intézte el az ünnepi ebéd
                  elmaradását? Arról Csaba sohase tudott meg semmit.</p>
               <p>A zuhogó esőben kihajtott a gépkocsi a temetőbe.</p>
               <p>Ida megölelte és megcsókolta az anyja hideg és vizes kőkeresztjét. Csaba tartotta
                  fölötte addig az esernyőt. Az apa is ott állt. Unatkozó szemmel nézett az
                  esernyője alól a sírra.</p>
               <p>Ida letette aztán a csokrát az azaleája mellé. Egy szál füvet szakított a kereszt
                  mögül, s Csabához fordult:</p>
               <p>- Mehetünk - mondta könnyes szemmel. Egyenesen az állomásra hajtottak.</p>
               <p>Panni már várta őket a peronon az egyetlen kofferrel - egy nagy sárga bőrkofferrel
                  -, amelybe Idának minden ruhája és fehérneműje belefért.</p>
               <p>- Megírom majd, Panni, hogy mikor jöhetsz Pestre - mondta Ida.</p>
               <p>És megcsókolta a leányt.</p>
               <p>Az apa csak akkor szólalt meg. A vejének szólt:</p>
               <p>- Hova utaztok?</p>
               <p>Csaba kérdően nézett Idára. Ida vállat vont.</p>
               <p>- Velencébe - vélte Ó Péter. - De hát itt nem adnak jegyet, csak Pestig.</p>
               <p>- Velencébe már nem járnak úri nászutasok - hárította el Csaba a szívességet -,
                  különben ahogy Ida akarja.</p>
               <p>Ida a vásári ökörre gondolt, a szelíd szemű ökörre, amely ott állt kötélen. Mit
                  mondott volna az erre a kérdésre:</p>
               <p>- Hova utazol?</p>
               <p>A vonat dörögve érkezett. Ida megcsókolta az apja kezét. Érzéstelenül. Az apja is
                  Ida arcát. Érzéstelenül. Aztán felszálltak az elsőosztályú kocsiba.</p>
               <p>És Ida nem nézett ki az ablakon, hogy még a szemével is búcsúzzon az apjától.</p>
            </div>
            <div type="chapter">
               <head>3</head>
               <p>Csak ketten ültek a kupéban - Ida az ablaknál, Csaba a másik sarokban az ajtónál.
                  Az apja bérelt szakaszjeggyel biztosította nekik az ismerkedésre való
                  alkalmat.</p>
               <p>Ültek, és nem szóltak semmit.</p>
               <p>Az eső verte a vonat ablakát. Ida érdeklődéssel szemlélte, hogyan futnak le
                  egyre-másra a vízpatakocskák az ablaktáblán - mint a könnyek az emberi arcon.</p>
               <p>Aztán a kofferjára tekintett. Fölkelt, és fölhágott az ülővánkosra.</p>
               <p>- Kivenne valamit? - figyelmeskedett Csaba - hát mért nem szól?</p>
               <p>Ida megütközve nézett reá:</p>
               <p>- Hogy szólhatnék egy idegennek?</p>
               <p>S valóban úgy nézett Csabára, mintha abban a percben látná először.</p>
               <p>- Becsületszó biztosít engem arról - folytatta szigorúan -, hogy magunk között
                  idegenek vagyunk.</p>
               <p>- Nem felejtettem el, kisasszony - felelte nyugodtan Csaba
                  -, de idegen is készséggel teljesít idegen hölgynek efféle apró szívességet.</p>
               <p>A koffert már akkor le is emelte, Ida elé állította, hogy kivehesse belőle, amit
                  akar. Diszkréten fordult el, míg Ida kivett a kofferből egy könyvet, s a koffert
                  megint bezárta.</p>
               <p>- Köszönöm.</p>
               <p>Csaba visszaemelte a koffert.</p>
               <p>Ida olvasásba fogott. De alighogy belekezdett, odaszólt félvállról:</p>
               <p>- Ha tetszik, rágyújthat.</p>
               <p>Csaba szintén csak vállról felelt:</p>
               <p>- Köszönöm. Idegen hölgy jelenlétében nem szoktam.</p>
               <p>- Ha azonban szokott dohányozni, idegen hölgy jelenlétében is teheti, ha előbb
                  megkérdezi, hogy nem kellemetlen-e neki.</p>
               <p>- Tudom. De meg szoktam várni, hogy talán a hölgy gyújt rá előbb.</p>
               <p>- Én nem vagyok afféle modern hölgy. Különben, hát be van mutatva: nem túlsóparti
                  idegen. Nem úgy értettem az idegenséget, hogy eljárjunk egymás mellett, mint két
                  automata. Hiszen együtt kell laknunk, és talán étkeznünk is. Én csak a
                  bizalmaskodásra értettem, hogy kíméljen meg tőle, ha magunk vagyunk.</p>
               <p>- Attól ne tartson, kisasszony.</p>
               <p>- És a koffer leemelésekor is csak azért vetettem emlékezetébe az idegen szót.</p>
               <p>- Fölösleges volt, kisasszony: amit egyszer megígértem, állom.</p>
               <p>- Köszönöm szíves megnyugtató nyilatkozatát. De félbeszakított: az volt még a
                  mondanivalóm az együtt-étkezünk után, hogy a világ előtt
                  azonban eltűröm minden olyan bizalmaskodását, amellyel művelt körökben a
                  házastársak egymás iránt viselkednek. Én sem felejtettem el, hogy ezzel az ön
                  nevének tartozom.</p>
               <p>- Hálás köszönet.</p>
               <p>Csaba ezt olyan hideg-udvarias bókolással mondta, ahogy valaki más idegen hölgynek
                  is bókolt volna. Aztán szivarra gyújtott, és keresztbe vetette a lábát. Kimélázott
                  a kocsi folyosójára.</p>
               <p>Ida olvasott.</p>
               <p>Utasok jöttek-mentek, haladtak el a fülkéjük előtt, különösen a vonat
                  megállásakor. Némelyik bekandított a fülkébe, s ha férfi volt, rátapadt a szeme
                  Idára. Egy fiatalembernek szinte megfordult a feje a tengelye körül, úgy
                  rátapadt.</p>
               <p>Az egyik állomáson újságok címét kiabálták. Csaba kiszállt, és vett egyet. Ő az
                  újságot olvasta aztán, Ida a könyvét oly nyugodtan, mintha a szobájában ülne.</p>
               <p>Mikor Csaba végigolvasta az újságot, lebocsátotta az ölébe.</p>
               <p>- Bocsánat, hogy zavarom, kisasszony - szólalt meg -, félóra múlván Pestre érünk.
                  Közölnöm kell önnel, hogy az én lakásom csak egyszobás legénylakás.</p>
               <p>Ida szeme rányílt.</p>
               <p>- Csak nem gondolja tán, hogy...</p>
               <p>- Éppen erről szólnék. Melyik hotelbe vigyem?</p>
               <p>- Nem ismerem egyiket se.</p>
               <p>- Sose szállt hotelbe itten?</p>
               <p>- Soha. Se itt, se másutt. Tudja talán, hogy klastromban laktam.</p>
               <p>- Mondta az édesatyja, kisasszony, de nem hittem teljesen. Tehát soha életében nem
                  fordult meg hotelben?</p>
               <p>- Nem. Majd eligazodok.</p>
               <p>- Semmi gondja nem lesz vele: én bérlem a szobát, kétágyasat persze, kettőnk
                  nevére. Én aztán a magam régi lakásába térek.</p>
               <p>- De hát mit mond atyám, ha Pestre jön, és azt látja, hogy kétfelé lakunk?</p>
               <p>- Csak egynéhány napig. Némi ügyeim várnak elintézésre. Az újságnál is be kell
                  jelentenem, hogy otthagytam őket. A rokonaim is...</p>
               <p>- Remélem, nem mutat be a rokonainak!</p>
               <p>- Nem is volt szándékom. De három napra el kell utaznom hozzájuk.</p>
               <p>- De hát hogy leszek én a világ előtt, hogy egymagam...</p>
               <p>- Csak a három napra gondoltam. Azontúl nappal mindig együtt lát bennünket a
                  világ. Együtt reggelizünk, ebédelünk, vacsorázunk.</p>
               <p>- Én azt gondoltam, hogy lakásunk lesz négy-ötszobás, és cselédségünk.</p>
               <p>- Lesz. Csak mondom: arra a három napra. Vagy fél egyedül?</p>
               <p>- Félni nem félek. Senki emberfiától nem félek. Csak mégis az a tájékozatlanság...
                  Hiszen alig két hónapja, hogy a klastromból kicsöppentem.</p>
               <p>- Csak két hónapja?</p>
               <p>- Alig két hónapja.</p>
               <p>- És hogy értsem azt, hogy kicsöppent?</p>
               <p>Ida vállat vont:</p>
               <p>- Kidobtak.</p>
               <p>S tovább olvasta a könyvét.</p>
               <p> Csaba a Metropolba vitte a feleségét.</p>
               <p>Kétágyas szobát bérelt, s mindjárt nyúlt is a kalapjáért.</p>
               <p>- Vacsorára majd érte jövök - mondta -, bemegyek a szerkesztőségbe. Hány órakor
                  vacso­rázzunk, kisasszony?</p>
               <p>- Hétkor, ha nincs ellenére.</p>
               <p>- Hétkor még nem lehet a fővárosban. Mondjuk: nyolckor.</p>
               <p>Ida aggódva pillogott.</p>
               <p>- Semmi pénz nincs nálam... egy fillér se.</p>
               <p>- De hiszen nincs is kiadása - mosolyodott el Csaba. Azonban a mosolygás egyszerre
                  elfagyott az ajkán. Elhalványult.</p>
               <p>Vajon azt gondolja-e ez a nő, hogy a százezer koronával megugrik?</p>
               <p>Kivette a tárcát a zsebéből. Ida elé tette az asztalra.</p>
               <p>- Tessék - s az ajka szinte remegett -, vegyen belőle, amennyit óhajt.</p>
               <p>S elfordult.</p>
               <p>Végigment a szobán, hogy a sarka szinte lyukakat nyomott a padlóba.</p>
               <p>Ida vállat vont:</p>
               <p>- De hát minek, ha mondja, hogy nincs kiadásom?</p>
               <p>Csaba még mindig halvány arccal tette zsebre a tárcáját, s hideg-udvarias bókkal
                  elköszönt.</p>
               <p> Vacsorára lementek az étterembe.</p>
               <p>Csaba körülnézett. Nagy Ákost pillantotta meg, hogy ott ül a feleségével. Mind a
                  kettő meleg ismerőse. Az asszony vagy tíz évvel idősebb Ákosnál, színpadon virult
                  hölgy, még mindig csinoska, különösen esti világításban. Igaz, hogy jártas a
                  púderek és arckrémek kezelésében, de hát ki-ki úgy kezeli a szépségét, ahogy neki
                  tetszik. A bal szemfoga arannyal villog, ha mosolyog. Világos gesztenyeszín haja
                  nappal vélhetőleg valamelyik fodrászkirakatnak az ékessége.</p>
               <p>- Magatok vagytok-e? Vagy társaságot vártok?</p>
               <p>- Csak magunk. Tessék.</p>
               <p>Csaba kapott az alkalmon, hogy nem kell Idával külön unatkoznia.</p>
               <p>- A feleségem - mutatta be -, Nagy Ákos barátom és kedves felesége.</p>
               <p>- Feleséged? - lobbant meg Nagy Ákos. - Hát mióta vagy te házas?</p>
               <p>- Régen: délután 2 óra óta. Most érkeztünk.</p>
               <p>- Gra-tu-lá-lok! - örvendezett az asszony is. - No de ez igazán érdekes! Mi a
                  neved, kedvesem? Az enyém Margit. Remélem: kellemes barátság kezdődik köztünk
                  ettől a kedves perctől. Ülj ide mellém, belől. Ákos, engedd belől Idát.</p>
               <p>A halat hozták Nagy Ákoséknak, egy tálacska kétkupacos majonézt. Az asszony maga
                  elé vonta. Kivette az egyiket. Aztán, hogy utána a férje is vett, a maga
                  tányérjáról áttette az egyik szép falatot.</p>
               <p>Közben egyre csevegett.</p>
               <p>- No és hogyan, hogy nem utaztok Idám egyenest tovább a nászúton?</p>
               <p>Úgy ejtette ezt a szót: nászúton, mintha ananászt mondott volna vele.</p>
               <p>- Az uramnak van itt némi elintézni valója - pillogott Ida.</p>
               <p>- No, ezek mind egyformák, ezek a férfiak! Nem elintézhette volna a házassága
                  előtt? Az én uram, mikor esküdtünk, újságot olvasott aznap reggel az ágyában,
                  politikai beszédeket, és elfelejtette, hány óra. Hova utaztok?</p>
               <p>- Münchenbe - felelte Csaba Ida helyett. Ida szeme megrebbent.</p>
               <p>- Münchenbe - nyomta rá ő is -, Velence már nem komilfó.</p>
               <p>- Igaz. Már csak szenzálok és krájzlerosok nászutaznak oda.</p>
               <p>S közben az urát kínálta:</p>
               <p>- Végy még, kedvesem, ebből a majonézból. Jó friss.</p>
               <p>- Vedd ki te, angyalom.</p>
               <p>- No, csak vedd ki, no.</p>
               <p>- Deiszen - vélte Nagy Ákos, egy halszálkát piszkálva félre - Velence mindig
                  Velence marad: az örök romantika városa. Utaznak krájzlerosok is, de lordok is. És
                  éppen így, május elején a legkellemesebb. Csak ne csácsolj, Margit: ha mi is ma
                  keltünk volna össze, egyebet se akarnál, csak Velencét.</p>
               <p>- Nézd ezt a kezet! - bámult el Nagy Ákosné Ida kezét a csuklójánál megfogva és
                  fölemelve - láttál valaha ilyen kezet?</p>
               <p>- Valóban szép - bókolt rá Nagy Ákos -, ha a feleséged valami rút asszony volna,
                  Csaba, mindjárt rámondanám: nem csodálom, hogy az ő kezét kérted
                     meg. Ha csakugyan visszatérsz a szobrászatra, nem kell a várost
                  beszaladgálnod modellért.</p>
               <p>Csaba rápillogott Ida kezére.</p>
               <p>- Hát nem emelgetett sajtárt - mondta tréfásan -, se nem kapált: most jött ki a
                  klastromból.</p>
               <p>- A klastromból? - csapta össze a kezét Nagy Ákosné - csak nem apáca voltál
                  talán?</p>
               <p>- Már majdcsaknem - mosolygott Ida -, ha Csaba nem ötlik elő...</p>
               <p>Akkor nevezte először a keresztnevén az urát. El is pirult kissé.</p>
               <p>Csevegtek, nevetgéltek. Ida is megvidámodott. De közben figyelgette is, hogy
                  Ákosné hogyan viselkedik az ura iránt.</p>
               <p>S ő is választott ki falatokat a maguk majonézéből. És ő is rakta keze szép
                  hajlításával az ura tányérjára. Mikor aztán már csak egy kanálnyi maradt a tálban,
                  ő is odakínálta Csabának.</p>
               <p>- Vedd ki, kedvesem: nekem elég volt. No, csak vedd ki.</p>
               <p>- Köszönöm, angyalom - játszotta Csaba is a házastársat.</p>
               <p>Nagy Ákosné aranyfogának teljes előragyogásával nevetett:</p>
               <p>- Milyen szemérmetesek még! Alig mernek egymásra nézni!</p>
               <p>Vacsora után fölkísérte Csaba a feleségét a szobájába.</p>
               <p>- Itt a villamosláng gyújtója. Itt a csengő...</p>
               <p>- Köszönöm, iszen látom...</p>
               <p>- Az ajtó bezárásáról bizonyára nem feledkezik meg. A cipőt ki szokták tenni, ha
                  nincs több egynél.</p>
               <p>- Van még egy pár.</p>
               <p>- Holnap reggel eljövök nyolc-kilenc között. Együtt reggelizünk. Figyelmeztetem
                  azonban, nehogy elsétáljon... Különben jobb is tán, ha most közlöm...</p>
               <p>S megakadt. Gondolkodott. Borult szemmel pillogott maga elé.</p>
               <p>- Leülhet, ha hosszú a közölnivalója - mondta Ida, ahogy valami bizonytalan hírt
                  hozó idegen­nel szíveskedne, akit abban a percben lát először.</p>
               <p>- Csak annyi - rázta a fejét Csaba állton maradva -, hogy nekem holnap tízkor el
                  kell utaznom. Sajnálom, igen sajnálom, de fontos, vagy inkább sokmázsás családi
                  ügy kényszerít reá. A vonaton jutott csak eszembe, hogy egy rongy faluban szállok
                  ki, ahol nincsen hotel. Nem mehetne-e be három napra abba a klastromba?
                  Vendégképpen.</p>
               <p>- Nem.</p>
               <p>- Vagy más női klastromba?</p>
               <p>- A klastromokban csak apáca-vendégnek adnak szállást.</p>
               <p>- Hát maradhat itt a hotelben három napra? Vagy van valami jó család ismerőse,
                  amely vendégül látná? Megfizetjük, ha szegény. Megajándékozzuk, ha nem olyan.</p>
               <p>Idának aggodalomtól táguldozott a szeme.</p>
               <p>- Nincs senki ismerősöm - rebegte végre -, és tájékozatlan vagyok a világi élet
                  útjain és forgóiban. De ha lehető az, hogy magányos nő meglegyen egy
                  hotelszobában...</p>
               <p>- Lehető. Mért ne volna lehető? A reggelijét felhozatja. Ebédre lemegy oda, ahol
                  voltunk. Uzsonnára a másik terembe, az utcaiba. Van itt szemben egy cukrászbolt
                  is... De hát nem, mégse hagyhatom itt.</p>
               <p>És föl-alá járt a szobában, mintha a parkettet vizsgálná, hogy mi fából
                  gyalulták.</p>
               <p>- Itt hagyhat - mondta Ida.</p>
               <p>- Nem. Mert maga az utcán lézeng... este is... Nem, nem, ez semmiképpen nem
                  lehet!</p>
               <p>S a székre roskadt. Gondba ráncolódott arccal könyökölt az asztalon, s nézett az
                  asztal közepére.</p>
               <p>Ida is lebocsátkozott a székre az asztalhoz, és szinte ijedten bámult Csabára.</p>
               <p>Valóban az volt a szándéka, hogy sétálgat majd a városban: szemlélgeti az olyan
                  kirakatokat is, amelyek előtt apácával nem időzhetett; megnézi a képzőművészeti
                  múzeumot - oda se vitték el soha. A Városligetet is bejárja. Miért is ne járhatna
                  ő is csakúgy az utcán, ahogy a főváros sok százezer lakója?</p>
               <p>Nem értette Csabát.</p>
               <p>- Nem, nem maradhat - rázta a fejét Csaba.</p>
               <p>- De hát hova megy ön? - fakadt ki Ida - hogy ilyen sürgős...</p>
               <p>- Az nem tartozik önre, kisasszony.</p>
               <p>S a házaspár szeme oly hidegen állt egymáson néhány percre, hogy ha hőmérőt
                  állítottak volna közéjük, jóval alól süllyedt volna a nullán.</p>
               <p>- Az egyezségünk szerint - folytatta Csaba - idegenek vagyunk. Önnek férjhez
                  kellett sietnie: nem tudom, miért...</p>
               <p>- És önnek meg kellett házasodnia: nem kérdeztem: miért?</p>
               <p>- Én se kérdeztem.</p>
               <p>S néztek egymásra, hogy az asztal szinte megzúzmarásodott közöttük.</p>
               <p>- Tehát egy évet együtt töltünk. Megígértem, hogy korrekt férj leszek. Ön is
                  megígérte, hogy korrekt feleség lesz. Ajtó mögött idegenek vagyunk.</p>
               <p>Ida pillogott, de azért nyugodtan, szinte üzleties komolysággal
                  mentegetődzött:</p>
               <p>- Szinte restellem, hogy túlléptem a vonalon a kérdésemmel: hova megy? De csak a
                  szavakban hibáztam: azért kérdeztem, hogy... ne érezzen koloncnak engem...</p>
               <p>- Hát pedig ez másképp meg nem oldható.</p>
               <p>- Sajnálom.</p>
               <p>- Kötelezi-e magát, hogy három napig... lehet, hogy négy napig is... nem mozdul ki
                  a hotelból? Vagy velem jön, és keresek szállást önnek arra a néhány napra abban a
                  faluban. A tanítónál vagy a jegyzőnél. Van ott talán vendéglő is.</p>
               <p>- De hát ön is ott marad?</p>
               <p>- Nem: én továbbmegyek. Az a falu csak vasúti állomás. Másik faluba megyek. Onnan
                  meg negyedik faluba. - Ida feje lecsüggedt.</p>
               <p>- És mért nem mehetek én is abba a faluba? Nem zavarnám, amennyire lehet...
                  mondtam már...</p>
               <p>- Ez megint nem tartozik önre.</p>
               <p>- Hát akkor inkább itt maradok. Nem mozdulok ki a hotelból.</p>
               <p>- Ígéri?</p>
               <p>- Ígérem.</p>
               <p>Csaba fölkelt. Meghajolt. Ment.</p>
               <p>Az ajtókilincsnél azonban megállt, mintha megkövült volna a lába.</p>
               <p>- Nem hagyhatom itt! Mégse hagyhatom itt!</p>
               <p>- De én itt akarok maradni.</p>
               <p>- Akar?</p>
               <p>Ida pillogott.</p>
               <p>- Bocsánat: csak az érzésemben volt az akarok. Tudom, hogy
                  egy évig engedelmességre vagyok kötelezve a világ előtt. Tehát korrigáljunk:
                  inkább itt maradnék.
               </p>
               <p>- Nem maradhat - mondta röviden Csaba.</p>
               <p>S bókolt, és távozott.</p>
            </div>
            <div type="chapter">
               <head>4</head>
               <p>Csabának valóban nem volt szándéka, hogy Idát a házukba vigye. S nemcsak azért,
                  hogy szeges korbácsok kerengtek a lelkében, korbácsok a sógorára. Egyáltalán nem
                  érezte méltónak arra Idát, hogy Jolánnal összecsókoltassa. Hiszen Ida maga
                  megvallotta, hogy kidobták. S milyen orcátlan nyugalommal!
                  Mért dobták ki? - Mit érdekli őt? Olyasmiért bizonyára nem, hogy törvényszék elé
                  kerülne valaha az ügy. A férj nevét nem szennyezi semmiféle klastromi kihágás.</p>
               <p>Utaztak hát szótlanul, mint az előbbi napon.</p>
               <p>Eső már nem esett. De a levegő hideg volt, szinte fagyot lehelő, s az ég borult.
                  Ida a felsőkabátjába burkolódzva ült az ablaknál, és regényt olvasott. Csaba az
                  ajtónál újságot - már amennyire az újságok hírei iránt érdeklődhetik, akinek harag
                  és elkeseredés tombol a szívében.</p>
               <p>A telegram előre elment, hogy a kocsi az állomásra jöjjön. Jolán bizonyosan otthon
                  várja: nemcsak az idő rútsága miatt, hanem hogy a gyermekek is kötik. Aztán hát
                  ebéddel is várja Jolán. Három órája. Töpörtős túrós csuszával - bőven rajta tejfel
                  és töpörtő zsírja. (A fővárosi csusza csak hitvány karikatúrája annak. A sógor
                  meg... az nemhogy eléje jönne az állomásra, hanem még a lába-nyomát is elviszi
                  hazulról, hogy otthon ne találja.</p>
               <p>Az első órában csak maguk ültek a fülkében. Ida az ablaknál, Csaba az ajtónál. De
                  aztán beszállt egy fiatal úriasszony, nagygombos angol felsőkabát rajta, s a fején
                  vadászkalap - afféle búzaszagú tanyai uraságné. Egy hároméves fiúcskát kormányzott
                  előre a fülkébe. Vékony arcán a púder alól májfoltok barnálltak.</p>
               <p>- Van itt hölgykupé is, kérem - szólalt rá Csaba, a hüvelykujjával a szomszéd kupé
                  felé bökve ‑, ez tele van dohányfüsttel.</p>
               <p>- Nem baj - felelte a hölgy -, jön az uram is.</p>
               <p>S valóban topogott is már a folyosón egy vadászpipás és körszakállas
                  herkules-ember. Bekandikált.</p>
               <p>- Van hely? Én ideki maradok.</p>
               <p>- Bejöhetsz - biztatta a májfoltos asszony -, iszen ez az úr is szivarozik.</p>
               <p>S lehántotta a fiúcskáról a felsőkabátot. Ültette fekete bársonyban az ablaki
                  másik ülésre. Maga is leült, a középső ülésre, félszembe Idával.</p>
               <p>- Hát ha nem kellemetlen - morogta nyájasan Idának a körszakállas -, adjon Isten
                  jó napot.</p>
               <p>S ő is betelepedett, Csabával szemben az ajtó mellé.</p>
               <p>A fiúcska - pufók, mint a farsangi fánk - Idát bámulta néhány percig, aztán a
                  kocsi felső lámpását. Csabát is végigvizsgálta. De a figyelme csakhamar a könyvre
                  térült, amelyet Ida olvasott.</p>
               <p>Lecsúszott az ülésről, és alája kandikált a könyvnek.</p>
               <p>- Jani - szólt az anyja -, micsoda illetlenség!</p>
               <p>Ida rámosolygott a gyermekre. Odanyújtotta neki a könyvet.</p>
               <p>- Itt van, kedves, olvasson. S az anyjához fordult:</p>
               <p>- Hadd mulasson a kicsike.</p>
               <p>Ebből persze mindjárt beszélgetés indult, ahogy két asszony szokott. Az egyik,
                  akinek a szíve a gyermek, a másik, aki szívéhez engedi a gyermeket. A kívül járó
                  kis bársonyruhás szív, persze, csak addig érdeklődik a könyv iránt, amíg teljes
                  bizonyossággal meg nem tapasztalja, hogy képek nincsenek benne. Azután már
                  csakhamar lába kel az ülésen, és mászkál föl és oldalt, s ami szénpiszok csak
                  lerakódik az ablak szélére, gombokra, ablakvonó szíjra, az mind a két tenyerére,
                  az ujjacskáira gyülemlik. Az anya vissza-visszaigazítja az ülésre.</p>
               <p>- Janika, nézz ki az ablakon.</p>
               <p>Janika néz is egy-két percre engedelmesen. De aztán arra gondol, hogy az idegen
                  néninek is megmutatja: mit tud. Bukfencet próbál az ülőpárnán, s persze ugyancsak
                  közel kalimpál a lába Ida orrához.</p>
               <p>- Ugyan, üss már a fenekire! - mordul meg a Herkules. Csaba odaszól Idának:</p>
               <p>- Üljön talán ide közepére.</p>
               <p>Ida engedelmeskedik. S akkor a két asszony beszélgetése arra fordul, hogy talán
                  bizony házastársak?</p>
               <p>Ida igenel. A birtokos asszony elédesülő szemmel vizsgálja őket.</p>
               <p>- Mindjárt gondolhattam volna: oly igen összeillők. Mióta?</p>
               <p>- Csak tegnap óta - feleli Ida szemérmes-komolyan.</p>
               <p>- Csak tegnap óta? - hőköl meg a birtokosné - hiszen akkor most nászúton
                  vannak!</p>
               <p>Ida megint igenel.</p>
               <p>- A férjem - folytatja mentegetődzőn - csak addig ült az ajtó mellé, míg a
                  szivarját el nem szívja. Még nem kopott el a vőlegénykori udvariassága.</p>
               <p>A birtokosné nevető szemmel fordult az urának:</p>
               <p>- Ugye, te is milyen udvarias voltál még a harmadnap is. Most már persze: Pipával alszom, pipával ébredek.
               </p>
               <p>A Herkules elmosolyodva vont vállat.</p>
               <p>- Uramöcsém nem pipás?</p>
               <p>- Nemigen. Néha ritkán, ha egy kis matrózpipára rágyújtok.</p>
               <p>- Akkor lehet udvarias még az ötödik napon is. Derültek. Mosolyogtak.
                  Bemutatkoztak. Be­szél­gettek időjárásról, gazdálkodásról, konyháról, cselédről,
                  drágaságról, Janika okosságáról, petróleum- és spirituszlámpás között való
                  különbségről, s hogy a tepertős pogácsába kell-e rum vagy nem kell.</p>
               <p>Aztán a vonat megint lassúdott, és fütyölt. A házaspár fölkelt, és sajnálkozott,
                  hogy már itt a kiszálló állomásuk.</p>
               <p>- Istenem - búcsúzott félrehajlított nyakkal a birtokosné -, milyen boldogok
                  lehetnek maguk.</p>
               <p>A vonat aztán továbbindult.</p>
               <p>Ida visszaült megint az ablakhoz, és olvasott megint, ahol abbahagyta. Csaba
                  maradt az ajtónál, és szivarozott tovább.</p>
               <p>Csak déltájban szólalt meg:</p>
               <p>- Ma kissé későn ebédelünk, és nem is tudom, hol és hogyan. A vonat csak 1.46-kor
                  érkezik oda. Én dohányos ember vagyok: bírom.</p>
               <p>Ida a szemét a könyvön hagyva felelt:</p>
               <p>- Én meg nem vagyok dohányos: még jobban bírom.</p>
               <p>- Lehet, hogy meg kell elégednie néhány főtt tojással vagy rántottával.</p>
               <p>- Megelégszem.</p>
               <p>Kevéssel kettő előtt Csaba leemelte a két koffert.</p>
               <p>- Kiszállunk - mondta Idának.</p>
               <p>A vonat fütyölt, és enyhébben lettyegett. Csaba kinézett a folyosóablakon.</p>
               <p>Az állomás előtt egy bricska sárgállt. Mindjárt tudta, hogy a hintó a sógorral van
                  oda. Otthon aztán majd Jolán mentegeti az urát, hogy még tegnap
                  bement a városba.</p>
               <p>Aztán megint kinézett a folyosó ablakán, s arca színe elhagyta.</p>
               <p>- Hm.</p>
               <p>A vonat még meg sem állt. Csaba intett egy fekete strucctollas kocsisnak. A két
                  koffer oda volt készítve már előre az ajtóhoz.</p>
               <p>- Isten hozta, tekintetes uram.</p>
               <p>- No, csak le a két koffert, mert a vonat csak egy percet áll.</p>
               <p>És sietve nyújtotta a kezét Idának is, hogy lesegítse, Ida azonban nem fogadta el:
                  könnyedén leszökkent.</p>
               <p>Az állomás tornáca előtt ott állt Jolán is. Sötétkék bő kabát volt rajta, s a
                  fején szimpla fekete posztókalap, csupán a feltolt fátyollal díszítve. Az arca
                  betegesen aggodalmas, a szeme csupa kérdőjel.</p>
               <p>Csabához sietett.</p>
               <p>- A pénz? - lihegte már hét méternyiről - a pénz? Semmit nem írtál!</p>
               <p>Csak Csabának a megnyugtató fejmozdulatára tárta szét a két karját, és csókolta
                  meg Csabát könnyes szemmel, majd sírva omlott Csabának a mellére.</p>
               <p>- Ó, Istenem - zokogta -, hála a jó Istennek!...</p>
               <p>Ida csak állt mögöttük hideg-egykedvűen. A könyv még a kezében. Az első percben és
                     a pénz kiáltásra elnyílt a szeme, és Jolánra fagyott.
                  Aztán kinyitotta a könyvet, és ott a közelükben állva olvasott tovább.</p>
               <p>Csaba kibontakozott a húga karjaiból.</p>
               <p>- Jolán - mondta, s a hangja remegett -, kis ideig itt kell még várnod az
                  állomáson. Ezt a hölgyet kell bevinnem a faluba. Menj be addig a főnökékhez, vagy
                  sétálj itt a peronon.</p>
               <p>És választ nem is várva, Idához fordult:</p>
               <p>- Tessék.</p>
               <p>A kocsijukra ültette Idát, afféle szénaszagú falusi bricskára, amelynek csak a
                  bőrből való ülése ringatózik a rugókon.</p>
               <p>- Ne soká várass, jó Csabám - szólt utána a húga.</p>
               <p>Csaba fölsegítette Idát, és fogta a fekete tehénszőr-lábtakarót, magukra
                  terítette. Eligazította gépies mozdulattal Ida combja alá is, maga se gondolva rá,
                  hogy a cselekedete bizalmasabb a viszonyuknál.</p>
               <p>- Mehetünk.</p>
               <p>A falu bírájánál találtak helyet a tornyoságyú első szobában. Az asztal ügyében is
                  hamar meg­egyeztek bíróné asszonyommal. És Ida nem mondta Csabának, hogy ne sokáig
                  várakoztassa. Érdeklődés nélkül hallgatta az egyezkedést: úgy olvasta a könyvet
                  tovább, még ott mellettük álltában, mintha az ügy nem tartozna reá.</p>
               <p>Másnap este már sötét kilenckor odahajtatott Csaba. A kapu zárva volt. A kutya
                  dühödten ugatott.</p>
               <p>Az utcai ablakot zörgette meg.</p>
               <p>- Én vagyok, kisasszony.</p>
               <p>A kárpiton át látszott, hogy világosság lobban s közeledik. Aztán nyílik a belső
                  ablak. Ida a felsőkabátjában, lebontott hajjal megjelenik az ablakban. Nyitja a
                  külső ablakot is. A kabát felhajtott gallérját bal kézzel összefogja a nyakán.</p>
               <p>- Szent Isten, be megijesztett.</p>
               <p>- Bocsánat, nem gondoltam, hogy ilyen korán lefekszik.</p>
               <p>- Nincs öt perce.</p>
               <p>- Csak azért jöttem, hogy megtudjam: nincs-e valami baja?</p>
               <p>- Köszönöm: nincsen.</p>
               <p>- Szállása, élelme tűrhető?</p>
               <p>- Köszönöm: tűrhető.</p>
               <p>- Hát nincs semmi mondanivalója?</p>
               <p>- Nincs.</p>
               <p>Csaba a hóna alól valami összekötött, fehéres csomólékot emelt föl.</p>
               <p>- Igen sajnálom, hogy miattam...</p>
               <p>- De kérem: megmondta előre. És én szívesebben vagyok itt, mint volnék a
                  hotelban.</p>
               <p>- Egy csomó “Tolnai” képes újságot hoztam, ha nem lenne elég az olvasnivalója.</p>
               <p>- Köszönöm.</p>
               <p>S Ida bevette az ablakon a két kilónyi folyóiratot.</p>
               <p>Ahogy a gyertya világa akkor Ida háta mögül odaereszkedett Csaba arcára, Ida
                  szinte meg­döbbent: olyan volt az az arc, amilyen csak kórházi betegé lehet - aki
                  valami kínos operáción jutott át aznap.</p>
               <p>- Tehát semmi óhajtása? - ismételte Csaba a kérdést, s a kalapját elköszönésre
                  emelte.</p>
               <p>- Köszönöm: semmi. Legfeljebb... kérdezném, hogy mikorra várjam?... Mert holnapra
                  vagy holnaputánra mondta, hogy...</p>
               <p>- Hát holnapra már nem. Holnapután. Remélem: nem hosszabbodik még a terminus.
                  Ámbár előre semmit se tudhatok. Csak mondom: remélem.</p>
               <p>- Jó. És kérem: ne nyugtalankodjék miattam. Nehogy holnap megint ide fáradjon a
                  negyedik faluból. És különösen a mostani elfoglaltságában.</p>
               <p>- Köszönöm, kisasszony. Jó éjszakát.</p>
               <p>- Jó éjszakát.</p>
            </div>
            <div type="chapter">
               <head>5</head>
               <p>Pesten még két napot időztek visszatéret: Ida a hotelben, Csaba a szállásán, csak
                  épp asztalnál együtt. Aztán ismét vonatra ültek.</p>
               <p>A fülkében már akkor csak két hely volt üres, a két középső. A többi helyen egy
                  beteg-szomorú, öreg kanonok és három zsidóféle utas ült. Egyikük - fiatal,
                  borotvált képű - érdek­lő­déssel szemlélődött Idára, s udvariasan fölkelt az
                  ablaki helyről, bizonyára, hogy szemszögben ülhessen Idával.</p>
               <p>Így a házaspár egymás mellé került.</p>
               <p>Ida Verőce táján csak úgy félvállról, halkan megszólalt:</p>
               <p>- Hova utazunk?</p>
               <p>- Ma csak Bécsbe - felelte szintén félvállról Csaba.</p>
               <p>- És aztán?</p>
               <p>- Aztán Münchenbe. Sajnálom: az hosszú út lesz. Kiszállhatunk azonban
                  Salzburgban.</p>
               <p>Maga elé gondolkodott. Aztán enyhébben folytatta:</p>
               <p>- Bánja talán, hogy nem közöltem előre, hova megyünk? Bocsásson meg, de a lefolyt
                  napok évek voltak nekem. A fejem most is olyan még, mint a bomlott malom.
                  Gondoltam: nem is érdekli. De ha kívánja, fordulhatunk egyet Velencében, négy-öt
                  napra.</p>
               <p>Ida arcán fájdalmas mosolygás vonult át.</p>
               <p>- Velencében? Köszönöm: menjünk csak, ahova indultunk.</p>
               <p>Már akkor egy hamuszín-fedeles könyv volt a kezében. Megnyitotta. De aztán megint
                  csak lebocsátotta az ölébe.</p>
               <p>- Mért nem maradunk Pesten?</p>
               <p>- Majd egy év múlván. De miért óhajtana inkább Pesten? Hiszen senkije sincs. Maga
                  mondta, hogy a klastromon kívül senkije sincs Budapesten.</p>
               <p>- Senkim - felelte maga elé Ida. Aztán fölemelte a fejét.</p>
               <p>- Van Münchenben egyetem?</p>
               <p>- Biz én nem tudom. Bizonyosan van. De mi dolga magának az egyetemmel?</p>
               <p>Ida pillogott.</p>
               <p>- Nem gondolom, hogy ez önt érdekelné.</p>
               <p>S az ablaknak fordult: nézte a visegrádi várhegyet. Az idő aznap már tavaszias
                  volt, napos és enyhe. A mező mindenfelé zöld és virágos. Fűzfák már levelesek, a
                  gyümölcsfák is már elvirágzottak, és bontogatják a zöldjüket. Egy gólya
                  kiterjesztett szárnnyal lengett a Duna túlján a levegőben.</p>
               <p>Csaba gondba merülten könyökölt a térdén, s a feje is lelógott. Mikor Ida megint
                  fölvette a könyvét, akaratlantul is rápillantott Csabára. A gallér bő volt Csaba
                  nyakán, és sárgán csillogott elő onnan egy vékony aranylánc.</p>
               <p>Idának megállt rajta a szeme. Nők szokták viselni az ilyesmit: mindig Mária-érmet
                  vagy tojásdad aranylemezre égetett Mária-képet - de persze kívül, hogy lássák.</p>
               <p>S valójában Csabának is az volt a nyakán. Mikor először kelt útra ki az országból,
                  akkor adta neki a húga.</p>
               <p>- Nézd, Csaba - mondta -, édesanyánkról maradt. Éppolyan, mint az enyém.
                  Szeretném, ha viselnéd. Azért is, akit ábrázol, azért is, akitől maradt.</p>
               <p>Hát Csaba a húga kedvéért is, az anyja emlékéért is engedte, hogy Jolán a nyakába
                  kapcsolja. S azóta viselte.</p>
               <p>Ida azonban azt vélte, hogy medalion van a láncon: annak a magas homlokú nőnek a
                  képe, aki Csabát a vasúti állomáson olyan szívből lehelt hálaistennel fogadta, s
                  aki miatt neki négy napot kellett unatkoznia egy falusi bírónak a penészszagú
                  házában.</p>
               <p>A fülke zsidó utasai börze-árakat fájlaltak, és csakhamar átkeltek az étkező
                  kocsiba.</p>
               <p>Öt óra felé Csaba is megnézte az óráját:</p>
               <p>- Uzsonnázzunk talán.</p>
               <p>Ida szótlanul csukta be a könyvét.</p>
               <p>Átmentek vagy három kocsin be az étkezőbe. Az ajtóban Csaba megállt, és
                  beszemlélődött:</p>
               <p>- Van hely - szólt hátra Idának -, a túlsó sarokban, a nagyasztalnál.</p>
               <p>S előre bocsátotta Idát.</p>
               <p>Az étkező csakugyan tele volt uzsonnázókkal - férfiakkal, nőkkel. Kávénak, teának,
                  szivarfüstnek egybekeveredett illata szaglott kellemesen.</p>
               <p>Ahogy áthaladtak az asztalok között, minden arc Idára fordult.</p>
               <p>Ida hallotta, ahogy a háta mögött valami asszony megszólal:</p>
               <p>- Szép házaspár.</p>
               <p>- Két szobát - mondta Csaba a hotelbe érve -, egymásba nyílót.</p>
               <p>- Olyan már nincs - sajnálkozott a szobaszámtartó -, de egy szép kétágyas szobával
                  szolgál­hatok.</p>
               <p>Idának elijedt a szeme.</p>
               <p>Csaba is elkomolyodott:</p>
               <p>- Megyünk más hotelbe. </p>
               <p>S megint kocsira ültek.</p>
               <p>- Hiszen - mondta az úton Ida - nem szükséges, hogy egymásba nyíló legyen: lehet a
                  szobánk külön-külön is.</p>
               <p>- A számlapért szükséges - felelte Csaba, ahogy olyan valakivel szólunk, aki
                  nyűgünk -, a kontókat el kell tennünk: dokumentumok, hogy mindvégig együtt
                  laktunk. </p>
               <p>Kocsiztak a Magyar Koronába, onnan a Tegethofba. Végre a Kaiserin Elisabethben
                  találtak két egymásba nyíló, kettős szobát.</p>
               <p>- Színházba óhajt-e menni? - kérdezte Csaba, hogy a szolga a két koffert betette -
                  vagy csak vacsorázzunk, s lefekszik, kisasszony?</p>
               <p>Még csak alkonyat után járt akkor az óra.</p>
               <p>- Színházba? - bámult el Ida - egyedül? Tudja talán, hogy soha nem voltam
                  színházban.</p>
               <p>- Nem, nem egyedül. Tanulták talán a klastromban, hogy tisztességes asszony
                  napnyugta után nem járhat egyedül.</p>
               <p>- Nem tanultuk - ijedt el Ida.</p>
               <p>- Hát akkor mit tanult, kisasszony?</p>
               <p>- Mondta talán atyám, hogy érettségim van.</p>
               <p>- Érettségije van, és ennyit se tud?</p>
               <p>- De most már tudom. Bocsánat. Véltem, hogy atyámtól kellő információkat szerzett
                  rólam.</p>
               <p>S akkor már megint büszke és hideg volt az arca. Csaba megérezte a vágást.</p>
               <p>- Ahogy parancsolja - bókolt udvariasan.</p>
               <p>A villamos csillár akkor lobbant ki világítóra. Ida megtekintette az ajtót a két
                  szoba között.</p>
               <p>- Köszönöm - mondta -, talán csak vacsorázzunk meg. S ha nincs ellenére: olyan
                  helyen, ahol muzsikálnak. Szeretem a zenét. S nincs olyan sok beszélgetni
                  valónk...</p>
               <p>- Reggel kilenc felé utazunk tovább. Vagy itt töltene egy-két napot?</p>
               <p>- Nem, csak ahogyan ön szándékolja. Nekem akár Bécs, akár Kamcsatka: egyiket sem
                  ismerem. De egy kis várakozásra kérem, míg a kőszénport lemosom magamról.</p>
               <p>Hamarosan megmosdott, és másik ruhába öltözött, egy könnyebb szövetű, szimpla
                  kékbe, aminőt Pesten egy őrnagynén látott, s Pestre visszatértük után vett készen,
                  a magáénál valamivel nagyobb szélű kalappal együtt. Kopogtatott, és megnyitotta
                  egyujjnyira az ajtót:</p>
               <p>- Készen vagyok.</p>
               <p>Friss volt, mint a kékliliom a harmatszállás reggeli órájában, és elegáns az új
                  kalapjában. Oly jártasan mozgott az osztrák hotel folyosóin és lépcsőin, mintha
                  ott született volna.</p>
               <p>Csaba rajta felejtette a szemét.</p>
               <p>- Egy jó vendéglőt tudok itt - mondta aztán, hogy kiérkeztek az utcára -, de abban
                  nincs zene. A zenés vendéglők mind ordináré helyek Bécsben. Sörszagúak és
                  füstösek. Hát az a kérdés: a zene-e a kedvesebb önnek, vagy hogy előbb jól
                  megvacsorázzunk egy tisztaabroszú asztalnál, és csak azután menjünk valami olyan
                  helyre, ahol zenét hallgathat. És van itt cigányzene is, magyarországi. Van bécsi
                  is.</p>
               <p>- Teljesen az ön vezetésére bízom magamat - bókolt Ida. A Kärtner Strassén
                  sokadozott a nép az est tavaszi enyhében. Cilinderkalapok, elegáns toalettek,
                  egy-egy mellettük elhaladó hölgy illatos levegőköre. Idát félretolták.</p>
               <p>Idának kellemetlen volt ez. Látta, hogy a nők szinte mind a férfiak karján járnak,
                  hát végre is megszólalt:</p>
               <p>- Ha megengedi - mondta kérőn -, hogy a karjába fogóddzak.</p>
               <p>- De kérem - felelte meglepődve Csaba -, magam ajánlkoztam volna. Nagy a sűrűség.
                  De különben is fölösleges, hogy szobán kívül is idegenek legyünk. A világnak férj
                  és feleség vagyunk. Az idegen világnak is. Tehát amikor tetszik, fűződjön a
                  karomba, és viselkedjen éppolyan bizalmasan, mint ahogy más asszonyok viselkednek
                  a férjük iránt. És jó is, ha előre megszokja: Münchenbe akárcsak haza mennék. A
                  barátaim ott, festők, szobrászok, nősek, nőtlenek, feleségemnek ismerik majd önt.
                  Jó víg fiúk. Kissé aggódok is, hogy önnek talán nem lesznek kedvesek.</p>
               <p>- Miért ne? Az én életemből teljesen hiányzott eddig a vidámság, a világi
                  társaság. Nők is vidámkodnak néha maguk között, de az másféle.</p>
               <p>- De vannak ám köztük kissé különös emberek. A festők osztálya teljesen különbözik
                  a társadalom minden más osztályától. Ha a nép közé megyünk, előre tudjuk, hogy
                  mind paraszt. Ha hentesek társaságába megy, előre tudja, hogy az mind gyomornak az
                  embere. Ha suszterek társaságába megy, azok mind vagy bőrről beszélnek, vagy
                  politikáról... A színészek: mindnek valami kis keserű van a nyelve alatt. Mikor
                  nevet is. Csak a festők társasága az, amelyiken nincs különböztető bélyeg. Úri
                  emberek volnának, de mégse úri emberek valahogy. De nem is parasztok. Nem is
                  hentesek, nem is színészek, nem is pénzkaparók, nem is a perc madarai. Valami
                  olyan vegyes a mindenféléből, mint a vendéglői imbisz. Előkelőség magaviseletben
                  és gondolkodásban sokszor ugyanabban az emberben is össze van keverve valami
                  paraszt­vonással és iparos tempóval és üzlettel és cigánysággal. Hát még
                  külön-külön egymás mellett. Csodálkozik majd, hogyan nyilvánul meg ugyanazon az
                  ajkon a bölcsesség és ostobaság. Vagy értelmesség a beszédben, oktalanság a
                  cselekedetekben. Vagy fordítva. S vannak köztük igen szabados fráterek is. Minden
                  társaságban találunk különben egy-két valakire, de ha többre nem, egyre
                  bizonyosan, akit szeretnének kitudni az ajtón. Ida a fejét rázta:</p>
               <p>- Attól én nem tartok. Nem foglalkozom vele. És akkor ő se foglalkozhatik
                  énvelem.</p>
               <p>- Szívesen konstatálom, kisasszony, hogy okos. Mindjárt az első beszélgetésünkben
                  is kelle­mesen lepett meg az okossága és a nyíltsága.</p>
               <p>Ida ajkán gúnyos megvető hullámka játszott át.</p>
               <p>- Attól tartok, hogy ön udvarolni kezd nekem.</p>
               <p>Nemcsak gúnyosan mondta, valamelyest magasból is. De napnyugta után minden nő
                  érzi, hogy fölötte a hatalma a férfinak. Esti virág a nő, napnyugta után
                  mutatkozik teljes pompá­jában, s holdvilágnál varázsában is. Romeo nem reggel
                  nyolc órakor kérdezi:</p>
               <p>- Ki az a hölgy ott, aki egy lovagnak nyújtja épp most szépen a kezét?</p>
               <p>Csaba szinte megrázkódott:</p>
               <p>- Éppenséggel nem szándékoltam. De talán mind a kettőnkre jobb, ha a hideg
                  idegenkedés helyett a jó ismerősök hangján beszélünk egymással. Ezzel nem mondom,
                  hogy változtassunk az egyezségünkön. Amire becsületszó kötelez, nyugodt lehet
                  felőle, hogy nem palatáblára van nálam felfirkálva.</p>
               <p>- Köszönöm ezt a nyilatkozatát. Engedje meg, hogy én is kifejezzem azon való
                  kellemes csalódásomat, hogy...</p>
               <p>Egy kis tücsök cilinderes úr, aki egy hosszabb cilinderes urat került ki hirtelen
                  a tolongásban, nekiütközött Idának. Pardont kért. S hogy a cilinderét is lekapta,
                  a cilinder egy másik tolongó oldalán megroppant.</p>
               <p>Csaba levonta Idát a kocsiútra, és egy csendesebb utcába vitte be.</p>
               <p>Ida várta, hogy Csaba a mondatának a befejezésére kéri, Csaba azonban nem szólt
                  többé semmit.</p>
               <p>Így értek ki a körútra, és tértek be egy fehér terítékes, csendes vendéglőbe.</p>
               <p>Már akkor Ida arca megint hideg volt. Csabáé gondolkodó. Mindenikük külön rendelte
                  az ételét és sörét. Ida nem rakott válogatott falatokat Csaba tányérjára. És Csaba
                  alig nézett reá.</p>
               <p>Az étkezőben jócskán ült a vendég, de néhány üres asztal is fehérkedett hátul. A
                  szomszéd asztalnál egy magányosan gubbaszkodó, közepes korú, félkopasz osztrák
                  érdeklődéssel sandítgatott Idára. Aztán hogy a vacsoráját elköltötte, féloldalt
                  dőlt a székén, és az asztalra könyökölt. Mint valami fotografáló gép szegeződött a
                  szeme Ida arcára.</p>
               <p>A pikoló bécsi képes kártyákat kínált vacsora után Idának. Ida választott egyet.
                     Canova márvány­képét, amely Mária Krisztina
                  főhercegasszony sírját ékesíti az Ágostonrendiek templo­mában. Az apjának
                  firkantotta meg ceruzával. Csak ennyit írt rá:</p>
               <p>
                  Engedelmes leánya
               </p>
               <p>
                  Ida
               </p>
               <p>Aztán megint ültek hallgató ajkkal a sörük mellett.</p>
               <p>Csaba egy oldaltekintésben megügyítette a németet. Összevonta a szemöldökét, és
                  arra fordult. Ida nem látta, hogyan néz, csak a feje mozdulatlanságából értette,
                  hogy valami baj készül. Megérintette Csaba karját:</p>
               <p>- Fizessen: menjünk.</p>
               <p>- Még nem - felelte hátra Csaba anélkül, hogy a feje megmozdult volna.</p>
               <p>A kopasz úr azonban már intett a pincérnek, s fizetett, és eltisztult a
                  térről.</p>
               <p>Csaba csak akkor fordult meg.</p>
               <p>- Miért nem szól, ha fixírozzák? - Ida vállat vont.</p>
               <p>- Nem tudtam, hogy szóljak-e. Nekem bizony kellemetlen volt.</p>
               <p>- Hát máskor azonnal szóljon.</p>
               <p>- De hát minek? Mit tehet vele?</p>
               <p>- Mit? Azt, hogy pofon ütöm.</p>
               <p>Intett a pincérnek, s elővonta a tárcáját.</p>
               <p>Aztán noteszkát vett elő, s belejegyezte, amit költöttek. Ida csak az úton szólalt
                  meg.</p>
               <p>- Ne menjünk ma már sehova talán. Vagy ha önnek tetszik...</p>
               <p>- Nem, én se kívánok.</p>
               <p>- Nem tudom, miért, de fáradt vagyok. Talán a sörtől. Ma először ízleltem. Csak
                  kíván­csiságból. Ne üssön meg, kérem, senkit.</p>
               <p>- De ha oly szemtelen!</p>
               <p>- Csak nekem kellemetlenség. Pesten is mindig... Emlékszik talán rá, hogy egyszer
                  arra kértem a vendéglőben: cseréljünk helyet.</p>
               <p>- Azért történt?</p>
               <p>- Azért.</p>
               <p>- Hát mért nem szólt?</p>
               <p>- Jobb, hogy nem szóltam. Nem bírnám elviselni...</p>
               <p>- De kötelessége! Az ilyen szemtelen fickókat rendbe rántjuk! Az olyan nők, akik
                  engedik...</p>
               <p>- De én nem láttam. Nem látom az ilyesmit.</p>
               <p>- Látják mások. És mások előtt maga feleségem nekem. Remélem, hogy többé nem
                  ismétlődik.</p>
               <p>Aztán hallgatva haladtak tovább, s be a hotelbe, fel a szobájukba.</p>
               <p>A két szoba közt való ajtót Csaba vonta be, udvarias fejbólintásával.</p>
               <p>Néhány perc múlván hallotta, hogy Ida záróra fordítja halkan a kulcsot.</p>
            </div>
            <div type="chapter">
               <head>6</head>
               <p>Reggel tovább indultak Münchenbe.</p>
               <p>Idán nem látszott türelmetlenkedés, hogy hosszú az út, hát Salzburgban nem
                  szálltak ki.</p>
               <p>Akkor már második osztályon utaztak. Csaba javasolta indulás előtt, hogy ne elsőn.
                  Az csak Magyarországon járja, ahol kelet és nyugat, a középkor és ma, a pakfon és
                  ezüst ruhák európai egyformaságában úgy össze van keverve, hogy az ismeretlenek
                  gyanakvón néznek egymásra még a vonatok első osztályú fülkéiben is - vagy hogy ott
                  leginkább. Németországban egyönte­tűbb és bizalmasabb természetű a népség.</p>
               <p>- Én ha magam vagyok, harmadik osztályon utazom - mondta Csaba. - Itt nem lát
                  drótos­tótokat, se gácsokat: tiszta úri nép a harmadik osztály utazóközönsége is.
                  Vagy önnek nincs hajlama a takarékosságra, kisasszony?</p>
               <p>- Nem tudom - vonta a vállát Ida -, tizenkilenc éves koromig nem volt pénz a
                  kezemben.</p>
               <p>- Hát hány éves most? Bocsánat a kérdésért. De férj talán
                  érdeklődhetik a felesége kora iránt?</p>
               <p>- Tizenkilenc és három hetes. Utazzunk harmadik osztályon.</p>
               <p>- Másodikon.</p>
               <p>- Ahogy akarja.</p>
               <p>Így utaztak.</p>
               <p>És Ida már nem is nyitotta ki mindjárt a könyvét. Érdeklődéssel hallgatta a német
                  szót.</p>
               <p>Egy fekete szakállú és erősen fekete szemöldökű úr került Linzből a vele szemben
                  való ülésre. A ruhája fekete, kofferja is fekete. Gallérja tiszta. Lehetett
                  harmincöt-harminchat éves ember.</p>
               <p>- Pardon, Madame - szólalt meg alázatos udvariasan -, étez vous une francaise?</p>
               <p>S a francia könyvre intett, amely Ida mellett hevert. - Mais non, Monsieur -
                  felelte Ida meglepődve.</p>
               <p>És kérdőn tekintett Csabára.</p>
               <p>Csaba csak épp a feje és szeme mozdulatával felelt, hogy válaszolhat a
                  Szurok-országból göndörített útitársnak.</p>
               <p>- Csak épp hogy értek franciául - folytatta hát Ida nyájasan, s franciául
                  persze.</p>
               <p>- Bocsánat - mentegetődzött a francia -, de hölgy, ki ilyen tudományos könyvet
                  olvas, s nem regényt, annyira szokatlan... Nem maradhat kérdezetlen.</p>
               <p>- Teljesen ártatlan vagyok benne - mosolyodott el Ida -, utaznunk kellett, s
                  utazásra mindig két könyvet teszek a kofferembe: egy németet és egy franciát.
                  Abban a kis könyvesboltban nem volt más francia könyv, hát megvettem. Gondoltam:
                  talán ebben is találkozik valami érdekes.</p>
               <p>- Hát érdekesnek érdekes Raoul Pictet-nek minden könyve -
                  mosolygott a francia is -, de nőknek nehéz.</p>
               <p>- Nehéz? Én éppen azért veszek francia könyvet is, mert a francia könyv mindig
                  könnyedén, világosan beszél. Ha a német elfáraszt, a francián pihenek.</p>
               <p>- Vonaton pedig nem tanácsos olvasnunk - rázta a fejét komolyan a francia -,
                  különösen a gót betűk rontják a szemet. És az ön szeméért különösen kár lenne.</p>
               <p>Ezt mondva Csabára is rápillantott.</p>
               <p>Csaba ült egykedvűen. Nem értette, amit beszélgetnek, csak annyit tudott
                  franciául, amennyi utazásra, hotelbeli kérdésekre, utcára, vendéglőre kell. A
                  hangról azonban és a francia arcáról látta, hogy udvarol Idának.</p>
               <p>Ida elmosolyodott.</p>
               <p>- Ön talán szemorvos?</p>
               <p>- Nem. Karmester vagyok. De karmesterek is foglalkoznak azzal a kérdéssel: mi árt
                  a szemnek, mi nem? Harminc évig semmi. Negyven éven túl minden.</p>
               <p>Ida régen vágyott rá, hogy egy Ave Maria-áriának a
                  szerzőjét megtudakolja. A klastrombeli kotta be volt kötve, de a címlapját
                  takarékosságból mellőzték. Már ötven Ave Maria című
                  szerzemény is volt a kezében, egy se az ária. Hát a karmester
                  szóra nem nyomhatta el, hogy meg ne kérdezze:</p>
               <p>- Templomi?</p>
               <p>- Színházi - felelte a karmester udvariasan. Ida csalódva hunyt a szemén.</p>
               <p>- A színházi zenét nem ismerem.</p>
               <p>- Nem ismeri a színházi zenét, asszonyom? Hát akkor milyen zenét ismer?</p>
               <p>- Csak a klasszikusokat.</p>
               <p>- És Mendelssohn a legkedvesebb zeneszerzője.</p>
               <p>- Beethoven. De szeretem Mendelssohnt is.</p>
               <p>- És a francia szerzők?</p>
               <p>- Gounod, Bizet... Csak rövid és kellemes kisétálások.
                  Mindig visszatérek Beethovenhez. Szinte kotta nélkül játszom a szonátáit.</p>
               <p>- Ezzel a kézzel? Hát hogyan játssza az oktávokat?</p>
               <p>- Még a nónákat is elérem.</p>
               <p>- Lehetetlen!</p>
               <p>- Egy kis ugratással.</p>
               <p>És csevegtek mindenféle muzsikáról.</p>
               <p>Csaba unatkozó arccal ült mellettük. Azt is unatkozó arccal fogadta, hogy a
                  francia bemutat­kozott. Látta, hogy egyforma a gyűrűjük, hát bemutatkozott. Idának
                  is, neki is.</p>
               <p>- Tolmácsolja - mondta Csaba Idának -, hogy sajnálatomra nem értek franciául. És
                  hogy a muzsikás tudományokban analfabéta vagyok.</p>
               <p>Az egyik állomáson megállt a vonat, és kiszállt az az utas, aki Csabának a balján
                  ült.</p>
               <p>- Ha óhajtja, oda ülök át - szólt akkor Ida magyarul.</p>
               <p>- Mért óhajtanám? Önnek bizonyára kellemes, hogy valaki szórakoztatja.</p>
               <p>Ida fölkelt.</p>
               <p>- Sajnálatomra át kell ülnöm - mondta a franciának -, itt valami résen hideg szeli
                  a lábamat.</p>
               <p>S átült Csabának a baljára.</p>
               <p>- Mért hagyta ott a helyét? - kérdezte Csaba egykedvűen.</p>
               <p>- Szépeket mond - felelte Ida egykedvűen.</p>
               <p>Csaba vállat vont.</p>
               <p>- Hallgathatja, ha nem szemtelen. A nevem iránt való kötelezettsége nem terjed
                  annyira, hogy ártatlan szépmondásokat ne hallgathatna. Nőknek az ilyesmi
                  csemege.</p>
               <p>Csak úgy vállról beszélgettek, de hogy magyarul, nem olyan halkan, hogy mások is
                  ne hallhatták volna.</p>
               <p>- Értelmes úriember - mondta unatkozón Ida -, de hát véltem, hogy kedvetleníti
                  önt. Az egyezségünkről én se feledkeztem meg.</p>
               <p>- Nem kedvetlenít, köszönöm. Csak úgy értettem, hogy ne kacérkodjon senkivel.
                  Semmi szavam azonban az ellen, ha ön azon iparkodik, hogy a házassági éve
                  lejártára férjet bizto­sítson magának. De persze nem a világ szeme láttára. Sem
                  úgy, hogy rólunk nevető képpel susogjanak. Természet rendje szerint való, hogy
                  minden nőnek férje legyen. Amíg nincs, keresse. Ha talált, magához bilincselje.
                  Vélem, hogy ön már túl van a keresés kérdésén. Kérem: semmi nyilatkozata nem
                  szükséges. Tehát, ha már túl van, azt se bánom, ha levelez vele. De arról se
                  szabad a világnak tudnia. Bizonyos lehet felőle, hogy nem bontom fel a
                  leveleit.</p>
               <p>Ida elképedve hallgatott.</p>
               <p>Később, ahogy a vonat étkezőjében ebédelnek, magyar szót hallanak az egyik
                  nagyasztalnál. Hatan ülnek ott, és mind a hatan magyarul beszélnek - köztük a
                  franciának vélt karmester is.</p>
               <p>Visszatéret aztán a francia nem érdeklődött tovább Ida iránt.</p>
               <p> Csaba még Bécsből előre eresztette a telegramját: egy barátjának, Mikey Pistának
                  telegrafált:</p>
               <p>
                  Este nyolcra érkezem feleségemmel. Szerezz hotelben két egymásba
                     nyíló szobát. Vacsorázz velünk.
               </p>
               <p>A hosszú utazás mégis megbágyasztotta Idát. Az utolsó órában már álmosan
                  gunnyasztott Csaba mellett.</p>
               <p>Végre előragyognak München villamoslámpásai. A vonat fütyül, és lassúdik. Csaba
                  leszedi a koffereket. A ládájuk céduláját is megkeresi.</p>
               <p>- Itt vagyunk.</p>
               <p>A vonat megáll. Utasok bözsögnek. Csaba az ablakhoz lép, és kitekint. Nagy
                  éljen-harsogás hangzik a peronon. Ida fülel. Kérdőn néz Csabára. Csaba maga elé
                  mosolyodik.</p>
               <p>Ahogy ők is a kocsi lépcsőjéhez jutnak, az éljenzés még harsogóbban rázza a
                  kőszén-szagos levegőt. Férficsoport mosolyog rájuk, közte egy nagyszakállú és
                  nagyhajú férfi is. Kalapok lengenek. Vagy három asszony is a csoportban.</p>
               <p>- Szervusz! Isten hozott! - örvendeznek Csabának. Csaba lesegíti a feleségét, és
                  össze­csókolódzik egy köpönyeges, nagyhajú fiatalemberrel. Egyben bemutatja
                  Idának:</p>
               <p>- Mikey Pista.</p>
               <p>A többi éljenez. Valamennyinek Idán ragyog a szeme. A három asszonynak bemutatja
                  Csaba úgy hamarosan a feleségét.</p>
               <p>A köpölyeges fiatalember - kissé cigányosan barna, vékony arcú úr - kezében óriás
                  virágcsokor. Hátraint a többinek. Karajba állnak. Mikey gyorsan sorolja mindenik
                  nevét, Ida alig győzi a kézszorításokat. Aztán pózba feszül:</p>
               <p>- Kedves Csabánk, csak annyit mondunk itt, hogy Isten hozott. Nemcsak a
                  jöveteleddel leptél meg bennünket, hanem hogy a múzsádat is magaddal hoztad, s
                  mindjárt magadhoz is bilincselted egy arany gyűrűvel teljes életedre. Nagyságos
                  asszonyom, ezzel a virágcsokorral üdvözöljük. Fogadja szívesen.</p>
               <p>S megindultak ki. Ida az asszonyok között. Csaba mögöttük a pajtásaival.</p>
               <p>- Van szállás? - volt Csabának az első kérdése.</p>
               <p>- Van - biccent rá Mikey -, hát hogyne volna!</p>
               <p>- Hát akkor, kérlek, a ládám ügyét ha elintéznéd.</p>
               <p>Mikey már intézte is: magához intett egy szerényen oldalt lógó, bajusztalan ifjút,
                  aki úgy meresztette a szemét Idára, mint ahogy Ádám bámulhatott, mikor először
                  látott nőt életében.</p>
               <p>- Váltsd ki Csabának a ládáját. Tetesd kocsira, és gyere mindjárt.</p>
               <p>Az ifjú lódult.</p>
               <p>- De hát - kapott Mikey karjához Csaba - tudja Csorba, hogy melyik hotelbe hozza?
                  Hátha késik a kiváltásnál.</p>
               <p>- Nem hotelbe szálltok, pajtás: tiszta, szép, gyönyörű szobába. A házigazdámé.
                  Erre az éjszakára a tietek. Olyan mennyezetes ágyban háltok, amilyen Lajos
                  királynak se volt. Kiállítási ágy, barátom. Díjat nyert.</p>
               <p>Csaba megtorpant.</p>
               <p>De nem volt ideje rá, hogy vakkanjon, mert egyszerre öten is beszéltek hozzá:</p>
               <p>- Nem vagytok-e fáradtak? Mert mink úgy jöttünk, hogy együtt vacsorázzunk. Hacsak
                  egy órát is töltötök velünk, jólesik, hogy hallunk egyet-mást az otthonvalókról.
                  Már hát csak az asszonyok kedvéért is tegyétek meg. Láthattad, hogy kijöttek.
                  Kíváncsiak voltak, hogy milyen feleséget választottál magadnak.</p>
               <p>- Szebb-e, mint ők - mondta a nagyszakállú és nagyhajú Csaba jobbján.</p>
               <p>Csabáék hát először is a szállásukra mentek. Nyájas bajor úriasszony fogadta őket
                  egy fehérbóbitás kammerjungferrel, és tessékelte a szobájukba.</p>
               <p>- Ne aggódjon - mosolyodott el Csaba Ida elképedésére a mennyezetes, pompás kettős
                  ágy láttán -, én csak hazakísérem majd a vacsora után. Magamnak aztán majd csak
                  találok szállást valamelyik közeli hotelben.</p>
               <p>A vacsorán - egy közeli vendéglő kis külön szobájában - már voltak tizenöten is.
                  Olyanok is, akik aznap este váltak ismerőseivé Csabának. De hát a magyarok
                  külföldön mind testvérek. Hölgyek öten. Egy ballon-keblű, negyvenes festőné,
                  csörgő, fekete gyöngyfüggő a fülében, s aranyórácska brossként a keblén. Egy kis
                  arcú, nyúlánk szobrászné, szeme már ráncosodni kezdő, de meleg, apró, kék szem.
                  (Szép hármas aranydrót a karperece.) Egy szimpla görög-frizurás, betegesforma
                  hölgy, apró, fekete egérszeme alatt kékes bőr. És két leány, mind a kettő
                  festőakadémiai növendék.</p>
               <p>Nem szépek. Az egyik leány férfiasan nyírt fejű, haja tarkóig hullámzó, sütővassal
                  lent kifelé hajlított - azt Júlia néven mutatták meg Idának. A másik leánynak csak
                  a kabátja és ingegallérja férfias, arca duzzadt, piros gyermekarc - afféle
                  mangalica-termet.</p>
               <p>Idának az első percekben különös volt a társaság, a nagyobbrészt bársonykabátos és
                  hosszúhajú emberek, és hogy a nők őt régi barátjukként melegen ölelgetik:</p>
               <p>- Ide, Idám, ide a főhelyre.</p>
               <p>- De hát van itt érdemesebb hölgy is - szemérkedett Ida tétova szemmel a
                  ballon-keblűre és a kis arcú szobrásznéra vélekedve.</p>
               <p>- Ma te vagy a legidősebb - mondta kereken a ballonkeblű.</p>
               <p>A főhely előtt fehér íriszcsokor pompázott, és az abrosz is meg volt szórva
                  ibolyával. A helyiség nem éppen elegáns, de az asztal fehérsége és a felszolgáló
                  frájlájnok fekete-fehér tisztasága kedves a szemnek.</p>
               <p>- No, csak ülj le, Idám - biztatta Csaba is -, máma mink vagyunk középen.</p>
               <p>De hát Ida mégiscsak egymaga került középre, a ballonkeblű asszony jobbjára. A
                  baljára meg ő maga vonta szép figyelmesen a kisarcú szobrásznét. Csaba lejjebb
                  került a görög-frizurás asszony és Mikey közé. S mindjárt a birsalmás bablevessel
                  megindult az általános beszélgetés.</p>
               <p>Csaba a körülötte ülőknek elregélte: hogy forog a világ kereke Pesten. Elmondta,
                  hogy ő bizony semmit se alkotott, így hát a tárlatra se küldött semmit. De a pesti
                  festők és szobrászok mind dolgoznak, és veszekednek a zsűrivel. Neveket és
                  munkákat sorolt el. Egy Coelestin keresztnevű festőről azt újságolta, hogy több
                  hegedűt komponál, mint képet: Stradivariusnak a titkát keresi.</p>
               <p>- Kár lenne érte, ha megtalálná - rázta a fejét Mikey -, többet ér egy jó kép egy
                  kazal hegedűnél is.</p>
               <p>Aztán a müncheniek is elmondták az újságjaikat: az akkor megnyílt helyi tárlat
                  műveit. Ida fülébe soha nem hallott nevek és szavak hangzottak: skurc, plen-er, grand art, manöken, zsűri, matt, giccs, italik, verniszázs,
                     lazúr, pilotis, akt, pasztics s más efféle. S az új képekről beszéltek
                  sokat. A német festők közül Stuck-ról. A francia festők
                  közül Dagnan-Bouveret-ről, akinek egy Mária-képét azon
                  időközben vette meg a városi új képmúzeum, amíg Csaba távoljárt Münchentől.</p>
               <p>- Minden képén van valami igen jó és valami igen gyatra - mondta a nagyszakállú -,
                  mintha vérszerződést kötött volna ifjonta valami utcai címfestővel, hogy minden
                  képet ketten festenek meg, s amit a virslik és söröspoharak festője pingál a
                  képen, azon Dagnan-Bouveret-nek nem szabad javítania.</p>
               <p>Nevettek.</p>
               <p>- No hát az a bárd... - fitymálódott egy gége-hang.</p>
               <p>Ida odatekintett. Egy zsiráfnyakú, elegáns, komoly ember volt a szóló. A
                  gallérjának magassága és a mandzsettái bősége szembeötlő.</p>
               <p>- Meg az a kofa-termet - folytatta -, ha az arcot betakarja valaki, vélnéd, hogy
                  valami kofa ül ott.</p>
               <p>- De az arc is - mondta Mikey a fejét rázva -, ilyen tatárképű Máriát még nem
                  láttál, Csaba. A te feleséged arca lett volna jó neki.</p>
               <p>Ida mindezeket félfüllel hallgatta. Körülötte az asszonyok is élénken
                  csevegtek.</p>
               <p>- Szintén festesz? - kérdezte a szobrászné.</p>
               <p>Ida mosolygott a kérdésen.</p>
               <p>- Soha nem próbáltam.</p>
               <p>- Akkor hát modellül állsz - mondta a görög-frizurás egérszemű -, most már
                  értem...</p>
               <p>Ida nem értette, mi ez az értem? Sem azt, hogy a férjének
                     modellül áll. Csak mégis annyit kiérzett a beszédből,
                  hogy azt puhatolják: micsoda javáért vette el Csaba?</p>
               <p>De nem is igen gondolkodhatott a kérdéseken, mert újabb kérdések következtek:
                  háztartásra rendezkednek-e be? Vagy vendéglőbe járnak majd, mint ketten is
                  közülük?</p>
               <p>- Erről nem is beszéltünk az urammal - felelte szinte megzavarodva Ida.</p>
               <p>- Persze: a nagy szerelem!... - S nevettek.</p>
               <p>- Elfelejtették!</p>
               <p>- Mióta vagytok házasok? - kandított át a szobrászné vállán a görög-frizurás.</p>
               <p>- Alig egy hete.</p>
               <p>- Csak egy hete?!</p>
               <p>- Ez a Csaba mindig olyan különös volt - csóválta mosolyogva a fejét Mikey -, egy
                  szót nem írtál arról, hogy jegyesed van, galambod van, párod van. Hát mondd el
                  legalább, hogyan és hol estél a rózsaverembe?</p>
               <p>Csaba kissé megrökönyödött a kérdéstől. Ida is elkomolyodva pillogott.</p>
               <p>- Hol? - szólt végre Csaba - hát egy zongora mellett, szalonban. Száz házasság
                  közül kilencvenkilenc zongora mellett, szalonban kezdődik. Az ilyesmi csak
                  regényekben érdekes. Add errébb azt a pörköltet.</p>
               <p>Egy széjjelálló fülű művész, a görög-frizurás asszony mellett, megszólal
                  mézesen:</p>
               <p>- Elég ránézni Csabáné őnagyságára, és megértitek, hogy nem lehetett másképp.</p>
               <p>A társaság vígan éljenzett. És a beszélgetés csergedezett tovább.</p>
               <p>Ida csak akkor kezdte látni egyenként is az arcokat és embereket. Csak Mikeyt
                  látta eddig, az energiás arcú, barna fiatalembert, aki neki a csokrot is nyújtotta
                  a megérkezésekor. Ha hegedűt venne a kezébe, senki se mondaná, hogy nem a
                  cigánysoron született. Mindig szeretettel néz Csabára.</p>
               <p>A széjjelálló fülű, harmincéves forma művész mintha valami koplalóintézetből
                  került volna elő, ahol csak paprikát ehetett magában, arca vékony, orra vékony, de
                  azért vörös. Csak csokorba kötött nyakkendője vastag, mintha valami olyan
                  szövetből volna, amely nem nyakkendőnek való, hanem inkább szőnyegnek. De élénk,
                  vidám szemű ember.</p>
               <p>Aztán meg egy nagyszakállú, nagybajszú, már jó negyvenes művész vonta magára a
                  szemét, egy szőrember, akinek csak az orra s orra-körülete csupasz. Az a
                  tányérjába gondolkodva ül hallgatagon, csak olyankor emelve egyet bokros
                  szemöldökén, mikor teletűzött villáját a bajusza alá irányítja.</p>
               <p>Az asztal végén ott ült a bajuszát is borotvált ifjú is, akire a ládájukat bízta
                  Mikey. Annak már a nevét is tudta, hogy Csorba Matyinak hívják - kezet csókolt
                  őneki Csorba Matyi, mikor a szívességét megköszönték. Az asszonyok elmondták róla,
                  hogy alföldi fiú, az akadémián tanul egy mágnásnak a stipendiumából. No, szegény
                  ugyan rossz helyen ül ott az ajtónál: a tálak leve damoklészi veszedelemként vonul
                  mindig át a feje fölött.</p>
               <p>- Lapulj, Csorba! - kiáltják reá olyankor. S nevetnek az ijedelmén.</p>
               <p>Az a három arc oly felötlő volt a társaságban, hogy őutánuk nézte meg megint
                  figyelmesebben a hölgyeket: a két leányt és a görög-frizurás, kékárnyékos,
                  egérszemű fiatalasszonyt. A széjjelálló fülű, vörösesszőke ember szeretettel
                  biztatta az egérszeműt:</p>
               <p>- Nincs benne bors, Miluskám: eheted.</p>
               <p>S ő maga is olyan sietéssel evett, mintha terminusra enne. Az asztalra néhány
                  palack bor is került. A frajlák töltögettek.</p>
               <p>- Tósztot! Sörbereky! - kezdte egy hang. S nyomban rá mind a társaság:</p>
               <p>- Halljuk! Halljuk Sörberekyt!</p>
               <p>A szőrember fölkelt, és igazított a szakálla alatt a nem is látható nyakkendőjén.
                  A tekintete Idára és Csabára siklott, róluk vissza a tányérjára.</p>
               <p>- Tisztelt társaság - kezdte méltóságosan -, miként Napóleon mondta Austerlitz
                  alatt: “A mai napon semmi tréfa!” (Derültség.) A
                  művészetnek egy fölkentje, nekünk jó barátunk, visszatért hosszú körútjáról (éljenzés), ide a művészet Mekkájába, s magával hozta a
                  kincsét, a szerelemnek... (Éljenzés.) Ne éljenezzetek még,
                  gorillák!... a szerelemnek csodamívelő erejével kiragadott élő-eleven, bájos
                  valóságot a fantázia világából: a tizedik múzsát... (Éljenzés.)
               </p>
               <p>- Éljen a tizedik mú-mú...</p>
               <p>Csorba kiáltotta, de a torkán akadt a szó, mert egy frajla a gallérjába
                  loccsantott a sörből.</p>
               <p>Nevettek rajta.</p>
               <p>- Halljuk Sörberekyt!</p>
               <p>... tizedik múzsát, kinek eddig a festő- és faragó-művészet csak a létezéséről
                  tudott, de nevéről nem. Most már tudjuk, hogy Ida a neve... (Éljenzés.) Ne éljenezzetek még, páviánok! De Csaba mindig szerencsés
                  volt. Ha sorsjegyet veszek, vele választatom majd a számot. Röviden most csak
                  ennyit: amidőn az Isten-hozott mellett hódolattal üdvözöljük az ifjú nagyságos
                  asszonyt - aki érkezésével idehozta a virágos tavaszt -, kérjük, hogy érezzen
                  bennünket olyan barátainak, mint Csaba, és boldogítsa őt egy hosszú, szép élet
                  végső határáig... (Éljenzés.) Ne éljenezzetek még,
                  csimpánzok! - végső határáig szívének és lelkének minden sugarával. Legyenek mind
                  a ketten oly boldogok, mint az első áldott percben, amelyben meglátták egy­mást
                     (éljenzés), mint az első nap, amelyen ujjukra vonták a
                  végtelenség arany szimbólumát; s mint az első héten, amely mézeshetüknek a kezdete
                  volt. Éljenek.</p>
               <p>Riadó éljenzések, koccintások, külön-külön kézszorítások.</p>
               <p>A házaspár láthatóképpen meg volt illetődve.</p>
               <p>Csaba köszönte meg aztán a maga és felesége nevében - megindult hangon -, hogy
                  olyan szívesen fogadják őket.</p>
               <p>- Külön köszönöm azonban neked, Borbereky barátom, hogy szívednek belseje, amely
                  csupa jóság és nemesség, ezúttal fölülkerült tréfálkozó kedved vastagján. Az én
                  kis feleségem ma ül először művészek társaságában, és nincs még szokva ahhoz a
                  vidám levegőhöz, amelyben a művészek mozognak. De előre mondhatom: nem lesz
                  nehezére, hogy megszokja. Mert hiszen nem fókák között nőtt fel: megérzi szívetek
                  nemes melegét. Kérem különösen művésztársa­ságunk hölgyeit, fogadják őt
                  szeretetükbe.</p>
               <p>- Az meg nekünk nem lesz nehéz - kedveskedtek a hölgyek.</p>
               <p>- Holnapra mindjárt lefoglallak uzsonnára - nyájaskodott a kisarcú szobrászné.</p>
               <p>- Nem: holnap nálam - ellenkezett a ballon-keblű -, hozzám közelebb lakik.
                  Holnapután aztán én kísérem hozzád, Ofélia.</p>
               <p>- De - szabadkozott Ida - mink holnap, s talán holnapután is a férjemmel... lakást
                  keresünk. Ha tudnátok egy jó négyszobás lakást...</p>
               <p>- Négyszobásat? - szörnyedt el a ballon-keblű - minek négyszobás? Fiatal
                  házaspárnak négyszobás! Hiszen az szörnyű költség! - És Ida kezére és nyakára
                  pillantott, pedig már előbb is látta, hogy se gyűrű, se karperec, se aranylánc
                  nincs Idán, csak a szimpla és új csillogású karikagyűrű.</p>
               <p>- Nem tudom, Csaba hogyan gondolja - visszakozott Ida -, még csak úgy nagyjából
                  beszélgettünk róla.</p>
               <p>- A lakás nem volna drága - vélekedett az Oféliának nevezett szobrászné -, a
                  bútorozásért számítanak sokat. Mikey különben azt mondta, hogy ahova szállásolt,
                  vélhetőleg lakásotok marad. Van mellette egy műteremnek alkalmas világos szoba is,
                  északra ablakos.</p>
               <p>Ida zavarodottan hallgatott. S közben arra fülelt, hogy Csorba Matyi őróla beszél
                  Csabával. Szinte alázatosan kér valamit.</p>
               <p>- Nekem, barátom, olyan szükségem van a feleséged szemére, mint a falat kenyérre.
                  Azt csak megengedheted, hogy két félórára elmenjek a műtermedbe.</p>
               <p>S hogy Ida csodálkozását mellesleg meglátta, hozzá fordult:</p>
               <p>- Bocsánat, nagyságos asszonyom, de Magdolnát festem, amint Krisztus beszédét
                  hallgatja. És persze szépnek festem, és nem találtam eddig szemet neki. Nagyságos
                  asszonyomat mintha maga a jó Isten igazította volna ide, a képem
                  tökéletesítésére.</p>
               <p>Csaba szinte bosszúsan szólt rá:</p>
               <p>- Ugyan, ne beszélj ilyen bolondságot! Ez nem Magdolna-szem.</p>
               <p>A zsiráfnyakú, hidegen egykedvű művész rávizsgálódott Ida arcára. A fejét
                  rázta.</p>
               <p>- Ilyen szemmel nem ábrázolhatod Magdolnát. Zsidó szemet keress.</p>
               <p>- Jól mondja az uram - helyeselt a szobrászné. Csorba legyintett:</p>
               <p>- Mit értesz te ebben, Oféliusz!</p>
               <p>Más festők is odaszemlélődtek. Ida tiszta tükrű szeme még akkor klastromi
                  tekintetű volt, mögöttes gondolatok nélkül való bizalmas és ártatlan, szinte
                  gyermeki szem.</p>
               <p>A csupa szőr is a fejét rázta reá.</p>
               <p>- Nekem inkább a nyaka kellene - mondta komolyan -, Beatricét festem, Csaba,
                  Danténak egy jelenetét. Erről nem kell többet mondanom neked.</p>
               <p>Megint másik festő a termetét dicsérte, a kezét meg valamennyien.</p>
               <p>Ida boldogan hallgatta ezeket a beszélgetéseket és nyájaskodásokat. Soha ennyi
                  szépet nem hallott magáról. Érezte, hogy Csabától irigylik. A férfiasan nyírt hajú
                  leány valóban olyan hideg sugarú szemmel vizsgálta mindig, hogy lehetetlen volt
                  nem éreznie.</p>
               <p>De hát mért, hogy őt vette el Csaba? S mért nem azt a falusi hölgyet, akiért őt
                  vette el? Mért nem az jött ide Csabával? Bizonyosan férjes nő, azért. S ő még csak
                  meg se nézte jól: színlelte, hogy neki csak tárgy,
                  tekintetre sem érdemes. Igaz, hogy a színlelés nem került nagy erejébe: a
                  gyomra is émelygett, hogy az ő pénze hát erre kellett olyan igen! Ezért vette őt a
                  vásáron az a pesti úr! De elég volt annyit látnia, hogy nem olyan szép, mint ő,
                  idősebb is tán. Ez a látvány enyhített valamit a jelenet utálatos unalmán.</p>
               <p>A szobában szivarfelhőcskék emelkedtek egyre sűrűbben. Csaba maga is rágyújtott.
                  Mikeyné is cigarettát vett a tálcából. Idát is kínálta vele.</p>
               <p>- Nem szoktál?</p>
               <p>Csevegtek, beszélgettek egyre hangosabban.</p>
               <p>- A gitárt! János, a gitárt! - hangzott egy kiáltás. És vagy öten is
                  visszhangozták:</p>
               <p>- A gitárt, Sörbereky! Ha csak egy nótát is. Csaba fölkelt, és intett Idának
                  is.</p>
               <p>- Nem, ma este nem - mentegetődzött -, a feleségem fáradt. Csak gondoljátok meg:
                  reggel óta utazunk.</p>
               <p>A társaság egy része hazakísérte őket a kapuig.</p>
               <p> Mikor Csaba elment, Ida letette a kalapját a konzultükör előtt, s megnyitotta ott
                  is a villamoslángot.</p>
               <p>A haján nem volt semmi rendetlenség. Az arca azonban szebbnek látszott, mint
                  akármikor is. Hosszasan bámulta a szemét. Hát csakugyan olyan szép az ő szeme? A
                  klastromban gyakorta hallotta. De más, ha nők mondanak effélét, s más, ha férfiak.
                  S minden másnak magasan fölötte más, ha festők és szobrászok mondják. Festők igen
                  értik az ilyet. Még akkor is a szemét csodálta, mikor a haja lebontásába fogott.
                  Akkor azonban már a kezét is csodálgatta, ahogy le és föl járt a keze a haja
                  lefésülésében-kefélésében.</p>
               <p>Aztán a nyakát is nézte. Vékony leány-nyak még. Soha a nyakáról nem szólt senki a
                  klastrom­ban. Ő maga se nézegette soha örvendő szemmel. Hát a nyaka is szép, most
                  már tudja. A ballon-keblűnek egyáltalán nincs nyaka.</p>
               <p>A szobrászné nyaka inas: valahányszor fordítja a fejét, ujjnyi vastag ín vetődik
                  fel a nyakán. A többiét nem is nézte. Soha életében nem nézte senki nyakát a
                  szépségéért.</p>
               <p>S fordította a fejét jobbra és balra. Valóban, az ő nyakán nem rútalkodik semmi
                  ín. Boldogan szemlélgette.</p>
               <p>Aztán eloltotta a tükör villamoskörtéit, és álmodozó szemmel szedte elő a
                  hálóingét, réklijét, papucsát. Fáradt volt. Az est hangjai és mozgalmai kavarogtak
                  még a fülében és fejében. Leült a belső ágy szélére, s a térdén könyökölve, lábát
                  lógatva merengett maga elé.</p>
               <p>- Mily kedves est volt! Hogy ünnepelték őt, mint valami királynét. Még a
                  fehérkötényes, fehérbóbitás frajlák is hogyan bámulgatták! Az a Sörberekynek
                  tréfált Borbereky igazán kedves ember. A nők is kedvesek. Flóra, a ballonkeblű
                  igazán, mintha testvérnénje volna, olyan egyszerre egy vele. Még a zenét is úgy
                  szereti. Meg is csókolództak, mikor elváltak.</p>
               <p>- Remélem, még a hét folyamán meglátogattok - volt az utolsó szava.</p>
               <p>Módos asszony is lehet. A fülbevalója borsónyi briliáns. És a többi is
                  szíves-kedves, magyaros. Még az a rövidhajú művészleány is, noha kissé irigy. De
                  hát nem tehet róla szegény, hogy olyannak született.</p>
               <p>És hát mért szeretik olyan igen azt a Csabát? Ő eddig megvetette: vélte, hogy
                  valami kenye­retlen táncmester. Az udvariassága, csak mint a máz a bögrén:
                  lepattan a máz, marad egy kivetni való cserép. Mégis van hát valami értékes abban
                  az emberben, akit a nagy Muszáj férjének neveztet. Milyen fensőséggel ült köztük,
                  s hogy mosolygott. Soha nem mosolygott, mióta együtt vannak, ha csak nem gúnyosan.
                  Milyen más arc, ha meleg, mosolygó! Szinte nemes. Mintha nem is ő szokott volna
                  házasodni apróhirdetésre, talán minden tizenharmadik hónapban. Látszott rajta,
                  hogy jól érzi magát a művészek között. Csak Bor- és Sörbereky dikciójára
                  komolyodott el. No, az ugyan véletlenül eltalálta, hova tiporjon. De hát ha van
                  benne mégis valami érték, mért hogy éppen ő nem volt csak egy kicsit is kedves
                  őiránta? Mért nem mondta ő is, hogy a szeme, nyaka, termete szép, a keze meg
                  csoda? Hiszen ő is festő, hát érti. És miért titkolta el, hogy ő is festő? Azt
                  mondta, újságíró, aztán meg hogy szobrász. Hát hazudott. Mért hazudott? De hát
                  akkor is mért viselkedik úgy, mint a vásári paripa, amely szinte maga is esküdözik
                  a gazdája mellett, hogy őbenne - tessék nézni - semmi hiba. Mért nem akarja látni,
                  hogy az ő keze szép. Illett volna, hogy legalább egyszer megcsókolja a kezét. Jó,
                  hogy nem csókolta, de illett volna... A franciává tévedt karmester bizonyosan
                  őrömmel megcsókolta volna, pedig az nem is festő... Valóban különös ember. Mikey
                  is mondta:</p>
               <p>- Ez a Csaba mindig ilyen különös volt.</p>
               <p>Hát különös. De meg kell vallani, hogy esze van.</p>
               <p>S megint a szőrember tósztja visszhangzott a fülében: Boldogítsa
                     őt szívének és lelkének minden sugarával...
               </p>
               <p>Hát nem boldogítja? Tehet ő róla, hogy nem boldogítja? Mást boldogít, csak a
                  megjelenése is. Csabát nem boldogítja? Ő az oka? Más-másképp úgyse várhatja a
                  boldogítást. Azt a kis tószt-kellemetlenséget leszámítva, az est mégis kedves
                  volt. Hogy Csaba bekísérte a szobába, a nyelvén is mozgott már:</p>
               <p>- Érzem, hogy meg kell köszönnöm önnek ezt a kedves estét.</p>
               <p>De a kammerjungfer épp akkor nyitott be az ajtón:</p>
               <p>- Wünschen Sie noch etwas, gnádige Frau?</p>
               <p>Csaba gondolkodva járt föl és alá a szobában. Ő meg a mennyezetes ágy láttára
                  valami nyomást érzett a lelkén. Csak állt szótlanul s csokrát bámulva.</p>
               <p>- Holnap - szólalt meg aztán Csaba -, nyolc vagy kilenc tájt idejövök.
                  Megreggelizünk valamelyik resztoránban, aztán ha akarja: lakást keresünk. Ha nem
                  találunk, hotelben nézek majd kettős szobát. Itt nem maradhatunk.</p>
               <p>S az órájára nézett:</p>
               <p>- Tyű, majdnem éjfél! Lehet, hogy csak kilenc után jövök. Fáradt vagyok. Ön is
                  bizonyára fáradt. Siessen ágyba. Jó éjszakát.</p>
               <p>S bólintott. De megint visszafordult:</p>
               <p>- Majd el is felejtem...</p>
               <p>A kofferja kulcsát vette elő, s álmos szemmel emelt elő a kofferból egy másik kis
                  könnyű kézitáskát. A kofferját gondosan bezárta, és a kulcsot zsebre tette:</p>
               <p>- Jó éjszakát, kisasszony.</p>
               <p>Mért zárta be a kofferját? Talán őelőle... Nem, nem őelőle: cselédek járnak
                  itt.</p>
               <p>Egyedül...</p>
               <p>Ült az ágyában, és imádkozott. De még végén se járt az imádságának, megint az
                  Oféliusznak nevezett szobrász előkelő figurája jelent meg neki, amint a szemére
                  vizsgálódik:</p>
               <p>- Nem Magdolna-szem.</p>
               <p>Behunyta a szemét, és boldogan elaludt.</p>
            </div>
            <div type="chapter">
               <head>7</head>
               <p>Reggel pont kilenckor Csaba kopogtatott:</p>
               <p>- Én vagyok. Ha nem öltözött még fel, lent várom meg az utcán.</p>
               <p>Ida kinyitotta egy ujjnyira az ajtót.</p>
               <p>- Már félórája sétálok lent a ház előtt - folytatta az ajtó előtt Csaba -, nyolc
                  és fél előtt öt perccel gördült fel a kárpitja. Gondoltam: nem zavarom addig, míg
                  öltözik. Jól aludt?</p>
               <p>- Köszönöm, jól - felelte Ida, az ajtót teljesen eltárva, úgy, hogy Csaba a
                  szobába beláthatott.</p>
               <p>Pedig a szemén látszott, hogy a nyolcórai alvásból hiányzott valamicske. A nyelvén
                  volt, hogy ő is kérdezze: Hát ön? - de mégse mondta ki: hiszen ők maguk között
                  idegenek. S ha mindjárt az első hónapban engedi, hogy bizalmas ismerősökké
                  váljanak, ki tudja, Csaba hová báto­rodik? Érezze soknak, ha az év végén részesül
                  egy kézszorításban - az elsőben és utolsóban. De hát annyit bizonyára meg is
                  érdemel majd.</p>
               <p>- Szoba már van - folytatta Csaba a küszöbön -, hát kérem: rakja be minden
                  apróságát a kofferjába. Tíz órakor idejön érte a londiner. Segítek, ha nincs
                  valami olyas...</p>
               <p>És az ágy előtt heverő, két sárga szattyánpapucsra és az ágyra tekintett, amelyen
                  Ida hálóinge és hálóréklije hevert.</p>
               <p>- Nem - mondta Ida szinte ijedten -, ne lépjen beljebb! Várjon meg künn a
                  folyosón.</p>
               <p>Kissé elpirulva kapkodta össze a fehérneműjét, s hajtogatta össze. A haja hálóját
                  is kapta a tükör elől, s fésűjét, hajkeféjét.</p>
               <p>- A Bellevue-ben találtam kettős szobát - beszélt tovább a
                  lépcsőn Csaba -, bizony nem rendes hely: a villamosok erősen zajonganak ott, de
                  hát remélem, hamarosan megtaláljuk a csen­desebb lakást.</p>
               <p>Ahogy a resztoránban ülnek, egy feketeruhás, fiatal nő halad el az ablak előtt, s
                  rájuk tekint. A halványarcú és egérszemű asszony, a Nincs benn
                     bors, Miluskám.
               </p>
               <p>Az asszonyka elmosolyodva bólint, Ida viszonozza a mosolyodást és bólintást.</p>
               <p>- Micsoda név ez? - fordult Csabához - Miluska.
               </p>
               <p>Csaba vállat vont.</p>
               <p>- Nem tudom. Kender Pistának ez már a negyedik felesége. Valamennyit Miluskának
                  hítta.</p>
               <p>- Negyedik? Meghalnak, vagy elválnak?</p>
               <p>- Elválnak.</p>
               <p>- De hiszen igen gyöngéd férj.</p>
               <p>- Gyöngéd és jóelméjű. Éppen ezért. Ahányszor egybekel valakivel, mindig arra
                  szerződik, hogy ameddig szeretik egymást. Azontúl pokol a
                  házasság.</p>
               <p>Ida gondolkodva nézett a teáscsészéjébe.</p>
               <p>Csaba szivarra gyújtott.</p>
               <p>- Igaz - mosolyodott el, a gyújtót a csészébe vetve -, hogy őnáluk nem is olyan
                  értelmű az ameddig szeretik egymást, mint más házasoknál.
                  Korhely és Lusta fickó. Csak akkor dolgozik, ha szorítják. Nem minden asszonynak
                  van akkora türelme...</p>
               <p>Elővonta az óráját, s megtekintette.</p>
               <p>- Még korán van - mondta -, mindenütt takarítanak. De talán ne is kezdjük ma
                  délelőtt.</p>
               <p>Ida a kesztyűjéért nyúlt.</p>
               <p>- Én a templomba mennék. Ön nem szokott?</p>
               <p>- Nem. Festőnek drága a nappali világosság. És délelőttönként halad a legjobban.
                  Hát menjen a templomba. Én meg addig megnézem az új szobrokat a városi
                  gyűjteményben. Hol találkozunk? Vagy megvárjam itt, és velem jön?</p>
               <p>Ida gondolkodva gombolta be a kesztyűjét.</p>
               <p>- Nem, ne várjon meg - mondta az ablakra tekintve -, csak mondja meg: délben hol
                  várjam? Otthon-e? Vagy... Abban a pillanatban Kenderné kukkant be megint az
                  ablakon, s fordul is mindjárt az ajtónak. Piaci táska van nála, madzag-hálós, s a
                  hálóban karfiol.</p>
               <p>- Úgy siettem - lihegi Idának, és okos fekete kis egérszemei örömtől csillognak -,
                  hogy itt találjalak. Az este, hogy hazafelé megyünk, mondom az uramnak,
                  hogy...</p>
               <p>- De hát ülj le, Miluskám - szíveskedett Ida.</p>
               <p>... hogy négyszobás lakást kerestek. Tyű, mondja rá: miért nem szóltál mindjárt?
                  Hiszen ott a Palmer lakása: éppen négyszobás. Egy hete, hogy kiment belőle. Hát
                  csak épp ezért a karfiolért siettem el, nehogy üresen térjek haza... Az uram
                  említette tegnap, hogy itt látott Schneidernél szép karfiolokat. Igen olcsók, és
                  gyomornak könnyű, ha tejfelben puhítjuk. Hát gyertek velem. Az utca nevét bizony
                  elfeledtem, de tudom a házat. És egy másik négyszobásat is hallottam: Danauer
                  törvényszéki bíróét. Már nyugalmazott bíró. Az uram festette tavaly a menyét és
                  unokáját. Azok májustól novemberig künn laknak valami faluban. Novemberig hát
                  kiadják. Az angolkert közelében van, az Angolkert és az Isar folyó között. Bizony
                  kissé messze. De nem tudom, kiköltöztek-e már? Kertre nyílik minden ablakuk.</p>
               <p>- Az a jó - biccentett rá Csaba.</p>
               <p>S megint az órájára nézett:</p>
               <p>- Délre éppen megfordulhat - mondta Idának.</p>
               <p>- Hát maga nem jön?</p>
               <p>- Minek? Nekem elég annyit tudnom, hogy festő lakott benne. Tehát van egy olyan
                  szoba is, amely műhelynek alkalmas. Ha a többi rész tetszik magának, foglalózza
                  le. Ötven márka elég.</p>
               <p>- Délben hol találkozunk?</p>
               <p>- Ha visszatalál ide...</p>
               <p>- Visszatalálok.</p>
               <p>S a két asszony távozott.</p>
               <p>Csaba a szobrok megszemlélésére indult. Már minden szobor érdekelte. És szinte
                  nyug­talanította az a gondolat, hogy talán van már az új szobrászok között olyan,
                  aki szintén rátalált az ő titkára: az eksztázisra?</p>
               <p>No, nem volt: hideg pózok, különféle állású figurák, némi eksztázis is, de mindig
                  csak küzdő szobrokban. A lélek nemesebb eksztázisai azonban sehol.</p>
               <p>Tizenegy tájt aztán el is unta. Átsétált a városi képcsarnokba, hogy lássa: ami új
                  vételekről beszéltek a társai.</p>
               <p>
                  Dagnan-Bouveret Máriája előtt mintha földhöz szegezték
                  volna a cipőjét. Mária a csecse­mővel, ahogy a csecsemő barna nagykendőbe takarva
                  nyugszik Mária ölében. A kendőből és a kendő szövetén általsugárzik a csecsemő
                  szentfénye.</p>
               <p>Nincs itt semmi eksztázis. Maga Mária se valami mennyei arcú szépség. S mégis a
                  kép... szinte megdöbbentő. A gondolat szépsége a megdöbbentő benne!</p>
               <p>- A gondolat szépsége -mormogta maga elé merüldöző
                  szemmel.</p>
               <p>De hát ott van Szinyei-Merse: egyetlen képében sincs gondolat, csak szín és szín.
                  A szín a gondolat. A női testszín a Pacsirta bárányfelhős
                  képén és a fű szinte egymás mellett, és az ég ultramarinos kékje a testszín és a
                  pázsit színei fölött. És hát hol a gondolat Courbet
                  képeiben? És Bastien-Lepage?És Manet?És Cézanne?És Gauguin?</p>
               <p>Miért nem rendítenek azok így a lelkemen?</p>
               <p>És százával vonultak és kavarogtak a szeme előtt Európa képgyűjteményeinek
                  mesterművei - a régiek és az újak -, melyik képen érzik hát ennyire az
                  örökkévalóság szent pecsétje?</p>
               <p>Se színek nem játszanak itt egymással, sem a rajzoló kéz virtuozitása nem bámítja
                  a nézőt. Mária arca földi nőnek az arca. Termetének a szépségére nem is gondolt a
                  művész. Az ácsbárd a falon, valóban: mintha címfestő rajzolta és festette volna
                  oda... Tehát az idea ereje!...</p>
               <p>Tehát az idea minden!...</p>
               <p>Tehát az idea akkor minden, ha belekapcsolódik a végtelenség örök folyamába. De
                  hát mi az a Végtelenség?... Végre az órájára néz. Dél már félórával is elmúlt.</p>
               <p>Sietve fordul. Csaknem beleütközik Idába.</p>
               <p>- Hát maga hogy kerül ide?</p>
               <p>Ida pillogva mentegetőzik:</p>
               <p>- Nem mentem ki. Alighogy beültünk a villamosba, Kenderné egy német
                  asszonyismerősével találkozik. Kérdi tőle, hogy üres-e a lakás. Mert az asszony
                  épp a házban lakik. Az asszony azt felelte, hogy tegnap vette ki a lakást egy
                  cukrász. Hát aztán leszálltam a villamosról.</p>
               <p>- De hát a másik lakás: a Danauer-féle?</p>
               <p>- Nem néztem meg.</p>
               <p>- Hát hol járt ennyi ideig?</p>
               <p>- Csak a templomban.</p>
               <p>- Ennyi ideig a templomban?</p>
               <p>- Nem, csak egy misehosszat. Aztán gondoltam: megvárom a gliptotéka előtt. De
                  láttam, hogy ön ide lép be, hát én is ide váltottam jegyet.</p>
               <p>- De én itt állok már másfél órája. Ida vállat vont.</p>
               <p>- Hát én is itt álltam.</p>
               <p>- Hol?</p>
               <p>- Itt: mögötte.</p>
               <p>- De hát mért nem szólt?</p>
               <p>- Gondoltam: zavarom talán...</p>
               <p>Csaba bámult.</p>
               <p>- No, ez szép - mondta aztán -, köszönöm. - A szeme néhány percig meleg sugárral
                  pihent Idának nyugodt és tiszta arcán. Talán akkor nézte meg először. De aztán
                  megint elhidegült.</p>
               <p>- Gyerünk hát: ebédeljünk.</p>
               <p> Csak kettecskén ebédeltek egy közeli vendéglőben. Külön-külön rendeltek, mint
                  mindig, bár néha nekem is azt.
               </p>
               <p>- Hát ebéd után - szólalt meg Csaba mindjárt a levesnél - megkezdhetjük a
                  lakáskeresést. Mert a Bellevue-ben aligha alszik majd. Milyen lakást béreljünk,
                  bútorozottat? Vagy bútorozatlant?</p>
               <p>Ida értetlenül nézett Csabára.</p>
               <p>- Hát amilyen önnek tetszik.</p>
               <p>- Nem úgy van az, kisasszony: ha bútorozottat bérelünk, nagy az ára. Négyszobás
                  bútorozott lakás költséges.</p>
               <p>- Hát akkor bútorozatlant.</p>
               <p>- Látom, nem érti, miről van szó. Én ha magam vagyok, nekem csak egy szoba kell,
                  legfeljebb ha kettő. Nekem nem kérdésem az, hogy faragott diófabútorok vannak-e
                  benne, vagy olcsó parasztbútorok. Nekem az ablak a fő. De magának szalon is kell,
                  külön hálószoba is, és persze úri berendezés, mint otthon.</p>
               <p>- Egy szóval se mondtam. Egyáltalán nem követeltem semmit. Csak épp hogy a külön
                  magam szobácskája...</p>
               <p>- Még mindig két malomban őrlünk. Azt kérdeztem, hogy bútorozott lakást
                  béreljünk-e? Vagy bútorozatlant? Más szóval: mostanhoz egy évre visszaköltözik-e
                  az édesatyjához vagy más­valakihez, Magyarországba? Vagy itt marad? Mert ha
                  visszaköltözik, a bútorok szállítása oly költséges, hogy azon a pénzen otthon új
                  bútorokat vehet.</p>
               <p>- Hát akkor... de hiszen mondtam, hogy teljesen önre bízom. Egy évig ön
                  rendelkezik: mindig a férj rendelkezik. - És könnyű mosolygás futott át az
                  ajkán.</p>
               <p>Csaba a fejét rázta:</p>
               <p>- Nem vagyok férj, tehát nem rendelkezem. A lakást kibérlem. Két szobát írok az ön
                  szám­lapjára, kettőt a magaméra. Ha konyha is kell, annak a költségét felezzük.
                  Arról még nem is beszéltünk, hogy otthon főzetünk-e, vagy vendéglőbe járunk.
                  Teljesen önre bízom.</p>
               <p>- Ahogy ön akarja.</p>
               <p>- Ahogy maga akarja, kisasszony. De hogy visszatérjünk a fő ügyre: ön tehát olyan
                  bútorral rendezi be a hálószobáját és szalonját, amilyennel akarja. Tehát akár
                  vett bútorral, akár bérelt bútorral. Ez az ön költsége.</p>
               <p>Idának elnyílott a szeme.</p>
               <p>- Az én költségem?</p>
               <p>- Sajnálom, de ma még nem olyan idő jár az erszényemre... Elhiheti, hogy szót se
                  szólnék róla. De hát a gavallérság is csak addig terjedhet...</p>
               <p>- Nem értem - képedt el Ida.</p>
               <p>- Mit nem ért, kisasszony?</p>
               <p>- Hogy kétféle költségről beszél. Hát nem elég az a...</p>
               <p>- Az a pénz? Az a százezer korona, amit az édesatyja adott? Elég, bőven elég.
                  Hiszen látja, hogy itt olcsóbb az élet.</p>
               <p>- Hát akkor hogyan értsem a kétféle költséget?</p>
               <p>- A kétféle költség: az enyém meg az öné. Láthatta, hogy ahányszor pénzt adok ki,
                  két külön lapra írom. Amit ön költ, és amit én költök. De hát kérem, mit
                  bámuldozik ezen? Mondom: ha nem keveredtem volna egy kis pénzügyi hínárba, nem is
                  gondolnék rá, hogy külön lapra írjam az ön költségeit. De nem tudhatom: mikor
                  vergődök ki belőle. Hát kénytelen vagyok vele.</p>
               <p>- Istenem - mondta a szemét behunyva Ida -, mindig azt véltem, hogy értek
                  magyarul...</p>
               <p>- Én meg azt véltem, hogy mindig világosan beszélek. Tehát vonjuk össze három
                  mondatba: 1. Egybekeltünk, s az ön móringja erre az évre 100 ezer korona. 2.
                  Valójában nem keltünk össze, tehát én nem vagyok férje, tehát csak ideiglenesen
                  rendelkezem az ön pénzével. 3. Egy év múlván leszámolunk, tehát én visszaadom, ami
                  a mostani készpénzből marad. Hozzászámolom az ön egyévi költségét is. És ha Isten
                  engedi, hozzáteszem azt is, amit magamra költöttem. Ha nem engedi: írást adok
                  róla, hogy önnek ennyivel és ennyivel tartozom.</p>
               <p>Ida elkövült.</p>
               <p>- Nem fogadom el - rebegte szinte lélegzet nélkül. - Eddig is gyakorta sajnáltam,
                  hogy mennyire terhére vagyok önnek.</p>
               <p>Csaba vállat vont:</p>
               <p>- Ha nem fogadja el, beviszem valami jótékony intézet pénztárába az ön nevére.
                  Onnan majd megküldik önnek a köszönőlevelet a summáról.</p>
               <p>Ezen beszélgetés folyamán ettek is: levest, borjúszegyet spenóttal és daramorzsát.
                  Hol letették a villát, hol fölvették. Mint ahogy izgalmas üzleti ügyet tárgyalnak
                  mások is.</p>
               <p>Ida aligha tudta, mit eszik. Gépiesen mondta mindig a szolgáló frajlának:</p>
               <p>- Mich auch.
               </p>
               <p>Csaba utolsó szavaira már nem bírt szólani semmit.</p>
               <p>De Csabának se lehetett valami kellemes az ügyek ilyen hideg megtárgyalása, mert a
                  fekete­kávénál fordított a beszélgetésen.</p>
               <p>- De hát mért nem nézte meg azt a Danner vagy Danauer vagy micsoda-féle
                  lakást?</p>
               <p>Ida arca kissé elfintorult:</p>
               <p>- Nem tetszett az a hölgy nekem.</p>
               <p>- Kicsoda? Kenderné? De hiszen kedves és szelíd kis teremtés az.</p>
               <p>- Hát kedves...</p>
               <p>- Beteg, fehér csirke.</p>
               <p>Ida habozott, mint aki küzd magával, hogy mozdítsa-e a nyelvét, vagy
                  hallgasson?</p>
               <p>Végre is mozdította:</p>
               <p>- Elmondta az úton: hogyan került össze Kenderrel, és hogyan szerették meg
                  egymást.</p>
               <p>- De hiszen az igen érdekes. Nőknek mindig a legérdekesebb témájuk.</p>
               <p>- De azt is megvallotta, hogy csak úgy... nincsenek megesküdve. - S elkomolyodva
                  nézett a poharára. Csaba elbámult.</p>
               <p>- Hát ön meg van esküdve énvelem?</p>
               <p>Ida nyugodtan fordította a szemét a pohárról Csabának az arcára.</p>
               <p>- Felesége vagyok? Én nem vagyok önnek a felesége.</p>
            </div>
            <div type="chapter">
               <head>8</head>
               <p>Olyan szerencséjük volt, hogy még aznap délután találtak lakást: azt a
                  Danauer-félét.</p>
               <p>No, igen nekik való lakás. A bútorok bizony nem a mai időkből valók - negyven
                  esztendeje szolgálnak a derék házaspárnak -, de a szalon, ebédlő és a bíró
                  dolgozószobája az angolkertre néz, noha csak egy alacsonyabb háznak a tetején
                  által. Egy szoba meg udvari. Az a hálószobájuk.</p>
               <p>Csaba mindjárt ki is választotta magának a bíró dolgozószobáját műhelyül. A szalon
                  mellett. Kisebb az ebédlőnél, és csak egyablakos. De az ablak nagy, és a szobának
                  külön is a bejárata a folyosón: a modellek ott járhatnak be s ki.</p>
               <p>Bíróék is örömmel fogadták őket: nincs gyermek. Gyermektelen házaspár nem rongál
                  bútort. Csaba azonban mindjárt azon kezdte, hogy bútor nekik nem kell: ők
                  legfeljebb csak egy évet töltenek Münchenben, hát jó nekik a legolcsóbb vásári
                  bútor is. Erre bíróék kissé megzavarodtak: ők a fiuknál, unokáik között nyaralnak
                     Johanneskirchenben - hát mármost padlásra rakassák-e az
                  itthon való bútort? Inkább itthagyják.</p>
               <p>Hamarosan megegyeztek. Csabáék fizetnek fél évre hétszáz márkát. Bútorok, konyha
                  és edények, evőeszközök használatáért háromszáz márkát. Bíróék az egyik
                  leánycselédjüket otthagyták: K
                  ätchen nekik úgyis fölösleges a nyárra, és hát Kätchen
                  tudja már, hogyan szokták gondozni a lakást. Főzni is tud.</p>
               <p>Így kerültek Csabáék olyan lakásba, amelyben készen várta őket a pompás-zöld
                  bársony­díványtól az ajtósarok olajáig minden. Még zongora is. Csak épp hogy a
                  műhelynek való szobából kellett átrakatniuk, osztaniuk egy-két bútort a többi
                  szobába.</p>
               <p>Már másnap beköltözhettek.</p>
               <p>Csaba lódult festőállványokért, vásznakért, festékért a boltba. Ida lódult fehér
                  kötényekért a másik boltba. Mert ő bizony nem engedi, hogy Kati csak úgy a maga
                  német kedvére süssön-főzzön a konyhán. Kati is lódult a piacra: húsért,
                  zöldségért, főzelékért.</p>
               <p>Délben már olyan otthonosan ültek az asztalnál, mintha mindig is ott ültek
                  volna.</p>
               <p>- Ez a Kati nem is főz rosszul - mondta Csaba a rántott csirke után -, a leves is
                  kitűnő volt. Vagy magának nem ízlett, kisasszony?</p>
               <p>Ida elmosolyodva felelt:</p>
               <p>- De.</p>
               <p>Először történt, hogy bár csak egypár percre is, mosolygó szemmel tekintett
                  Csabára.</p>
               <p>A leány akkor tálalta be a túrós csuszát.</p>
               <p>- No hát ezt már nem maga csinálta, Kati.</p>
               <p>- Nem, az én főztem - felelte Ida, akkor már mosolygás nélkül, nyugodtan.</p>
               <p>Csaba kétszer vett a csuszából, s utána nem szólt egy szót sem. Vastag
                  rajzolófüzet volt nála. Ebéd közben is gyakorta elővonta a zsebéből, és egy-két
                  vonást rajzolt bele. Ida nem nézett oda, mert hát őt Csaba dolgai nem érdeklik.
                  Hanem amikor estefelé Csaba elment hazulról, mindjárt benyitott a műhelybe, s
                  körülszemlélődött, hogy mi készül ott.</p>
               <p>Két rajztábla állt már a két állványon. S rajtuk durva, vastag papiros. Mind a
                  kettő üres. De a falhoz is volt támasztva egynéhány lemezpapiros tábla. Ida azokba
                  is belekandikált. Az egyiken mintha rajzot látna. Elővonja. Hát a másikon is van
                  rajz. Mintha egy család ülne valami asztal körül. Az előbbin egy különös nőalak: a
                  két karja széjjel, a két lába is, de a két keze feje mintha csuklóban le volna
                  törve, úgy lóg. Csak alig négy-öt vonás, szénnel. Még csak azt se lehetett rajta
                  látni, hogy ruhás-e vagy ruhátlan. És mind a két rajz, mintha valami gyermek
                  rajzolta volna tanulatlan kézzel.</p>
               <p>Ida a harmadik nap délutánján már arra gondolt, hogy most már megkezdhetné a
                  látogatá­sokat. Csabának is bizonyára szándéka, hogy mindazon barátait
                  meglátogassa, akik a vacsorán jelen voltak: a nőtleneket egymaga, a nősöket ketten
                  - Kenderéket is csak egymaga.</p>
               <p>Az órára nézett: három múlt néhány perccel. Beszóljon-e hozzá a műhelybe? Vagy
                  megvárja, míg kijön?</p>
               <p>No, inkább vár.</p>
               <p>De mintha beszélgetés hallatszana a műhelyből... Csaba hangja egyre erősödik. Meg
                  elnyug­szik, meg megint erősödik.</p>
               <p>- Ti persze azt gondoljátok... mint a hazatérő méh. És hogy majd az én zsebem is
                  afféle Mednyánszky-zseb... Kivel beszél? Bizonyosan magyar ismerőssel? Talán
                  olyannal, aki azon a vacsorán is ott volt?</p>
               <p>- De hát én nem kértem tőled egy garast se - szólt közbe egy sértődött férfihang
                  -, én csak azt mondtam: gyertek el komának. Eddig nem volt feleséged, eszembe se
                  jutott. Régi jó pajtások vagyunk, véltem, hogy örömmel vállaljátok.</p>
               <p>Ida már az ajtónál fülelt.</p>
               <p>- De azon kezdted, hogy a feleséged beteges, és hogy nem adtál el képet két
                  hónapja.</p>
               <p>- Három, nem kettő; három és fél.</p>
               <p>Ida lelkében gyors birokra kelt a női méltóság a női kíváncsisággal. A főasszony
                  grófi nő a polgári lánnyal. De hát a polgári leány gyorsan legyűrte a grófi nőt -
                  bizonyosnak érezte, hogy akármi grófnő is, csak odahajolna most a kulcslyukhoz, s
                  félretolná a kulcslyuknál a pajzsocs­kát is.</p>
               <p>Beleskelt. Csodálkozva ütközött a szeme egy fekete hajú és barna bőrű leányba. Egy
                  ordináré feketeruhás, duzzadt ajkú, barna leány. De olyan barna, mintha kéményből
                  vonták volna elő. Még a haja is különösen fekete. Fürtjei összetapadtak, mint aki
                  legalábbis egy hónapja nem mosta a haját. A szeme apró és kifejezéstelen. A
                  nyakában bazári korall-lánc. De nem az a lány beszél Csabával. Az csak hallgatva
                  áll ott, és unalommal néz a szoba ablaka felé.</p>
               <p>Csaba hangja hallatszik tovább az ablaka felől.</p>
               <p>- S jó, hogy eszembe is hoztad: a feleséged azt az oktalanságot követte el, hogy
                  Idának elkotyogta: melyik cigánysátorban eskettek benneteket. No hát mármost a
                  feleséged magára vessen, hogy ide nem jöhet. Nemcsak hogy komaasszonynak nem megy
                  el a feleségem, de még csak arról se lehet szó, hogy idejárjon. Mert az én
                  feleségem klastromban nőtt fel, és az ő erkölcsi finnyássága minden fantáziát
                  meghalad. Igen sajnálom, Pista, de nekem tisztelnem kell a feleségem
                  érzékenységét.</p>
               <p>- Hát az látszik is rajta, hogy kissé magasan viseli az orrát. Véltem első
                  pillanatra, hogy modelled.</p>
               <p>- Ilyeneket ne mondj!</p>
               <p>Egy-két mondat elmosódik. Csaba hangja válik megint érthetővé.</p>
               <p>- Biztosítlak, hogy a szokottnál is udvariasabb leszek a feleséged iránt, de
                  viszont ti is tekintsétek az én helyzetemet.</p>
               <p>- Nem is kívánkozott, hiszen...</p>
               <p>- Jobb szeretem, ha egyenesen beszélünk.</p>
               <p>- Hiszen tudod, hogy gyomorbajos. Örökké gyomorbajos. Mert mihelyt egy nap nincs
                  baja, akkor fal, mint valami vadászkutya, amelyik csak este jut ételhez. De csak
                  azért is meg­esküszök vele. A száz márkából rászánok húszat a kedvéért. Úgyis már
                  régen nyafog rajtam. Ahányszor megfestek valamit, mindig arra szánja az árát.</p>
               <p>- És azt is tudd meg és mondd meg a többi korhelynek is, hogy én nem pénzre
                  házasodtam. Elég ránéznetek...</p>
               <p>- Nem pénzre? Igaz, hogy ilyen nőt nem pénzért veszünk el.</p>
               <p>- Hát nem láttad, hogy semmi ékszere nincs? Még csak egy karperece sincs.</p>
               <p>- Hát akkor miből bérelted ezt a pompás lakást? - Szivarfüst-felleg vonult el
                  közben a kulcslyuk előtt, s eltakarta a korall-láncos leányt.</p>
               <p>- Kérdezhetném én is: vajon a te erszényedet kezelem-e, hogy számolásra vonsz?
                  Nincs-e joga az én zsebemnek is, hogy olykor annyi pénzt hordozzon, amennyivel
                  lakást bérelhetek, munkát kezdhetek?</p>
               <p>- Nono, hiszen...</p>
               <p>- Amivel elmegyek majdan innen, az még bianca. De hát mit
                  tartozom én neked, Pista...</p>
               <p>- Bianca?
               </p>
               <p>- Carta bianca. Amire még nincs ráírva a summa. Hogy jobban
                  megértsd: a fejemben, tele vagyok képgondolatokkal: nem győzöm jegyezni. Különös,
                  hogy amint ide München földjére léptem, egyszerre megbuzdult bennem a művészi
                  véna.</p>
               <p>- Hát legalább ötven márkát adj, Csaba. Borzalmasan restellem, hogy ilyen
                  csekélységért csúfítom az ábrázatomat.</p>
               <p>- Nyugodj meg, hogy nem...</p>
               <p>- De ha legalábbis harminc márkát nem csordítasz, itt a házad előtt adom el a
                  kalapomat és kabátomat a handlénak.</p>
               <p>- Igazán megrémítesz.</p>
               <p>- Húsz márka a legkevesebb, amivel most megválthatsz, ha annyi baráti érzés is van
                  benned, amennyi egy-két napja vett kutyájában van az új gazdája iránt.</p>
               <p>- Nesze, tíz márka. De ez az utolsó, Pista, míg az én képeim is össze nem
                  találkoznak a vevőjükkel. Tudod, hogy amit egyszer kimondtam: kőbe van
                  faragva.</p>
               <p>Hallatszott aztán, hogy a tíz márka elvonul.</p>
               <p>Ida is elhúzódott az ajtótól, és a zongora mellé ült. Egy csomó kotta hevert ott a
                  hárompolcos ébenfa állványon. Az ablakhoz vonta a zongoraszéket. Nézegette: miféle
                  kották? Bizony nagyobbrészt csak Lieder, Walzer, Polka, a
                  köznapi zene hangjegy-iparosainak alkotásai.</p>
               <p>De íme, nyílik a műhely ajtaja, és Csaba dugja be a fejét.</p>
               <p>- Itt van, kisasszony?</p>
               <p>Ida válaszára beljebb lép. Térdig érő, kék vászon munkáskabát van rajta. A kezét
                  törölgeti törülköző kendővel.</p>
               <p>- Arra gondoltam, hogy ma már megkezdhetnénk a látogatásokat. Csak három helyre
                  mennénk el. A többi nem várja. Talán zongorázik is maga, kisasszony?</p>
               <p>- Néha.</p>
               <p>- Hát miért nem zongorázott eddig? Nehogy azt vélje, hogy zavar vele. Legfeljebb,
                  ha délelőtt zongorázik. Délután már nem, mikor már festek. Tessék, csak tessék,
                  míg felöltözök.</p>
               <p>S visszavonult.</p>
               <p>Ida maga elé tett egy Liedet, amely jobbnak látszott a
                  többinél, és elzongorázta. Aztán becsukta a zongorát, és a kalapját tűzte fel.
                  Kissé nyomott mellel várta, hogy Csaba kiszól, vagy kilép, és valami dicsérettel
                  udvariaskodik. A bók is neme a bizalmaskodásnak. Nem engedhet meg semmi
                  bizalmaskodást.</p>
               <p>Hát Csaba ki is lépett. A tavaszi, bolyhos barna ruhája volt rajta, és esernyő a
                  kezében.</p>
               <p>- Az ég kissé felhős - mondta -, de azért hozhat napernyőt. Hát most már mehetünk:
                  öt óra. Most már mindenütt túl vannak az uzsonnán.</p>
               <p>Ida melle akkor meg azért szorult el, hogy Csaba nem szól a játékáról semmit.
                  Annyit már mégiscsak mondhatott volna, ha szimpla-színtelenül is, hogy: szép volt. Arra a három oktávos passage-ra még a ló is hegyezte volna a fülét.</p>
               <p>Szótlanul igazgatta magát a tükörben, és állta, hogy Kati rendezgessen a kabátján.
                  Csak mikor már a kesztyűjét gombolta, szólalt meg:</p>
               <p>- Kikhez megyünk?</p>
               <p>- Hát ma csak Szélékhez. Azok ide legközelebb.</p>
               <p>- Mennyi időre gondolja?</p>
               <p>- Lehet, fél órára; lehet, két órára. Lehet...</p>
               <p>- Első vizitben?</p>
               <p>Csabának kissé gúnyosra mosolyodott az arca.</p>
               <p>- Vizit? Hát azt véli, hogy valami szalonba megyünk? Megyünk ám padlásszobába. Azt
                  véli, hogy livrés inas fogadja az ajtóban? Jó, ha nem olyan fehérnemű van
                  odaterítve száradásra, amelyiktől maga a napernyőjét is eldobja, s úgy fut le a
                  lépcsőn.</p>
               <p>- De hát kik azok a rettenetes Szélék? És miért megyünk hozzájuk?</p>
               <p>- Kik? Hiszen ott ült mellette. Még meg is csókolózott vele, ha jól emlékszem.</p>
               <p>- Mind a két asszonnyal, aki mellettem ült. De hát melyik Szélné a kettő
                  közül?</p>
               <p>- A kövér.</p>
               <p>- Flóra?</p>
               <p>- Az.</p>
               <p>- De hiszen annak olyan fülbevaló csillogott a fülében...</p>
               <p>- Amerikai. Csak este viseli. De hát mit képedez rajta: fülbevaló, kövérség, mind
                  csak külső­ség. Valójában becsületes magyar asszony. És Mikey nekem a legjobb
                  barátom: zseniális, jólelkű ember.</p>
               <p>- Mikey? Úgy értettem, hogy Szélékhez megyünk.</p>
               <p>- Mikey Szél Pista. A képei alá ipszilonnal jegyzi a Mikeyt.</p>
               <p> Az idő enyhe volt, esőre lágyuló. Az utcán más férfiak is esernyővel mutatkoztak,
                  csak nők kezében látszott napernyő, mint Idánál is.</p>
               <p>A Terézia úton le kell térniük a gyalogjáróról, mert aszfaltot kennek ottan. Ida
                  elfintorodó orral sietne el az üstök mellett. Csaba azonban megáll.</p>
               <p>- E, Jancsi! Csak nem halt tán meg a gazdád?</p>
               <p>Egy harmincas-forma, szennyes munkás abbahagyja a szurokkeverést, és örvendező
                  szemmel kalapot Csabának.</p>
               <p>- Aggyisten, tekintetes uram. Dehogy halt. De nem is soká viszi.</p>
               <p>- Beteg?</p>
               <p>- Nem bizonyos, hogy beteg-e. De nem is egészséges. Nem lehet egészséges.</p>
               <p>- Fekszik?</p>
               <p>- Hol fekszik, hol csak üldögél. Mégis inkább csak fekszik mostanában.</p>
               <p>- Mikor hagytad el?</p>
               <p>- Nem hagytam én el. Odanézek én mindennap, este. Ő mondta, hogy vállaljak valami
                  munkát. De úgyis vállaltam volna.</p>
               <p>- Hol lakik most?</p>
               <p>- Csakott, ahol laktunk: hátul.</p>
               <p>Csaba Idát kereste. Vélte, hogy félre-távolabbra húzódott valahova a
                  szurokszagtól. Ida azonban a háta mögött állt, a zsebkendője az orrán.</p>
               <p>- Megyünk az öreghez - mondta Csaba.</p>
               <p>Ida nem kérdezte, ki az az öreg. Csaba csak a csendesebb
                  mellékutcában mondta meg.</p>
               <p>- Egy öreg festő, nekem jó barátom. Kissé különös ember. Bocsánatot kérek, hogy
                  nem is kérdeztem: van-e kedve rá, vagy nincsen? De az utcán férj és feleség
                  vagyunk: az asszony mindig a férje hajóján ül.</p>
               <p>- Tessék: csak vitorlázzon, amerre óhajt.</p>
               <p>Sok apró utcán vitorláztak át. Minden beszélgetésük csak Ida egy megjegyzése
                  volt.</p>
               <p>- Különös, hogy ebben a városban egyetlenegy utca sincs:
                  mind út.
               </p>
               <p>Mondta volna még: Mi a neve hát itt a Gassenhauernak? Hogy
                  azonban Csaba hallgatott, ő is csak magában hagyta a kérdést.</p>
               <p>Csaba egy lakatosműhely mellett állt meg, rántott a kapucsengőn:</p>
               <p>- Halászy úrhoz megyünk - mondta Csaba a kapunyitó leánykának.</p>
               <p>- Itthon van - felelt nyájasan a leányka, Halaszci-nak
                  ismételve a nevet, és Ida kalapját egy becsülő tekintettel vizsgálva -, itthon
                  van. Fekszik.</p>
               <p>Szűk udvarocska, benne néhány civakodó német kisgyermek. Csupa lyuk egyiknek az
                  inge, igen szennyes ing, de a tekintete mint valami sárkányölő vitézé az ölés
                  után. Négy sorvadt leánder az udvar napos felén - pincében elkoszosodott levelű,
                  szegény fácskák. Hátul a padlásfeljáró a harmadik emeleten egy alig kétméteres,
                  vasrácsos toldalék-fafolyosóra ágazik, s ott egy rozoga ajtócska,
                  korhadt-rámásablak mellette, meg künn egy konyhai szék, s a korlátvason egy pár
                  rongyos talpú, sárga férfi harisnya. Látszik, hogy festőszobának épült. Münchenben
                  még a tyúkketreceket is úgy építik, hogy ha tyúk nincs, festő bizonyosan
                  találkozik bele.</p>
               <p>- Ha netán unja - szólt vissza Csaba -, lent is sétálgathat addig.</p>
               <p>- Inkább felmegyek én is, ha gondolja, hogy egy fekvő férfihoz, akárha öreghez is,
                  beléphetek.</p>
               <p>- Jobb, ha nem. Üljön inkább addig künn, kérem, itt az ajtó mellett. Nézegesse az
                  óriás gyertyatartót: a Baváriát.</p>
               <p>Kopogtatott:</p>
               <p>- Én vagyok, Balázs bátyám!</p>
               <p>- Dűlj be!</p>
               <p>Minden szavuk kihallatszott. Ida növekvő érdeklődéssel hallgatta.</p>
               <p>- Isten hozott, kedves napsugár öcsém! Hogy villansz ide az égből? No hát nekem is
                  lehet még örömnapom. Ülj le. Gyújts rá, ha van szivarod. Beszélj sokat,
                  mindent.</p>
               <p>- Hát először is: beteg vagy-e, Balázs bátyám? Vagy csak heverészel?</p>
               <p>- Hetvenkét év...</p>
               <p>- Az még nem betegség. Vastagh Gyuri bátyánk még állva festeget, és Budára sétál
                  utána a Három nyolcasba vacsorára. Tizián még ebben a
                  korban fiatalember volt. Madarász Viktor most kezdi a második szériát.</p>
               <p>Az öreg igen érdeklődött irántuk, Benczúr iránt is, az öreg Molnár iránt is,
                  Szinyei-Mersét is kérdezte meg Vágó Palit. Aztán hát, hogy Csaba hol élt, miket
                  alkotott, mióta nem látta. Csaba elmondta: mesze utazgatott, miket látott, és hogy
                  utoljára már csaknem beleveszett az újságírásba.</p>
               <p>- Ez csak epizód - mondta az öreg -, megint csak visszatérünk a főútra. Látod,
                  Madarász Viktor is rezet árult, mégis visszatért. Szinyei-Merse birkát nyírt,
                  mégis visszatért.</p>
               <p>- S hogy dolgoznak! Milyen fiatalos hévvel! - Az öreg sóhajtott.</p>
               <p>- Azok: azok. Én meg: én vagyok. Én már meg is haltam, Csaba. Csak épp hogy egy
                  kis szusz még bennem időzgél, mint az összelaffadt hólyagban.</p>
               <p>- Dehogy haltál, Balázs bátyám. Amíg érdeklődünk valami iránt, nem haltunk meg! Te
                  pedig mindig érdeklődtél minden szép iránt. Még a hegedűdön is, látom, rajta a
                  négy húr: tehát még hegedülsz is esténként a holdvilágnak.</p>
               <p>- Nem, már régen nem. Karácsony estéjén hegedültem utoljára: a karácsonyi
                  énekeket. Akkor leeresztettem mind a négy húrt. Ugyan, akaszd le. Húzz egy szép
                  régi nótát hadd érezzem még egyszer a hazámat.</p>
               <p>- Ugyan, ne beszélj már, mint valami haldokló cigányprímás, hiszen a szemedben
                  életerő csillog.</p>
               <p>És Csaba már pengette és stimmolóra nyávogtatta a hegedűt.</p>
               <p>- Csak az ablak reflexe - mondta bágyadtan az öreg hang.</p>
               <p>Ida nyiladozó szemmel fülelt. Csaba hegedül? Egy szóval se említette eddig.</p>
               <p>A hegedű tovább nyünyükölt-nyányákolt. Közben Csaba azt kérdezte az öregtől, hogy
                  miből él. Nem hiányzik-e élelme vagy pénze?</p>
               <p>Az öreg azt felelte, hogy gondoskodott magáról. Van vagy harminc eladatlan képe,
                  Jancsi minden este meghozza a kenyeret, vizet s még valamit. Ha a pénz elfogy,
                  elvisz egy képet - s egy érthetetlen német név hallatszott, hogy kihez -, száz
                  márka.</p>
               <p>- Míg élek, elég.</p>
               <p>Csaba megzünükölte a hegedűt, és csakhamar rátért a Sobri nótájára. Ida
                  álmélkodással hallgatta: milyen pompásan játszik. Következett még: Sárgarigó most hullatja a tollát, s még vagy két olyan régi
                  nóta, amelyet Ida nem is ismert. A másik két nótát is csak úgy ismerte, hogy Liszt
                  Ferenc rapszódiáit szabad volt játszania, s azokban a Sobri-nóta megvan. A
                  sárgarigó-nótát meg a Fazekas-lány zongorázta egyszer, mikor az apáca nem volt a
                  zongorateremben. Meg is gyónták mind a ketten a rákövetkező szombaton:</p>
               <p>- Világi dalt zongoráztam.</p>
               <p>Az a sárgarigó-nóta különösen tetszett Idának, szinte mozogtak hozzá az ujjai,
                  mintha zongora előtt ülne.</p>
               <p>- Szép volt - köszönte a végén az öreg -, bár mindennap eljöhetnél, és muzsikálnál
                  egyet. A nóta visszahozza, ami elmúlt. Nem kár érte, hogy elmúlt, ami elmúlt, de
                  mégis kedves, hogy visszahozza.</p>
               <p>- Iszen, ha volna időm rá, Balázs bátyám.</p>
               <p>- Hát persze, persze. Fiatal festő, telefestené az eget is, ha vászonból volna.
                  Igazítsd meg, kérlek, a vánkosomat, ha már itt vagy. De hát valamit mégiscsak
                  festettél, míg távol jártál?</p>
               <p>Csaba elmondta, hogy a szobrászságra fordult a kedve, de most megint visszatér az
                  ecsethez.</p>
               <p>- Hiszen - mondta - festhetek én szobrot vászonra is. De a szobrász nem faraghatja
                  meg kőből Tölgyessynek a naprengését a párás mezőn.</p>
               <p>- Keresed magadat: így vagyunk fiatalon. Gondolnád-e, hogy én a zenéért
                  lelkesedtem a te korodban? Aztán egyszer csak láttam egy női arcképet, amelyre rá
                  volt festve egy kis pörsenés is az állon. Gondolnád-e, hogy azon a kis pörsenésen
                  fordult meg a szekerem tengelye? De hát mindig az a szerszám való mindenkinek,
                  amit legjobban szeret. Az a művünk a legjobb, amelyik... Egy kicsit még feljebb a
                  vánkosomat, Csabám... Köszönöm. Miről is beszéltünk? Igaz: hogy mindig az jó, amit
                  szeretettel művelünk. Voltaképpen csak addig is élünk, míg valamit becsesnek
                  érzünk. Mit érzek én már becsesnek?...</p>
               <p>- Ugyan, ne borongj, Balázs bátyám. Gyere el holnap hozzám ebédre. Szimpla ebéd
                  lesz, de jó. A feleségem olyan túrós csuszát főz neked, hogy megnyalod utána még a
                  talpadat is.</p>
               <p>- Megházasodtál? No nézd: erről nem is beszél!</p>
               <p>- Meg.</p>
               <p>- Okosan cselekedted. Remélem, magad is érzed?</p>
               <p>- Érzem.</p>
               <p>- Hát így is a rendje: fiatalember ne lógjon, mint a gazdátlan kutya... A család
                  is... olyan valami az életben, ami becses... Olaj az élet lámpásába... Az én
                  lámpásomban már nincs olaj, Csaba... A végsőket pislogja...</p>
               <p>- Nono. Látlak még táncolni is, Balázs bátyám.</p>
               <p>- Vége a nótának. Tudom. Mert látod: nekem már nem becses semmi. Pénz?
                  Méltóságok... A pénz csak arra való, amire a kenőcs a kocsira: ne nyikorogjon.
                  Méltóságok... (Legyintő hang) Királyok belső szobája is gyerekszag: ürgefészek...
                  Művészi dicsőség?... Hát igaz... Igaz nagyságok csak a művészek... Költők...
                  ászkirályok... De hát azok is: kismécses, nagymécses: valamennyi belemúlik az
                  örökkévalóság sötétségébe.</p>
               <p>- Mégiscsak beteg vagy te, Balázs bátyám. Bölcs ember vagy, de beteg vagy.</p>
               <p>- A gyermeknek minden becses, amivel játszhatik. Az ifjúnak: ami fölszereli az
                  élet útjára. Az embernek: az ivadéka jövője. De mi becses az ilyen magamfajta vén
                  csókának?</p>
               <p>- Maga az élet, Balázs bátyám.</p>
               <p>Ida érezte, hogy az öreg megvetően legyint odabent.</p>
               <p>- A magamkorú ember már tudja, mi az élet. Semmi se becses neki.</p>
               <p>Az öreg hangja olyanná vált, mint aki álmodozva beszél:</p>
               <p>- Már nem is gondolkodom. Napok elmúlnak, és nem gondolkodom. Csak éjjel néha...
                  Egy vértelen női arc jelenik meg olyankor előttem, egy elnyaklott női fej... szép
                  fehér női arc... Félig hunyt fájdalmas szem... Fekete... De nem az a punktum
                  pemzliensz, hanem az árnyék a nyakán... Azt látom mindig, azt az áttetsző
                  árnyékocskát - az álla alatt... Azt a kékes, finomszép árnyékot csak én tudtam
                  volna megfesteni.</p>
               <p>- Látod, bátyám, hogy mégiscsak van valami becses az életben még neked is: a
                  művészi téma. A téma! A téma! A téma, lám, becsesebb az életnél is. De most már
                  bocsáss meg: házas ember mindig pórázon jár. Néhány nap múlva megint idenézek.</p>
               <p>A nap a háztetőket vonalazta utolsó sugaraival, mikor Csaba kilépett.</p>
               <p>- Bocsánat - mentegetőzött -, hogy ilyen sokáig várakoztattam. De csak gondolja
                  el, hogy az ilyen magányos és ágyban is fekvő öregembernél nem kelhetek fel tíz
                  perc múlván, hogy otthagyjam.</p>
               <p>S leindult a lépcsőn előre, úgy mentegetőzött tovább:</p>
               <p>- Régen nem is láttam... Azóta temetőre vénült. Nem jön ez ki innen, csak lovon: a
                  Szent Mihály lován.</p>
               <p>A fejét rázta. Csak az utcán folytatta tovább:</p>
               <p>- Nemigen barátkozott soha senkivel. Festőkkel éppen nem. Noha ugyancsak beszédes
                  természetű. Vélem azonban: mindig restelkedik is utána, hogy annyit beszélt. Talán
                  azért is kerülte mindig az embereket, mert a nyelve idegeinek nem ura. Én úgy
                  ösmerködtem meg vele, hogy a képkereskedőnél láttam egy képét: Szent Pál vagy mi volt alája írva, s nagyjából őt magát ábrázolta, amint
                  a homlokát erősen ráncolva prédikál. Csak épp az arc volt megfestve meg a keze,
                  amint a mutatóujját emelinti. De az a napégette, vén arc, az a lelkes, vén szem
                  abban az arcban... sose láttam olyat. - Ejnye, be jó fej! - mondtam. S ő éppen ott
                  állt a boltban. A kezét nyújtotta. Más azt mondta volna: Köszönöm. Ő azonban azt
                  mondta:</p>
               <p>- Gratulálok.</p>
               <p>- Mire?</p>
               <p>- Jó a szeme.</p>
               <p>S kérdezte, hogy milyen nemzet vagyok.</p>
               <p>Mondtam, hogy magyar.</p>
               <p>- No - azt mondja erre magyarul -, akkor duplán gratulálok.</p>
               <p>Ida megérezte, hogy Csaba a várakoztatása unalmának a jóvátételén fárad. Soha
                  beszélgetésbe nem bocsátkozott azelőtt.</p>
               <p>- Az öreg sose festett mást, csak fejeket - folytatta Csaba, az utca másik felére
                  áttérítve Idát -, csak arcokat, fejeket. A maga fejét, meg annak a Jancsinak a
                  fejét, aki a kátrányt keverte. Meg a kapunyitogató asszony fejét. S más olyan
                  fejeket, akik ingyen ültek neki. Egy gyolcs lepedő a vállára, s megvan neki a
                  bibliai vagy római vagy görög figura. Csak afféle kétnapos munka, de mindeniken
                  valami vonás vagy szín, vagy árnyék, ami az igazi művész kezére vall. Nagyobb
                  alkotásokra lusta volt. Valahogy hiányzott nála az erő. Az öreg is csak olyan,
                  hogy mindent tud: hogyan kellene, de mikor aztán ecsetre
                  kerül a hogyan, akkor egyszerre nem tudja ő se. De hát így
                  is csak megéldegél az öreg. Kenyéren, vízen persze. Csak mikor képet ad el, akkor
                  tér be a sörházba, és eszik valamit, ami meleg és olcsó. Azt a Jancsit ezelőtt
                  húsz évvel hozta Magyarországból. Árva parasztgyerek volt. A szülői egy napon
                  haltak meg - valami nagy tűzi veszedelemben. Gondolom, hogy Lenbachon tanult.</p>
               <p>Mindezt csak úgy maga elé mondta el, ahogy hazafelé sétáltak. Ida csodálkozva és
                  szótlanul hallgatta.</p>
               <p>Egy söröskocsi zörömbölése szakította meg Csaba szavát. Vagy hogy Ida
                  szótlanságára térült a figyelme.</p>
               <p>- Bocsásson meg, ha unatkozott künn, de az öreg szobája olyan rendetlen, hogy
                  rosszul érezte volna magát benne. Elképtetően rendetlen, Jancsi ugyan söpör
                  vasárnaponkint, de hát... papucs és fésű és kávésedény és subickos kefe s más
                  efféle mind össze-vissza és egymás hegyén-hátán az asztalon. Meg aztán hát...</p>
               <p>A fejét rázta, és elhallgatott.</p>
               <p>Csak a maguk utcájában szólalt meg még egyszer:</p>
               <p>- Ma már nem mehetünk Szélékhez. Holnap. Nem, holnap nem: le van foglalva a
                  délutánom. Holnapután.</p>
            </div>
            <div type="chapter">
               <head>9</head>
               <p>Ida aznap még délelőtt, csupa véletlenül, egy német asszonysággal ismerkedett meg,
                  az emeleti szomszédjával. A német asszony egy matrózgalléros fiúcska ruhát kefélt
                  künn a lépcső mellett, mikor Ida hazatért Katival a délelőtti bevásárlásokból.
                  Kati kisztihanddal köszönt, hát Ida is bólintott. Az asszony meleget sugárzott
                  Idára.</p>
               <p>Ida megállt.</p>
               <p>- A bérlői vagyunk Danaueréknak - mondta kedvesen -, magyarországiak. Nem tudjuk:
                  szokás-e itt a szomszédos lakók meglátogatása? Az uram neve: Balogh. Az én nevem:
                  Ida.</p>
               <p>Az asszony örvendezett. Ő meg hát Millnerné, és a keresztneve Jozefin. Az ura
                  egyetemi tanár. Hét éve házasok. Egy fiacskájuk van: Fritz, de az most az
                  öreganyjánál van három napra Thalkirchenben, hogy forogjon
                  kissé a falusi tavaszban. Volt egy leánykájuk is: Tinike, de az meghalt három éve
                  tavaszon, kanyaró vitte el. Ó, oly bájos kis eleven és okos teremtés, hogy ahhoz
                  fogható nem találkozik.</p>
               <p>S az asszony szeme elnedvesült, és Ida szeme is elnedvesült. És Millnerné
                  ismételte, hogy oly bájos kis teremtés. És Idán látszott, hogy nem kételkedik.</p>
               <p>- Engedje meg - folytatta mindazonáltal Millnerné -, hogy kihozzam az arcképét,
                  hogy lássa: nem az anyai bagolyszem beszél a gyermekéről. Vagy hát csak egy percre
                  is, hogy Fritznek a képét is megnézze olajban. Jöjjön beljebb liebe Nachbarin, csak egy percre, hiszen tudom, hogy délelőtt ön is el
                  van foglalva.</p>
               <p>Mikor kijöttek negyedóra múltán, már csak a keresztnevükön szólították egymást. És
                  Ida ismerte már fényképekről Millnernének meg az urának minden családját és
                  rokonságát fényképen és olajban és gvasban és vízben és mindenféle lében, meg hogy
                  Millnerné csak a gyermekének és a családjának él, az ura pipázik, ő zongorázik; a
                  szobát minden csütörtökön vikszelik; sárgarépát sohasem főznek, de a
                  borjúcsülöknek ott kell illatoznia minden szerdán az ebédlőasztalon az ura előtt,
                  meg hogy a prémes kabát bélését ha kifordítani nem is lehet, de megfordítani
                  lehet, hogy Raff Joachim most a legnagyobb zeneszerző, hogy Millnernének van egy
                  kitűnő teasüteményről receptje, az udvari szakács maga írta le, hogy Millneréknél
                  poloska nincsen, és hogy Millnerné két pár fülbevalót örökölt egy olyan
                  nagynénjétől, akitől nem is várta, mert annak az ura gyarmati ezredes volt
                  Kamerunban, de letette a rangját, és a jövedelmesebb gyarmati árukereskedés
                  pályájára tért át nagy szerencsétlenül.</p>
               <p>Viszont Millnerné is tudta már, hogy Ida klastromban nevelkedett, és hogy az
                  apácák unalmasan pedánsak, hogy a paprikás szufflé csak mese, hogy Ida is
                  zongorázik, poloska náluk sincs, és színházat nem látott belülről még soha.</p>
               <p>Délután Ida már át is látogatott az asszonyhoz. Mentegetőzött, hogy csak egyedül,
                  mert a férje nappal el nem mulasztana egy órát se a festésből. Aztán még két német
                  asszony vetődött oda látogatóba. Egyszer csak a tanár úr is hazakerült, egy
                  kedvesen udvarias sárgaszakáll, csak épp hogy a felső fogai hosszúak, és csakhamar
                  előragyogtatta elmésnél elmésebb ötleteit, és tréfálkozó kedvét, mintha nem is
                  egyetemi tanár volna, hanem népmulattató művész. A hölgyek minden szaván nevettek.
                  Ida is velük. Életében először látott humorizáló, kedves férfit. A hosszú fogakat
                  már a harmadik mondásánál éppen a komikus ötletekhez illőeknek érezte. Nem is
                  gondolta azelőtt, hogy német nyelven annyi tréfás szójáték lehetséges. Hát a
                  vidámság paradicsomában érezte magát.</p>
               <p>- Mondja csak, kedves Ida - édesedett el az egyik német hölgy -, a magyar nők mind
                  ilyen szépek, mint maga?</p>
               <p>- Nem - felelt helyette a tanár -, mustrából mindig a legszebbje kerül külföldre.
                  De hát ha a férjét is ismernénk: éppen hozzá illő, derék, szép ifjú ember.
                  Látszik, hogy magyar. Noha csak látásból volt eddig szerencsém, nagy sajnálatomra:
                  a lépcsőházban háromszor is köszöntünk már egymásnak.</p>
               <p>- Ugyan hát hozza át egy percre a kedves férjét - könyörgött Millnerné -, hogy
                  mindjárt együtt első vizitnek írhassuk be a látogatásukat. Itt ül öt percet, aztán
                  visszabocsátjuk a munkájához. És mi majd csak esti órákban viszonozzuk a
                  látogatást, mikor már nem fest. Hozza át, kedves Idám: hadd lássanak ezek a
                  hölgyek egy igazi szép magyar férfitípust is.</p>
               <p>- Igen jó megjelenésű, fiatal magyar úr - dicsérte a tanár bővebben is Csabát -,
                  látszik, hogy intelligens körökben forgott ember. Szerencsémnek érzem, ha...</p>
               <p>A két másik vendég nő is segített:</p>
               <p>- Ugyan hát hozza, míg mi is itt vagyunk. Szerezze meg nekünk azt az örömet, hogy
                  megismerjünk egy kedves, fiatal házaspárt.</p>
               <p>Ida örömmel szökkent. Őt is bizsergette, hogy úgy dicsérik. Csabával meg hát
                  csakugyan dicsekedhetik, ha éppen férjének tudja a világ.</p>
               <p>Sietett meleg fejjel. És már a nyelvén játszott a szó:</p>
               <p>- No hát most az egyszer én kérem, csak öt percre. De oly kedvesen érdeklődnek
                  szomszédék, hogy nem háríthattam el...</p>
               <p>A szalonjukba érve azonban hűvösebbnek érezte a levegőt. Megállt.</p>
               <p>Vajon Csaba nem torpan-e meg a hirtelenjében való hívástól? De hát a világ előtt
                  házaspárok ők: dokumentálniuk való mindenképpen. És hát Csaba is nem elhurcolta-e
                  őt csak ezen a címen az öreg Balázshoz, és várakoztatta másfél óra hosszat egy
                  cipőtisztító széken, egy pár félig száraz, rongyos harisnya mellett. És hát Csaba
                  hogyan beszélgetett hozzá hazafelé jöttükben: szinte megfeledkezett arról, hogy
                  maguk között idegenek. No, hát már nem is olyan vadidegenek: nem maradhatnak olyan
                  mereven a fagyvonal alatt.</p>
               <p>A festőszoba csendes. Talán nincs is itthon?</p>
               <p>Ida óvatosan kézzel nyomta meg a kilincset, s belesett.</p>
               <p>Belesett...</p>
               <p>Mit láthatott bent, hogy az arca egyszerre eldermedt? A két szeme, mint aki éjféli
                  kísértetre borzad...</p>
               <p>Semmi kísértet: csak a minap ott látott barna bőrű leány áll lebontott, piszkos,
                  fekete hajjal és térdig meztelen lábbal Csaba díványán, és unatkozó arccal épp
                  akkor köti a derekán szennyes céklaszín alsószoknyáját.</p>
               <p>Ida bevonta az ajtót, és a hálószobájába támolygott. Ott is a legbelső sarokba
                  rogyott a székre.</p>
               <p>S olyan undorodással húzta a válla közé a fejét, hogy szinte rázkódott belé.</p>
               <p>Pedig hát Csaba kereste, míg tanáréknál időzött. Kati ugyanis egy kis szabadságot
                  kért Idától délutánra, hogy az anyját meglátogassa, és Csabának a modellje, az
                  olasz leány fázott.</p>
               <p>Hideges volt aznap az idő, mint ahogy májusban gyakorta hideges. A modell
                  levetkőzött, de borzongott.</p>
               <p>- Hideg van itt, Herr Maler.
               </p>
               <p>Csaba kiszólt Katinak a konyhára, de Kati persze nem felelt.</p>
               <p>Ment hát Ida szobájába, hogy megkérje: gyújtasson Katival tüzet, mihelyt előkerül,
                  a műhely kályhájába.</p>
               <p>De persze Idát se találta a lakásban.</p>
               <p>Már az előbbi estén is fűtöttek. Gondolta: talán valamelyik kályhába be van
                  készítve a gyújtós. Átvitte volna a maga kályhájába. Nyitogatta, nézte a
                  kályhákat. Utoljára még Ida háló­szobájába is bement. Ott se látott egyebet
                  hamunál.</p>
               <p>De micsoda különös, fekete hamu? Mint valami kis háztető. És valami kapocsforma is
                  oldalt, mint a tűzben megbarnult sárgaréz szokott lenni.</p>
               <p>Jobban beszemlélődik a kályhába: látja, hogy könyv, kapcsos könyv, elégett kapcsos
                  könyv sötétlik ottan. Ida széjjelnyitotta, és úgy állította bele a parázsba.</p>
               <p>Hm.</p>
               <p>Vigyázatos kézzel emeli ki. A könyv szétesik. De a korommá égett felső táblán
                  feketén-fényes betűkkel olvasható:</p>
               <p>NAPLÓ.</p>
               <p>Hm.</p>
               <p>A közepén még a papiros is fehér, vagy kétujjnyi a könyvből. Azon a kis maradék
                  papiroson csak épp a kezdőszavak olvashatók. Magyar szavak.</p>
               <p>Hm.</p>
               <p>Mért égette el Ida a naplóját?</p>
               <p>Hm.</p>
               <p>Bizonyosan attól tartott, hogy valaki elolvassa. De hát ki tud magyarul más a
                  házban? Csak ő egymaga. Ida tehát azért égette el a naplóját, hogy az ő kezébe ne
                  kerüljön.</p>
               <p>Hm.</p>
               <p>A kapocs kulccsal zárható, tehát a kisasszony attól tartott, hogy álkulccsal
                  nyitja majd meg az a valaki, aki ért a házban magyarul - és megtudhatja a
                  könyvből: miért kellett a kisasszonynak olyan sürgősen férjhez kaptatnia?</p>
               <p>Azon az estén Ida nem jelent meg a vacsoraasztalnál.</p>
               <p>Csaba még csak Katit sem kérdezte, hogy hol az asszonya.</p>
            </div>
            <div type="chapter">
               <head>10</head>
               <p>Ida napokig nem bírt ránézni Csabára.</p>
               <p>Csaba meg sem kérdezte, mi baja. A szokott udvariasságával köszönt neki, ahogy
                  fél-idegen­nek szokás. Ült az asztalnál, ahogy vendéglői asztalnál ülünk olyannal,
                  akit csak látásból ismerünk. S a beszélgetés csupán egy-egy kérdés volt, amelyre
                  Ida tompa igen vagy nem szóval
                  válaszolt.</p>
               <p>A szomszédban Ida másnap kimentette magát, hogy hirtelen szédülés fogta el: le
                  kellett feküdnie, s hogy a férje is majd később mutatkozik be: most minden idejét
                  a munkája köti le.</p>
               <p>Mosolyogva hallgatták.</p>
               <p>- Előre gratulálok - bókolt a tanár.</p>
               <p>Ida nem értette: mire?</p>
               <p>A festőknél való látogatásukat is elhárította Ida.</p>
               <p>- Kérem - mondta Csabának -, mentsen ki, hogy kellemetlen értesülések
                  kedvetlenítenek, hazulról. Majd később. - Csaba nem kérdezte: mik azok a
                  kellemetlen értesülések?</p>
               <p>Dolgozott. Reggeltől estig szorgalmatoskodott a műhelyében: Legfeljebb ha egy
                  órára sietett el. Kisebb-nagyobb papiros-csomólékkal tért vissza, s tovább
                  dolgozott. Csak alkonyat után távozott hosszabb időre. Nem mondta, hova.</p>
               <p>- Férfitársaság vár rám - mondta egyszer -, vacsorára ne várjon.</p>
               <p>Azontúl is többször kimaradozott.</p>
               <p>Ha otthon vacsorázott, akkor is gyakorta fölkelt, és a vázoló könyvével tért
                  vissza a szobá­já­ból. A tányérja mellé tette, és gyors kézzel rajzolgatott.
                  Vacsora után kiment, s éjfélig oda­maradt. Ritkán történt, hogy visszatért a
                  szobájába, és hegedült. Ida nem hallgatta. Becsukta a köztük való ajtókat, vagy a
                  konyhában foglalatoskodott. Szinte örült olyankor, hogy Csaba nem szólítja soha
                  zongorához.</p>
               <p>Egy délelőttön káposzta készült a konyhán, töltelékes, kolbászos, dagadó is benne.
                  Kati mosolyogva csóválta reá a fejét:</p>
               <p>- A magyaroknál minden más. Nem csodálom, hogy ott még az angyalok is mások.</p>
               <p>- Angyalok? Miféle angyalokról beszél, Kati?</p>
               <p>- Az égi angyalokról, gnädige. Minálunk olyan szárnnyal festik, hogy tolla van,
                  fehér vagy szivárványszínű.</p>
               <p>- Nálunk is, Kati.</p>
               <p>- Dejszen, látom én, hogyan festi az úr: denevér-szárnyúnak festi.</p>
               <p>S nevetett.</p>
               <p>Ida nem tudta, miről van szó. Csabának a műhelyébe azóta be se pillantott. A
                  vázlatkönyvei sem érdekelték.</p>
               <p>Csaba abban az órában nem volt otthon: Ida benézett a műhelybe. Elámulva látta,
                  hogy egy féléletnyi nagyságú, meztelen női figura vöröslik a vásznon, amint
                  kiterjesztett karral és szétvetett lábbal repül. A vállából két olyanféle szárny
                  vonul le a sarkáig, mint a denevér szárnya. A feje féloldalt úgy lóg, hogy az
                  arcából csak az orra vonala látszik. Lecsüngő, fésületlen haja a bal combhajlásig
                  ér, ott árnyékot vet jobbra a test völgyébe.</p>
               <p>- Arról az olasz leányról festi - mondta Kati -, aki délutánonként idejár.</p>
               <p>Ida fejében csak akkor kezdett derengeni a világosság: hát a festők eleven testről
                  festik a képeiket? De mégiscsak utálatos! És az a szennyes olasz leány hogy lehet
                  annyira ocsmányul szemérmetlen!</p>
               <p> Ida akkor megenyhült valamennyire Csaba iránt. A látogatásukat is elvégezték a
                  festőnéknél. Azok is beszéltek modellekről, hogy milyen drágák most, különösen az
                  akt modellek. Tudta hát már, mi a modell - vagy ahogy ők ejtették: model -, és
                  hogy a modell többször vetkőzik egy nap, mint ahányszor fürdik egy
                  esztendőben.</p>
               <p>Mikeyné kissé dicsekvőn mondta:</p>
               <p>- Az én uram fiatal korában se költött modellre: én magam álltam neki.</p>
               <p>Mosolyogva tette hozzá:</p>
               <p>- De csak ruhásan persze.</p>
               <p>A festők és festőnék kissé különös vendég-polgárai voltak Münchennek. Mikeyék
                  csakugyan padlásszobában laktak, bár olyan padlásszobában, amely nem cselédnek
                  vagy diáknak épült, hanem valaha valami festő bérelt magának egy nagy padlásrészt,
                  és gipszfalakkal formáltatta meg tágas, nagy műteremmé. Fönt az ablakok: a
                  mennyezeten.</p>
               <p>Hát az az egy szoba volt Mikeyéknek az ebédlőjük is, hálószobájuk is,
                  gyermekszobájuk is, s egyben műterem is. Minden bútoruk más, még szék se volt ott
                  kettő egyforma. De minden bútoruk faragott, kastélyba illő. És a szőnyegek se
                  látszottak bazáriaknak. A falnak a színét senki se mondhatta meg náluk: milyen -
                  úgy tele volt aggatva képekkel. Mind apró kép, és mind igen színes, mintha valami
                  papagájkirálynak a megrendelésére készülne. De állványon egy nagy megkezdett kép
                  is, valami görög csatakép, csak két-három színben még. Két viaskodó, életnyi
                  nagyságú férfi elöl, valami várnak a fala alatt.</p>
               <p>Egy kis borzeb csahitolt rájuk, hogy beléptek. De egy barna fiúcska - nyolcéves
                  kis-Mikey-miniatűr - mindjárt a hóna alá kapta, s örvendezve kiáltott:</p>
               <p>- Csaba bácsi! Isten hozta nálunk!</p>
               <p>- Csodálkozol, ugye - mosolygott Mikeyné -, hogy csak így lakunk? De hát
                  gyermekünk nincs több ennél a kislegénynél, és Pista úgy megszokta legénykorában
                  ezt a szobát, hogy nem cserélné el ötszobás parkettes lakással se. Én meg nem
                  rontom a kedvét. Ha pincében lakna, ott is csak megvolnék vele. A szeretet minden,
                  kedvesem - s ezt bizonyára éppen neked nem kell magyaráznom. Mi még most is a
                  mézeshetekben vagyunk, kilencedik éve.</p>
               <p>Mikey nem volt otthon. Az asszony mindjárt ki is mentette, hogy az ura májusban
                  már gyakorta kijár. Az apró tájképek a köznapi költségekre mindig készpénz. Csak
                  esős és szeles napokon dolgozik odahaza a nagyképén.</p>
               <p>- Ugyan, Peti, vidd ki a kutyádat! Azt hiszed, mindenkinek kedves az a kis
                  dög!</p>
               <p>A kis arcú szobrásznénak már pompásabb volt a lakása. Négyszobás lakás: külön az
                  ebédlő és szalon, a műterem meg nem is abban a házban.</p>
               <p>Gyertyán zsiráfos előkelősége otthon már nem volt annyira szembeötlő. Különösen,
                  hogy a kisleányát, egy hétéves kis szőke babát, az ölében hozta be a szalonba azon
                  kék flanell paplankában, ahogy az ágyában feküdt.</p>
               <p>- A mi Klárikánk - mutatta be gyönyörködő szemmel Idának -, kissé a torkocskája
                  fájt, de már semmi baja, csak épp hogy ma még fekszik.</p>
               <p>A leányka pirosan szégyenkedett. Teljesen az anyja kicsiben, mint ahogy a
                  rózsabimbó hasonlít a már kinyílt s kissé hervadó nagy rózsához.</p>
               <p>Ida az ölébe vette, és szemrehányón fordult Csabának:</p>
               <p>- És maga egy szót se szól, hogy itt gyermek van: hogy hozhattam volna neki valami
                  kis édességet.</p>
               <p>- Én magam se tudtam - mentegetőzött Csaba -, mi Imrével csak a Luitpoldban
                  találkozunk.</p>
               <p>Aztán persze az asszonyok is viszonozták a látogatást, s Idának csakhamar annyi
                  asszony barátja kerekedett, hogy néha öten is uzsonnáztak nála. Csevegtek,
                  zongoráztak, danoltak is. Néha Csaba is bekukkantott hozzájuk a műhelyszobából,
                  csak azonmód, ahogy volt: a munkászubbonyában. Mentegetőzött, hogy folytatnia kell
                  a munkáját, s kérte őket, hogy csak mulassanak.</p>
               <p>A festőnék értik, mi az, mikor a festő ég. Némelyiket annyira fűti a szentlélek,
                  hogy még lámpásnál is folytatja a munkáját. Többnyire tárlatra készül az olyan
                  kép, tehát terminusra. S nem szabad kérdezni: mit fest?</p>
               <p>Az asszonyok hát csevegnek tovább.</p>
               <p>Néha Millnerné is beül közéjük, s akkor németül folytatják. Ida is jól beszél
                  németül, bár kissé osztrákosan, de ő beszél legkevesebbet. A klastromban nagy
                  gyakorlatai vannak a nyelv fékezésének, s aki ott nőtt fel, mindig különbözik az
                  egyszerre kotkodácsoló asszonyok fajtájától. Persze, néha olyan témákról is fordul
                  szó, amelyek igen asszonyiak. Olyankor Ida kissé elpirulva hallgat. Ha pedig
                  kérdezik, csak az asszonyi nyelveknek az a szokása menti ki a zavarából, hogy más
                  témára szökkennek.</p>
               <p>A legutóbbi uzsonnán is ugyancsak tűpárnára került: Millnerné elmondta, hogyan
                  ismerkedett meg az urával még iskolásleány korában. Fekete, vén kecskét vezetett
                  valaki az utcán, és ő félve húzódott egy kapu-sarokba egy tizenhárom éves fiú
                  mellé.</p>
               <p>- Ne féljen - biztatta a fiú -, felrúgom azt a kecskét, ha idefordul.</p>
               <p>Akkor ismerkedtek meg. S másnap a fiú már köszönt neki. Mind a ketten
                  elvörösödtek. Harmadnap már hazakísérte az iskolából, s akkor már csak a kapuban
                  vörösödtek el, mikor kezet szorítottak. S tíz év múlván elvette, minden különösebb
                  színváltozás nélkül.</p>
               <p>Erre persze Mikeyné se hallgathatta el, hogy ő olyanformás került össze Mikeyvel,
                  mint a halász a nagy hallal, amely a halászt rántja bele a vízbe. Lányokkal
                  uzsonnázott együtt egy fonyódi kertben, s a lányok azon sopánkodtak, hogy a
                  legényemberek ma már csak enye­legnek, de nem udvarolnak. Házasságra meg nem is
                  gondolnak.</p>
               <p>- Egy mosolygásommal szerzek magamnak komoly udvarlót, aki, ha akarom, férjem is
                  lesz - fogadkoztam a lányoknak -, amikor nekem tetszik.</p>
               <p>A leányok ugyancsak kételkedve néztek reám. Némelyik gúnyos mosolygással is, mert
                  hiszen már akkor huszonhárom éves is elmúltam. De hát nem azért nem mentem én
                  férjhez, mintha nem akadt volna kérőm. Csak hát válogattam.</p>
               <p>A lányok nem hitték.</p>
               <p>- Hát ott jön a parton három fiatalember, csak az öcsémet ismerem köztük.
                  Mondjátok meg, melyik legyen egy óra múlván az udvarlóm?</p>
               <p>A fiatalemberek még oly távol voltak, hogy az arcukat még nem lehetett látni. Egy
                  fehér­nadrágosra mondta az egyik: no, hát azt.</p>
               <p>Az öcsém akkor, elsőéves jogász, szinte mindennaposan hozott uzsonnára egy-két
                  barátját. Igen pajtáskodó természetű fiú volt. Hogy befordulnak, látom, hogy a
                  fehérnadrágos jóval fiatalabb nálam. Vázoló könyv a hóna alatt. Az öcsém úgy
                  mutatta be, hogy festőnövendék. Hát nem is gondoltam házasságra, csak épp hogy
                  megmutatom a lányoknak: mitől kábul a légy. Csak azzal az eggyel beszélgettem,
                  csak őrajta volt mindig a szemem, és csak őrá mosolyogtam. Másnap már virágot
                  hozott. Harmadnap már délelőtt is ott festett a ház előtt. Ősszel már arról
                  beszélt, hogy neki a pályája megtörik, ha nem tanulhat tovább Münchenben, de engem
                  meg nem bír elhagyni. Hát mit tehettem egyebet szegénnyel, hogy a pályája meg ne
                  törjön?...</p>
               <p>Aztán a szobrászné is elcsevegte, hogyan került házasságba az urával. A többi
                  asszony is.</p>
               <p>- De hát most már rajtad a sor - fordult Millnerné Idához -, hiszen a te
                  házasságod még friss történet. A virág el se hervadt még a menyasszonyi
                  koszorúdban.</p>
               <p>A kis arcú szobrászné örömmel tapsolt:</p>
               <p>- Az első huszonnégy órát apróra!</p>
               <p>Ida csak az arca nyugodt színének köszönhette, hogy nem látták, mennyire
                  megzavarodik.</p>
               <p>- Az én házasságom története egy dallal kezdődik - kezdte mosolyogva -, de
                  Millnerné nem értené meg, ha előbb el nem játszanám. Ti ismeritek.</p>
               <p>S a zongorához ült, s rákezdte a Repülj fecském nótáját.
                  Gondolta: mikorra annak a hosszú nótának végére ér, más lesz a témájuk az
                  asszonyoknak. Hát nemcsak hogy nyújtotta a cifrázatokat, hanem maga is toldott
                  bele. Persze a nyomás a szívén a karjait is bágyasztotta. A tilinkót utánzó
                  cifrázatok fokozatosan halkultak, s enyésztek az ujjai alatt alig hallható zenei
                  sóhajtásba. Ida akkor megint összeszedte az erejét, s a dal
                  a következő részében hangot hangra erősítve jutott az újabb tilinkócifrázatokra.
                  De megint elbágyadt, hogy gondolkodott: micsoda történetet koholjon, ha netán
                  mégis... Hát megint elbágyadt, megint halkult, megint elhalt az ujjai alatt a
                  tilinkó hang. Ő maga alig eszmélt rá, hogy mivé válik így a dal a zongorán, de a
                  hallgatói szinte pillantani se mertek édes elálmélkodásukban.</p>
               <p>Egyszer csak Csaba ajtaja is megnyílik. Bedugja a fejét. Bókol az
                  asszonyoknak:</p>
               <p>- Mindjárt jövök - susogja nyájas-halkan.</p>
               <p>És csodálkozó szemmel tekint az ajtó mellett való sarokba: a zongorára és Idára.
                  Ida arca álmodozó volt. Lehajló fejjel végezte a nótáját egy szép zenei
                  sóhajtásban.</p>
               <p>- Gyönyörű volt! - tapsoltak az asszonyok.</p>
               <p>Csaba még mindig ott állt, s bámult a feleségére.</p>
               <p>- Hozza a hegedűt is! - kiáltotta neki Mikeyné.</p>
               <p>- A hegedűt is! - visszhangozta a szobrászné is.</p>
               <p>Szinte ugrált a széken, annyira örült, hogy szép kettőst hallanak.</p>
               <p>Kis idő múlván Csaba is belépett a hegedűjével. Sajnálkozva mutatta, hogy két
                  húrja hiányzik.</p>
               <p>Alig távoztak el az asszonyok, egy fehér szakállas, bús kis öregúr csengetett az
                  ajtón, egy modern ruhába öltözött, sovány Mikulás. A haja is vállig érő,
                  nyíratlan, nagy fehér fürtök. Hervadt levél-szín, csontos arcában mélyen besüppedt
                  apró, fekete szemek. A kezében nefelejccsel szegélyezett, szép kis gyöngyvirág
                  csokor, ezüstpapiros bolti virág.</p>
               <p>Csaba még otthon volt, de csak magányosan. Ida, hogy az asszonyokat a lépcsőig
                  kísérte, betért Millnerékhez, Millnerné húzta be, hogy játssza el az ő urának is
                  azt a wunderschönes magyar Liedet,
                  mert az ő ura még ilyet sose hallott.</p>
               <p>- Balázs bátyám! - fogadta ugró örömmel Csaba az öregurat - no, hálistennek!
                  Mégiscsak van hát olaj a lámpásban! Gyere, ülj le. No, igen örülök.</p>
               <p>- Hát van, de nem sok - mosolygott az öreg, s leült -, azt a keveset is csak a
                  feleségednek köszönhetem. Azért is jöttem, hogy... Hallom Kätchentől, hogy nincs
                  itthon. Sajnálom. Neki köszönhetem... Kérlek, tedd a pohárba ezt a virágot.</p>
               <p>- A feleségemnek? - álmélkodott Csaba -, hogyhogy?</p>
               <p>- Hát nem tudsz róla? Nem te mondtad neki?</p>
               <p>- Nem. Mit?</p>
               <p>- Hát hogy gondoskodott rólam. - Csabának leesett az álla.</p>
               <p>- Gondoskodott?</p>
               <p>- Látom, hogy nem tudsz róla. Hát mikor nálam jártál, másnap délben ő maga jött
                  el. Hozott egy bögre levest. Jó erős húslét, hogy Krisztus Lázárja másodszor is
                  talpra állt volna tőle. Még a szobámat is összerendezte. Te Csaba, téged igen
                  szeret a jó Isten, hogy ilyen angyalt osztott párodul. De hát hol van?</p>
               <p>Csaba csak nézett, mint az iglói fakutya.</p>
               <p>- Nem tudom. Tán a szomszédban.</p>
               <p>- Aztán meg a rákövetkező nap is, a cselédetek... De mindennap, mindennap... Nem,
                  Csaba, hát ezt nem fogadhatom el. Teljes életemben irtóztam minden szívesség
                  elfogadásától. Nekem a legnehezebb szó a világon a köszönöm.
                  Köt. Soha nem bírtam elviselni semmiféle köteléket. Még a hála kötelékét sem.
                  Még az ilyen angyali köteléket sem.</p>
               <p>- Ugyan, ne beszélj már ilyen zöldségeket! Gyere inkább, nézd meg: min dolgozom.
                  És mondj rájuk akármit: mentől rosszabbat.</p>
               <p>Bevezette a műhelyébe.</p>
               <p>Két vászon állt ott a két állványon. Egyiken egy iparosféle család asztalnál kis
                  petróleum­lámpás körül. A fejek csak tehénrépaszín gömbök még: két nő és három
                  férfi. Egy fiú is hátul könyököl. Az egyik férfi olvas. A többi arc feléje
                  fordul.</p>
               <p>A másik kép a denevér-szárnyú nő. Az már közel a befejezéshez.</p>
               <p>- Gyújts rá, Balázs bátyám. Jó gyenge havannák.</p>
               <p>Az öreg nézte, pislogta. Rágyújtott egy szivarra. Megint csak a képet nézte.</p>
               <p>- Mi lesz ez? Valami szimbólum?</p>
               <p>- Gondolat. Még nem értheted, Balázs bátyám. Noha ez már a héten megkészül. A
                  másikat még csak úgy modell nélkül nagyolom. Hát csak erről a nőről szólok, és
                  igen érdekelne, hogy mi a véleményed. Tetszhetik-e ez valakinek? De hát tessék:
                  ülj le. Várj, ezt a díványpárnát is ide teszem. Hát a kép címe: Denevér. Értelme: gyermekkoromban láttam, hogy parasztok kapura,
                  istállóajtóra denevért szegeznek fel. Bizonyosan babonából. Mindig megsajnáltam a
                  kis állatot...</p>
               <p>- Értem. Szép gondolat.</p>
               <p>- Hát abból a sajnálatomból született ez az idea: nőnek ábrázolom a denevért. Ide,
                  a keze csuklója alá festődik majd a szeg, meg a bokája mellé. Egy kis vér is
                  piroslik majd a szeg alatt.</p>
               <p>- Érdekes. Új.</p>
               <p>- Hátul fakó deszka látszik, mintha ahhoz volna szegezve. Fal volt előbb, mállott
                  istállófal, de szebb tán, ha mögötte is látszik valami. Egyetlen aggodalmam, hogy
                  a színezés kontármunka lesz. Két éve nem volt ecset a kezemben.</p>
               <p>- Hát ez a másik kép?</p>
               <p>- Ennek a címe: Biblia; és ezzel mindent megmondtam. Egy
                  férfi bibliát olvas; a többi áhítattal hallgatja. Az arcok, szemek megfestésén
                  fordul a műnek a sikere. Ha azt az áhítatot ráfest­hetem, amit elképzelek...</p>
               <p>Az öreg ült, és egykedvűen nézte a képet.</p>
               <p>- Hm.</p>
               <p>- Igen érdekelne, hogy mi hiányzik ebből a képből? Mi a baja? Mert érzem, hogy
                  valami hiányzik belőle, de nem találok rá, hogy mi.</p>
               <p>- Hm. Hát persze...</p>
               <p>- Azért is hagytam abba, és kezdtem a Denevért. Maga az idea, lehetetlen, hogy
                  rossz volna.</p>
               <p>Az öreg bólogatott.</p>
               <p>- Jó. Mind a két képednek jó az ideája.</p>
               <p>- Ó, be örülök!</p>
               <p>- És boldog ember vagy, hogy ilyen nagy alkotásokra robogó kedvvel és energiával
                  dolgozol.</p>
               <p>- Még altomban is.</p>
               <p>- Ifjúságomban nekem is voltak ilyen ideáim, de sose haladtam tovább egy-egy
                  arcnál. Az emberi arcon oly sok minden van... Egy-egy szemkifejezés, orrszín,
                  állvonal, árnyék a szem alatt, állon, áll gödrében, vagy arc horpaszán... Az
                  arcnak a színe és puhasága. Láttál te valaha jó arcot képen? Én soha.</p>
               <p>Legyintett.</p>
               <p>- Mind olyan, mintha kesztyűbőr volna vagy festett fa vagy porcelán. És milyen más
                  a negyvenéves arcbőr meg a húszéves. A délutáni fáradt arcnak a bőre meg a
                  reggeli. A kissé izzadságtól fénylő, meg a mosdás után való arc. Hát még a sokféle
                  világosság! A sokféle ajak. Csak ülj le oldalt valami koncerten, és ne nézz
                  egyebet a nőkön, csak a szájukat.</p>
               <p>- Néztem már, Balázs bátyám, s éppen koncerten.</p>
               <p>- De csak a vonalait nézted. A színeit nézd, az árnyékait nézd. És az arc és áll
                  színeit is mellette. Én azokat mind láttam. Egy-egy vonás vagy szín vagy
                  árnyékfolt olyan gyönyö­rűséget keltett bennem, amilyen a felfedezők gyönyörűsége,
                  amikor olyasmire bukkannak, amiről nem tud a világ. Hát megvolt már az arc,
                  deel-elfogyott a kenyerem. Enni muszáj. Kimetszettem azt az arcot a vászonból, s
                  vittem a vámpírnak. Később már nem is festettem egyebet, csak arcokat. De nem
                  portrékat, nem... A portréfestészet mesterség...</p>
               <p>S lógatta a fejét. A szivar elaludt a kezében.</p>
               <p>Csaba várakozó szemmel hallgatott: leste, mint mond hát mégis az öreg?</p>
               <p>Végre fölemelte a fejét, és a két képre tekintett meg Csabára.</p>
               <p>- Mind a két képed rossz. No, azért ne rogyj meg. Barátod mondja, nem kritikusod.
                  Az ideád szép, a formád rossz. Ha arra a képre ráírod, hogy Biblia, azért az még nem Biblia. Lehet az Tatár Péter
                  is. A petróleumlámpás gondolata éppenséggel nem szerencsés. Fényhatásokkal
                  nem szabad brillíroznod itten. Félrenyomná az ideát. Én inkább nappal olvastatnám,
                  pince­ablakon át, fölülről jövő világosságnál. S lenne a kép címe: Húsvétvasárnap. A bibliának a tokján, az asztalon lenne a Biblia szó. Aztán még valami: itt minden arc áhítatos, még
                  a gyermeké is. Festenél még egy gyermeket, kis három-négy éveset, akinek a játékán
                  a figyel­me. Mondjuk: kismacskával enyeleg...</p>
               <p>- Köszönöm - rebegte Csaba -, értem.</p>
               <p>- Itt ez a másik kép. Mi a címe?</p>
               <p>- Denevér.</p>
               <p>- A cím jó. Az nem jó benne, hogy szétterpeszkedik, mint valami X. Ez, Csabám,
                  pecsét­nyomó-stílus.</p>
               <p>Csaba elszontyolodottan hallgatott, de a szeme hálás figyelemmel tapadt a kisöreg
                  arcára.</p>
               <p>Az öreg a fejét rázta.</p>
               <p>- Az ilyen, állattal összekombinált emberi testnek a festése nem a valóság
                  színeivel jó. Ha a kép nem valóság, a színezése se lehet valóság. Lazúrozd kékkel:
                  holdvilágnak a világítását áraszd rá. A kompozíció hibája különben csak az, hogy a
                  lábát is szétfeszítetted. Ilyet még a pompeji freskókon se láttam. Művészibb
                  volna, ha csak fönt van a két vasszeg, s a lába csak lelóg. Akkor egymás mellett
                  lóg a két erőtlen lábszár, és soványka lábszár! Nem ilyen primadonnás...
                  Bizonyosan arról a talján modellről festetted...</p>
               <p>- Köszönöm, igen köszönöm, jó Balázs bátyám.</p>
               <p>- Örülök, hogy megértesz. Más fiatal festő az orrát kunkorgatja, ha világosítom,
                  javítom.</p>
               <p>Felkelt. Sóhajtott, mint az öregek szoktak, akik mindig fáradtak már.</p>
               <p>- De hát hetvenéves szemmel már azt is megértem; ha valakinek azt mondom: ez meg
                  ez a hiba, azt érzi, hogy nem a képe a nyomorék, hanem az ő agyveleje. Nem tudott
                  a nyomorékságáról, hát kínos hallania. Mentül igazabb a szó, antul kínosabb a
                  hallása. A nyomorék úgy érzi, hogy neki valamiképpen nincs annyi joga az életre,
                  mint az épnek. De hát nehogy te is ezt érezd, Csaba. Te nem vagy nyomorék, csak
                  nincs a szemednek ötvenéves gyakorlata. Majd megjön. Ebben a korban csak ideáid
                  legyenek, a tapasztalatodat meghordja hozzá az idő. No de Isten áldjon, Csabám.
                  Igen sajnálom, hogy életed kedves őrzőangyalával, azzal az édes kis teremtéssel,
                  nem beszélhettem. Mondd meg, hogy elutaztam. Hálás kézcsókomat add át.</p>
               <p>- De hát gyújts rá, Balázs bátyám.</p>
               <p>- Köszönöm, már a szivar sem ízlik.</p>
               <p>S beletette a szivart a hamu-kagylóba.</p>
               <p>Csaba kapta a kalapját és felöltőjét. Szerető figyelemmel kísérte az öreget az
                  utcán is.</p>
               <p>- Te még keresed magadat, Csaba - folytatta lent is az öreg -, és én kész szívvel
                  segítenélek benne, hogy meg is találd magadat. De mindenkinek más a szeme, a
                  gusztusa. És ami fő: minden igazi művész hoz magával valami újat, ami előtte nem
                  volt. Vagy ha volt is, hát nem olyan tökéletesen. Hogy tudhassam én, hogy mi lesz
                  az az új, amit te hozol? Hiszen ha tudnám, akkor már nem lenne új.</p>
               <p>S lekoppantotta a botját, megállt.</p>
               <p>Az utca túlsó felén egy fehér napernyő billent félre, s egy apró, fekete szemű,
                  fiatal nő kanyarodott sietve eléjük: Kendernek a Miluskája.</p>
               <p>- Jó napot, Balázs bácsi! Jó napot, Balogh! Nagy újság! - lihegte kipirosodott
                  arccal -, óriás újság!</p>
               <p>Csaba elmosolyodott.</p>
               <p>- Pista képet adott el?</p>
               <p>- Az semmi! De ma reggel óta Kenderné vagyok, Kender Istvánné, valóságos: Kender
                     Istvánné!
               </p>
               <p>- Gratulálok.</p>
               <p>- Mondja meg ezt Idának is. Igen sírtam. Egyszer részegen megvallotta az uram,
                  hogy Ida miért nem jön hozzánk. - Rögtön itt hagylak! - rivalkodtam rá - ha
                  azonnal nem rendezed az ügyet. Hát ő azonnal kelt volna is, hogy járuljunk a
                  paphoz, de már éjfél volt. És másnap reggel már megint vonakodott. De én már
                  pakoltam, és igen sírtam, és igen sírtam, és igen pakoltam, hát nekifogott, és sok
                  káromkodással befejezett egy képet. Még ma elviszi a házassági bizonyítványt, vagy
                  holnap.</p>
               <p>A két férfi szótlanul és mosolyogva hallgatta a karattyolást. Végre Kenderné
                  tovább száguldott apró szemeinek boldog ragyogásával, s ők is folytathatták az
                  útjukat.</p>
               <p>Darabig hallgatva lépkedtek, és Csaba elgondolkodva.</p>
               <p>Aztán megragadta az öreg karját:</p>
               <p>- Megmondom én neked, Balázs bátyám: mi az, amit én keresek, és nem találok. Mikor
                  legutoljára itt jártam, két szobornak a képével volt tele a lelkem. Az egyik:
                  Carpeaux táncos csoportja. A másik a genfi Berthelier-szobor. Azt mondtam, no hát
                  megtaláltam a művészet kulcsát: eksztázis a neve. Most
                  idejövök, hogy megtanuljam a szobrászat mesterségi részét, hát rám zuhan két kép.
                  Egyik Dagnan-Bouveret-nek a Máriája. A másik már előbbről
                  ismerősöm: Böcklin Hullámjátéka. Hol van ezekben az
                  eksztázis? Mert hiszen Böcklin képén csak az a vízbe merült női kéz a valami.</p>
               <p>Az öreg elmosolyodva állt meg:</p>
               <p>- Hetvenéves koromban találtam rá. Hát: az eksztázis.</p>
               <p>- Az eksztázis? Hát mégis az eksztázis!</p>
               <p>- Az eksztázis. De nem az az eksztázis, amelyet a mű fejez ki, hanem az az
                  eksztázis, kedves Csabám, amely a művet létesíti. Az eksztázis az a szent tűz,
                  amelyben a gyémánt terem. Kis lobbanás: kis gyémánt. Nagy, erős tűz: nagy gyémánt.
                  De hát beszéljünk magyarul: eksztázis helyett elég rezgést mondanunk,
                  lélekrezgést. Azt a rezgést örökíti meg a művész. Mert annyira gyönyörködik a
                  rezgésében, hogy marasztani akarja: holnapra is, holnaputánra is meglegyen, teljes
                  életére meglegyen.</p>
               <p>S tovább indulva folytatta:</p>
               <p>- Mint ahogy a veleje-szegény gazdag elteszi az aranytálat, az elefántcsont
                  feszületet, az igazgyöngy füzért, amelyben a szeme gyönyörködött, hogy teljes
                  életére gyönyörködhessen benne, meg hogy a társaságát is gyönyörködtethesse vele;
                  mentül több embert; mind a világot; és ha meghal, megmaradjon az a gyönyörűség a
                  fiainak, a leányainak, azok társaságának, mind a világnak, továbbra is. Hát a
                  művész is, hogy meglegyen, megmaradjon. Ez az isteni legyen!... Ezen elgondolkozhatsz...</p>
               <p>S megállt, hogy ezt mondta.</p>
               <p>- De hát a művész olcsóbban jut a maga kincséhez, gyönyörűségéhez. Ingyen.
                  Dehogyis ingyen! - fakadt ki egyszerre magasabb hangon -
                  dehogyis ingyen! Irtóztató árat fizet érte. Az ifjúsága örömeit fizeti oda érte:
                  aj, sok szenvedés, nélkülözés, sok felhő, sok tövis, sok keserves év az ár...</p>
               <p>S továbbindult. Búsan rázott a fején...</p>
               <p>- De hát mégis azt érzi, hogy ingyen. Ingyen jut a
                  gyönyörűségéhez. És: ő is elteszi magának. Vászonra vagy márványra. Vagy kótára.
                  Vagy ha költő, rímekbe köti. No mármost: (s megállt, megragadta Csaba kabátjának a
                  felső gombját, mintha bele is rázogatná, amiket mond) - a szent szellő mindenkit
                  megérinthet: szép rezgések mindenki lelkében keletkeznek, de nem mindenki tudja
                  vászonra, kőre, papirosra marandósítani. Csak a művész! A művész, az igazi művész!
                  Mentül igazibb művész, antul sikerültebben. Legsikerültebben az a művész, aki azt
                  a szép-rezgést úgy tudja formába önteni, hogy aki az alkotását nézi, vagy hallja,
                  vagy olvassa, csak azt a szép-rezgést érzi, amelyet a művész érzett, mikor a műve
                  fogant, mikor a művet alkotta, és befejezte.</p>
               <p>S lekoppantotta a botját.</p>
               <p>Csaba úgy érezte magát, mint Saul, mikor a felső világosság leütötte, elöntötte a
                  sugaraival.</p>
               <p>Nem is hallotta már, miket cseveg továbbad az öreg. Csak mikor a kapuja elé értek,
                  s az öreg megint arról a finom árnyékról beszélt, amely egy vértelen, fehér női
                  arc nyakán látható.</p>
               <p>- De hol szerezzek olyan arcot? - kesergett a kövezetre koppantva az öreg - csak
                  lányokon van olyan finom arcbőr, és csak kórházban olyan fehér. Nem, addig nem
                  halhatok meg, míg azt meg nem festem!</p>
               <p> A következő héten meghalt az öreg.</p>
            </div>
            <div type="chapter">
               <head>11</head>
               <p>A temetés után való ebéden Csaba megszólalt:</p>
               <p>- Szíves engedelmével: egy kérdés, kisasszony.</p>
               <p>- Tessék, Balogh úr.</p>
               <p>- Miért nem visel ön ékszereket? Mint más asszonyok.</p>
               <p>- Minek az?</p>
               <p>- Annak, hogy lássák. Festőnék különösen viselnek.</p>
               <p>- Bocsánat: nem tudtam.</p>
               <p>- Könnyű megérteni: amelyik asszonyon nem látnak ékszert, vélik, hogy a
                  zálogházban az ékszere.</p>
               <p>- Bocsánat: nem gondoltam rá.</p>
               <p>- És festőnék azért is viselnek ékszert, hogy ha képkereskedő megy hozzájuk, ne a
                  szegény­ségükhöz szabja az árat. Vagy nincsenek önnek ékszerei?</p>
               <p>- Nincsenek.</p>
               <p>- Hogyan? Hiszen az ön édesatyja milliomos. - Ida fölvonta a vállát.</p>
               <p>- Sem ő nem gondolt rá, sem én.</p>
               <p>- Még csak órát sem láttam önnél, női órát.</p>
               <p>- Nem kellett eddig.</p>
               <p>- Vennie kell: órát, karperecet, fülbevalót, gyűrűt.</p>
               <p>- A fülbevalót engedje el, kérem.</p>
               <p>- Hát akkor órát, karperecet.</p>
               <p>Ida könnyű mosolygással bókolt.</p>
               <p>- Rendelkezése szerint.</p>
               <p>- Nem rendelkezés, csak óhajtás. Gondoltam, az ön óhajtásával találkozik. És
                  persze a saját számlapjára.</p>
               <p>- Nem gondoltam másképpen.</p>
               <p>- A ruhája is... Nem fösvény ön, kisasszony?</p>
               <p>- Nem gondolnám. De kinek öltözzek?</p>
               <p>Csaba kissé megpillogta a kérdést. De aztán készen válaszolt:</p>
               <p>- Az embertársainknak, kisasszony. Ahogy én nem jelentem meg ön előtt még csak
                  nyak­ken­dőtlenül se. Ahogy ön nem mutatkozott előttem soha boglyasan és papucsban
                  és alsó­szoknyában - mert idegennek érez -, mint ahogy én is idegen hölgyül
                  tisztelem... Ön tehát csakúgy tudja. Mit fejtegessem? Ha csak magunknak öltöznénk,
                  kánikula idején a hölgyek még csak az ablakukon se tekinthetnének ki.</p>
               <p>- Elég ebből. Iszen értem.</p>
               <p>- Ez a szimpla és magaszín klott ruhája...</p>
               <p>- Sose cifráztam magamat.</p>
               <p>- Nekem ugyan semmi beleszólásom...</p>
               <p>- Most varratok egy jobbféle szatén ruhát, kéksávosat. Ha más szín és más matéria
                  jobban megelégíti önt...</p>
               <p>- Semmi beleszólásom. Csak az ilyen szimpla ruha szegényes.</p>
               <p>- És előkelő, ha jól van szabva és tiszta.</p>
               <p>S megvető, könnyű mosolygás játszott át az ajkán.</p>
               <p>Csaba a beszélgetés folyamán féloldalt ült. Rá se nézett Idára. Csak kevergette a
                  kávéját, és szivarozott.</p>
               <p>Kis idő múlván Ida szólalt meg:</p>
               <p>- Nekem is volna közölni valóm, Balogh úr.</p>
               <p>- Parancsoljon.</p>
               <p>És udvariasan fordította az arcát Idára.</p>
               <p>- Az asszonyok tegnap azt beszélték itt meg, hogy vasárnap künn uzsonnáznánk a
                  zöldben, Nymphenburgban.</p>
               <p>- Magyarok?</p>
               <p>- Csak magyarok. Kenderék is.</p>
               <p>- Hopp, el is felejtettem: Kendernét meg kell látogatnia.</p>
               <p>- Már voltam nála. Borítékban küldte ide a házassága bizonyítványát. Hát ő is
                  jön.</p>
               <p>- Tehát ön is elígérkezett?</p>
               <p>- Azt mondtam, hogy ha a férjem nem dolgozik...</p>
               <p>- Jól felelt. Dolgozom.</p>
               <p>S megint félrefordult, fél könyökére. Vagy három füstöt pöffentett, aztán
                  enyhébben folytatta:</p>
               <p>- De nem foszthatom meg önt az ilyen apró kellemességektől, tehát elmegyünk.</p>
               <p>- Ó, azért nem...</p>
               <p>- Elmegyünk. Önnek különben is hát társaságba kell járnia. Olyan társaságba, ahol
                  legény­emberek is megfordulnak.</p>
               <p>Ida szeme megrebbent. Az apja töprengése ismétlődött a fülében. Az arcán szomorka
                  mosoly­gás vonult át.</p>
               <p>- Köszönöm az ön atyai szíves figyelmét - felelte halkan, kissé gúnyos éllel -, de
                  hiszen önnek ez éppen nem kötelessége. Eléggé vallásos vagyok arra, hogy Isten
                  kezében érezzem a jövendőmet.</p>
               <p>Erre már Csaba pislogott. Megszívta a szivarját, aztán még komolyabban
                  folytatta:</p>
               <p>- Tehát elmegyünk. Figyelmeztetem azonban, hogy a festőféle társaság túlságosan
                  pajkos. Ha sok a hölgy, társasjátékba is belevonnak bennünket.</p>
               <p>Ida vállat vont.</p>
               <p>- Hát belemegyünk.</p>
               <p>- Hm. Az nem olyan szimpla valami.</p>
               <p>- Nem látok benne semmi nehézséget. Mi a klastromban minden vasárnap játszottunk.
                  Sok minden kedves társasjátékunk volt. Még az apácák is, a fiatalja, velünk
                  játszott.</p>
               <p>- Más az. Mondom, hogy a festők olyanok, mint a gödölyék, mikor kiszabadulnak a
                  gyepre.</p>
               <p>- Nem értem, mi aggasztja önt?</p>
               <p>- Nem éppen aggasztó, csak hát... Ahol lányok is vannak, a legény festők olyan
                  zálogosdikat rendeznek... És hát a házasok se vonják ki belőle magukat...</p>
               <p>- Hát mi sem. Hiszen ön akkor is remekül játssza a férjet, mikor nem zálogosdiban
                  forog.</p>
               <p>- Az ám, de hát... Úgy látom, a klastromban merőben másfélék voltak a
                  társasjátékok. A fiatalság úgy intézi a zálogok kiváltását, hogy sok minden tréfás
                  büntetést eszelnek ki.</p>
               <p>- Annál vígabb. Az én életem úgyis olyan volt a klastromban, mint az árnyékon nőtt
                  fűszálé. Szeretem a napfényt: a vidámságot. Eleget komolykodtam mind gyermekkorom
                  óta.</p>
               <p>- Nem érti, nem tudja. Azok igen pajkos enyelgések. A legények úgy intézik, hogy
                  meg­csókolhassák a lányokat. A lányok úgy, hogy megcsókolhassák a legényeket. Az
                  asszonyokkal persze a férjüket csókoltatják meg.</p>
               <p>S ezt Csaba olyan hangon mondta, mintha himlőoltásról beszélne.</p>
               <p>Ida megzavarodva nézett Csabára.</p>
               <p>- Hát akkor mi... nem vegyülünk bele.</p>
               <p>- Ha már elmegyünk, nem ronthatjuk a társaság kedvét. Úgy kell viselkednünk, mint
                  férj és feleség. Nevetnünk is kell egymásra, és apró bizalmasságokat engednünk
                  egymásnak és magunknak. Önnek is nehéz, nekem se könnyű.</p>
               <p>- Nem, hát akkor nem megyünk el.</p>
               <p>- Egyszer megtehetjük, hogy nem megyünk el. De a festőnék így nyáron nem ülhetnek
                  mindig otthon. A férjek mindig kint kóborolnak, ők meg mindig a kövek között
                  éljenek? Mikor csak jó az idő, vasárnaponként együtt van a társaság a zöldben.
                  Elhidegülnének tőlünk, ha látnák, hogy különködünk. S éppen a magyarok. Hiszen az
                  a kis néhány négyszögméternyi gyep a hazánk nekünk, mikor együtt vagyunk, müncheni
                  magyarok. Tehát elmegyünk. S ha kell, nem vonakodunk a társasjátéktól sem. Ha
                  énrám osztják, hogy csókoljam meg önt, cselekesszük színpadiasan. Vagy
                  olyaténképp, hogy ön lehajlik, mintha leányos pajkosságból vonná el arcát, s én a
                  levegőbe cuppantok.</p>
               <p>Ida elpirosodva nézett a tányérja mellé.</p>
               <p>- És én meg... - mondta aztán fölvetve a fejét.</p>
               <p>- Ön pedig, ha önt ítélik erre, a vállkendőjét borítja a fejemre, mintha
                  pajkosságból tenné, hogy ne lássák, és úgy hajlik egy percre az arcomhoz. Fiatal
                  házasok vagyunk a véleményükben: megértik, hogy a világ szeme előtt átalljuk.</p>
               <p>Ida elborult arccal gondolkodott.</p>
               <p>- Nem, ne menjünk el - rebegte aztán a fejét rázva. S fölkelt az asztaltól.</p>
               <p> De aztán mégis elmentek.</p>
               <p>Meghallották ugyanis, hogy a két leány hazautazásra készül, s éppen vasárnap
                  indulnak. Münchenben csak a három magyar asszony marad, Ida a negyedik.
                  Társasjátékra tehát nem viszket majd senkinek se az esze.</p>
               <p>Aznap hát örömnapja volt Idának. S mintha igaz volna, hogy vannak szerencsétlen
                  napok az esztendőben, amikor csövestől szakad a nyakunkba a bosszúság és
                  keserűség, éppúgy vannak néha örömnapjaink is, amikor mintha angyalok hágnának
                  egymás sarkába, hogy nekünk örömet szerezzenek.</p>
               <p>Annak a vasárnapnak a délelőttjén érkezett Idának az első levele az édesapjától.
                  Ajánlott levél, üzleti borítékban.</p>
               <p>
                  Ó és Stern borkereskedése.
               </p>
               <p>No, furcsa.</p>
               <p>Ki is az a Stern? Akivel az apja társult.</p>
               <p>S miért?</p>
               <p>És a levél különös tapintatú is, mintha kulcs volna benne, szobakulcs-féle. A
                  borítékra is rá van írva magyarul, németül:</p>
               <p>
                  Tartalma: kulcs. Inhalt: Schlüssel.
               </p>
               <p>Az öröm nem a levél érkezésével kezdődött. Közte és az apja között oly mély
                  szakadék tátongott, hogy azt át nem hidalhatta többé ebben az életben semmi
                  hatalom. Ida csak gyermeki kötelességből értesítette az apját rövid egy sorban,
                  hogy Münchenben laknak, s az utca nevét, ház számát. Választ nem is várt tőle. Nem
                  is óhajtott. Hát inkább megrettenve, a félelem és csodálkozás vegyes érzésével
                  bontotta föl a levelet. Micsoda kulcsot küldenek neki? S minek?</p>
               <p>A kulcs körül volt csavarva fehér papirossal, s mellette néhány sornyi írás:</p>
               <p>
                  Kedves leányom. Jó cseléded, Panni, akit meg is csókoltál
                     búcsúzásul, ezt a gyűrűt kínálta eladásra az aranyművesnek. A rendőrségnél
                     megvallotta, hogy a tiéd volt. A tarsókádat, pénzedet is megtalálták nála.
                     Betettem a takarékpénztárba a nevedre.
               </p>
               <p>
                  Élj boldogan.
               </p>
               <p>
                   Apád.
               </p>
               <p>A gyűrű, a szép gyémántos gyűrű a kulcs fülére volt rákötve belől.</p>
               <p>Az ő levelével Csabának a címére is érkezett levél. Vélte, hogy az apja Csabának
                  is írt, de a címírás más kéznek az írása volt, s nem is férfiírás. Ida csak épp a
                  rábélyegzett helynevet nézte volna még meg, de olvashatatlan volt. Bizonyosan az a
                     drága hölgy írt neki.</p>
               <p>Biggyesztett, s odanyújtotta a levelet Katinak:</p>
               <p>- Vigye be, Kati. Majd én addig keverem a rántást.</p>
               <p>Kati elbámult. De vélte, hogy Magyarországon így szokás. Vitte a levelet
                  engedelmesen a gnädige Herrnek.</p>
               <p>Hát Idának a gyűrűje visszakerülése volt az aznapi első öröme. A második a
                  délutáni össze­jövetel a zöldben.</p>
               <p>A megbeszélés úgy volt, hogy csak Nymphenburgba, reggel azonban Mikeyné írt
                  Idának:</p>
               <p>
                  Az idő tiszta, hát Starnbergbe megyünk, egy órával korábban
                     induljatok. Tehát pont kettő­kor. Az uzsonnát kint sütjük meg. Rád egy kiló
                     borjúhúst osztottunk. Nyersen hozzátok, és valamelyes süteményt is. Kettőkor
                     hát az állomáson.
               </p>
               <p>
                  N. B. Mi csak a legszimplább ruhánkban megyünk.
               </p>
               <p>Csaba nem ellenezte a korábbi útrakelést. Csupán azon bámult el, hogy Ida ujján
                  micsoda szép gyémántgyűrű villog. Hol vett annyi pénzt? Az ékszerekről csak tegnap
                  délben beszéltek, s Idánál legfeljebb ha kétszáz márka van, az is csak
                  konyhaköltségre. Meg is nézte, mihelyt Ida kiment, a ládáját. Egy titkos
                  rekeszében rejlett ott a pénze. Nem hiányzott belőle egy fillér se. Meg is
                  szégyellte mindjárt a cselekedetét.</p>
               <p>De aztán az ebéd folyamán is csak ezen tűnődött. Miért nem viselte eddig a
                  gyűrűjét? Miért mondta tegnap, hogy semmi ékszere nincs? Találta a gyűrűt? Ha
                  találta volna, nem merné viselni. Vagy titkolta? De hát miért titkolta? Ki adta
                  neki, hogy titkolni való?</p>
               <p>De nem kérdezett semmit.</p>
               <p>Különben is kedvetlen volt. Mióta az öreg olyan kegyetlen jóságosan levette a
                  hályogot a szeméről, unalommal nézett a bibliás családra, és szinte undorodással
                     a Denevérre. Mégis hát, ha már annyi dolga és pénze és
                  ideje beleveszett, odadobja valamelyik képhandlénak, neve nélkül persze. Kedvetlen
                  kézzel festette a női figura mögé a kaput. Kapu fölé a távoli, holdas felleget. És
                  a vércseppeket a kézfej alá és boka mellé. Az árnyéklatokat is megsötétítette. De
                  csak úgy nézett a képre, mint ahogy arra az anekdotabeli miskolci kocsonyára
                  nézhetett az, akinek eléje tették, hogy mégis hát egye meg: már nincs benne a
                  béka.</p>
               <p>S restellte is, hogy nem látta előbb: micsoda lehetetlenség olyan képet akasztania
                  a világ elé, amelyen a nő szétvetett tagokkal van ábrázolva. Levette a képet az
                  állványról, és a falnak fordította.</p>
               <p> Délután két órakor ott találkozott hát a társaság a pályaudvar északi szárnyán,
                  ahol a vasár­napozó utasok nagy raja bözsgött már, köztük a mieink is. Csaknem
                  mind ugyanazok, akik a találkozó estén. Mikeyné hímzett, fehér selyemblúzban,
                  sötétkék lüszter szoknyában, nagy­pepi­tás zsokésapka a fején. A szobrászné: fehér
                  teniszkalap, krém színű grenadin blúzban, rózsaszín selyem alatta, és fekete
                  szoknyában. Kenderné elegáns fehér-csíkos tüdőszín zefírben, fehér tüllkalapban,
                  apró egérszemeinek vidám csillogásával. A derekán fekete zsinóron nagy, fehér
                  selyem legyező. A többi asszony csak napernyővel.</p>
               <p>Mikeyné elhozta a fiát is, aki ugyancsak büszkén feszített matrózgalléros, kék
                  vászon­ruhácskájában, s lengő pántlikás matrózkalapjában. A szobrászné meg elhozta
                  a leánykáját is, aki térdig érő, rózsaszín batiszt szoknyácskájában és piros
                  bébikalapjában, csupa-öröm szőke arcocskájával díszítette a társaságot.</p>
               <p>- Peti, mutatkozzál be Klárikának.</p>
               <p>Peti megtekintette - egy parittyás szemszegéssel - a bemutatkozás céltárgyát, s a
                  matrózkalap legott a markában. Gavalléros tempóval lépett elő, s hajolt meg:</p>
               <p>- Szél Peti vagyok.</p>
               <p>De egyben hátra is tekintett: megvont egy zsinórt, amelynek a végén fekete
                  borz-ebecske fuldoklott elő az utasok lábai közül.</p>
               <p>A leányka elpirosodva nyújtotta a kezét. Még az öt-hat szeplőcske is elpirult az
                  orrocskája körül.</p>
               <p>Mosolyogták őket.</p>
               <p>- No, hát légy gavallérja Klárikának az úton - mondta Mikeyné.</p>
               <p>És ballon-keble dagadt a büszkeségtől.</p>
               <p>A férfiak persze meg voltak terhelve: kinél kosár, kinél hátizsák. Még az
                  angolosan elegáns Gyertyán szobrász is hozta a hátán a szürke turistazsákot, s
                  benne a söröspalackokat s egyéb élelmet, hosszú nyakával mindig fölötte a
                  társaságnak. Fehér tengerész-sapka volt a fején. Csabának a hátán is a kiló hús és
                  három palack sör. A sört azért vették meg már otthon, mert az állomásról egyenesen
                  a zöldbe készültek, távol ünnepi kocsmák vidékétől.</p>
               <p>Ida minden arcra emlékezett, csak egy negyvenes-forma férfit látott a társaságban
                  idegennek. A hátán gitár. A vállán könnyű fekete lebernyeg.</p>
               <p>De még az is ismerősként köszönt Idának:</p>
               <p>- Kezét csókolom, ifiasszony. No, megszokta-e már Münchent?</p>
               <p>S lekapta a kalapját. A feje is éppoly borostás volt, mint a bajusza és álla, mint
                  aki csak ollóval beretválkozik vasárnap, és már szerda van. Hajlongott, és
                  barátságosan nyújtotta a kezét Idának.</p>
               <p>Valamennyien nevetésre fakadtak. Maga Csaba is elmosolyodott:</p>
               <p>- No, nem ismered meg, Ida? Borbereky. Évenként csak egyszer nyiratkozik és
                  beretválkozik, a fagyos szentek után való héten, de akkor még a haját is tövig
                  rövidítteti.</p>
               <p>Borberekyn mulattak aztán a peronon. Mert ahány ismerőse közeledett, mind úgy
                  elképedt, mint Ida, és Borbereky senkinek se mondta meg a nevét, csak köszönt
                  neki, s beszélt vele, mint szőrös korában szokott.</p>
               <p>A vonat persze tömve volt, mint a baromfiszállító láda. Ida is féltette a ruháját:
                  a kék sávos szatén nyári új ruhája volt rajta. Igen illett neki a nagyszélű, fehér
                  selyemszalagos szalma­kalappal és sárga cipővel. A haja is nyáriasan
                  frizurált.</p>
               <p>A férfiak szeme meg is akadt rajta. Még Mikeynek is ugyancsak tapadozott rá a
                  szeme a kocsi ajtajából. Csorba Matyi meg éppen úgy lesett rá a folyosóról a fülke
                  ablakán át, mint ahogy a macska les féloldalt a búzás zsákok közé, mikor egér
                  motoszkálását füleli.</p>
               <p>A fülkét persze a négy asszony meg a két gyermek töltötte be. Az asszonyok bent a
                  két gyermeken mulattak. Szembeültették őket a középső ülésekre, és hát persze
                  rajtuk volt mind a négyük szeme.</p>
               <p>- Micsoda gavallér ez - gúnyolódott Kenderné -, egy szót se szól a
                  kisasszonynak!</p>
               <p>A gyerek bizony csak a kutyácskájával foglalkozott. Az ölében tartotta, és a fülét
                  gyűrögette, simogatta. Klári is csak a kutyára mosolygott.</p>
               <p>A szólításra zavarodottan nézett Klárira.</p>
               <p>A leány is elpirosodva sütötte le a szemét. Erre a fiú még inkább érezte, hogy
                  valami okosat kellene fakajtania. De mit?</p>
               <p>- No, elhozhattam a lányomat - élesztette a tüzet a szobrászné is -, számítottam
                  rá, hogy Peti gavallérja lesz majd, aztán ihol e: szóra se érdemesíti.</p>
               <p>- Ne légy hát olyan bornyú - szólt az anyai megrovás.</p>
               <p>- Udvarolj hát - biztatta Kenderné -, gavallérnak az a kötelessége, hogy
                  udvaroljon.</p>
               <p>Peti gavalléri magaérzetét a borjú minősítés bizonyára
                  érzékenyen érintette: idegesen simított végig a kutyáján. A keze a kutya
                  természetes legyezőjének a végén állapodott meg. Zavarában azt forgatta.</p>
               <p>- Tán zenélő kutyád van, Peti? - kacagott Kenderné. A többi asszony is
                  nevetett.</p>
               <p>Csak a két gyerek kínlódott. No, nem is volt olyan messze a starnbergi tó
                  senkinek, mint annak a két kicsinek.</p>
               <p>De hát végre is megállt a vonat. Meleg napfényben kéklő tó, hegyek és csendes
                  erdők körü­lötte. Kőszénszag helyett tiszta, faillatos levegő. Még a kutyus is
                  vidámabban ugrándozott.</p>
               <p>- Peti, előre Klárikával.</p>
               <p>Még jó félórát gyalogoltak.</p>
               <p>Mikey vezette őket. Neki is élelemtől dudoros turistazsák a hátán. A zsákból négy
                  sörös­palacknak a nyaka kandikált zölden a jobb és bal válla fölött. Az asszonyok
                  után Csorba Matyi egy nehéz kari kosárral, az asszonyok vállkendője is a fél
                  vállán.</p>
               <p>- Phű, be meleg van ma!</p>
               <p>Aztán a többi férfi, mind hátizsákosan.</p>
               <p>Borbereky indulót vert a gitáron, s olykor víg basszushangon bummogott egy-egy
                  verssort a Klapka-indulóból. Két másik festő fütyörészve fújta a prímet.</p>
               <p>Az erdő árnyékán végre letelepedtek. Vékony csermely csorongált ott a füvek alatt,
                  kövek között. A csermely egy alkalmas mélyedésébe berakták a söröspalackokat. A
                  faágakra rá­aggat­ták a köpönyegeket, plédeket. Leheveredtek. A férfiak előszedték
                  a pipájukat.</p>
               <p>Az asszonyoknak persze mindjárt egy kis virággyűjtésre fordult a kedve.</p>
               <p>- Peti, szedj Klárikának.</p>
               <p>Csorba szólítás nélkül is csatlakozott volna hozzájuk, de azzal bízták meg, hogy
                  száraz gallyat gyűjtsön, tüzet rakjon, egynéhány somvesszőt messen a
                  pecsenyének.</p>
               <p>Hát aztán letelepedtek a tűz köré. Az asszonyok már otthon elszeletelték a
                  különféle húst: értő kézzel liggatták át, és vonták a nyársakra szalonnával és
                  vereshagymával vegyesen. Csak épp hogy a só bizonyult kevésnek.</p>
               <p>- Csorba, sót! Sót akárhonnan is!</p>
               <p>- És három nyers tojást nekem! - kiáltotta utána Borbereky.</p>
               <p>Hát Csorba lódult a sóért, tojásért valamelyik közeli nyári vendéglőbe.</p>
               <p>Mikorra megtért, javában parázslott a tűz, és már forogtak is a nyársak. A
                  söröspalackok is jócskán gyűjtötték magukba a hideget.</p>
               <p>- Kenyeret, zsemlyét elő!</p>
               <p>S vígan uzsonnáztak: pecsenyéztek, söröztek, tréfálkoztak.</p>
               <p>Peti már kergetőzött is a kutyájával és Klárikával. Csorba egy pohár vízért ment
                  az érre; hogy lehajolt, Mikey átugrotta. Mikey elbukott, őt meg a kiskutya ugrotta
                  át. Kendernek, mikor félig felkelt, alája tettek egy nyers tojást. Csorba
                  megérkezett a vízzel, s nagy udvariasan a kalapjába állítva nyújtotta Idának a
                  poharat, könyöklökésben részesült. A szobrásznénak csiga mászott a ruháján:
                  sikoltott. Az ura a csigát a nyakába tapasztotta. S más efféle bolondságon
                  vigadtak.</p>
               <p>De közben ettek-ittak is vígan. A süteményeknek is volt kelete. Aztán egyik a
                  másik után gyújtott szivarra vagy pipára. Az asszonyok is a szájukba illesztettek
                  egy-egy könnyű cigarettát. Még Ida is, hogy ne különködjék a többitől. Csorba nagy
                  serény készséggel tartotta neki egy erdei gallyacskának a parazsát.</p>
               <p>Borbereky ismét a kezébe fogta a gitárját, és akkordot berrentett rajta. Trubadúr
                  udvarias­sággal hajlongott, s térdelt először is Ida elé.</p>
               <p>O buona sera, Bella Katharina,</p>
               <p> Meriteresti esse di regina.</p>
               <p>Kellemes bariton volt a hangja, hogy elsőrendű színpadon is szívesen hallgatták
                  volna, csak épp hogy nüánszok nélkül való.</p>
               <p>Dicsérték is neki sokszor, de ő mindig elhárította:</p>
               <p>- Otthon tanultam. Az énekmesterem egy svájci borjú volt.</p>
               <p>Sorra térdelte aztán a többi hölgyet is, hol olaszul, hol spanyolul, hol németül.
                  Aztán leült egy kosárra, és magyar nótába brummantott:</p>
               <p>Azt mondják, nem adnak engem galambomnak...</p>
               <p>A társaság vele danolt. Másik, harmadik nótát is, mind hazai nóták. Idának sose
                  volt efféle mulatságban része, zöld fák alatt, kék tó és kék hegyek nyári
                  világában, víg férfiakkal és kacagó asszonyokkal. A vidámságban is gyönyörködött.
                  A legkisebb figyelem is boldogította. Az meg hát éppenséggel megvigasztalta őt a
                  klastromi kriptai éveiért, hogy a férfiak szeme mindig hódolattal ragyog az
                  arcára.</p>
               <p>- A grófné az első! - bókolt Borbereky, mikor a sültet a papiros-tálon egymásnak
                  kínálták.</p>
               <p>Hogy azért mondta-e Idát grófnénak, mert valami arisztokratikus tartózkodást
                  látott benne? Vagy a megjelenése kelleméért? Vagy az asszonyoktól hallotta, hogy
                  Ida olyan klastromban nevelkedett, amelyben grófné volt a főasszony? - Ida nem
                  tudta. De attól fogva grófné volt a neve a társaságban.
                  Mint ahogy Borberekynek Sörbereky, Szélnek Mikey, Len Pistának Kender Pista,
                  Kendernének Miluska, Mikeynének Primadonna, a Gyertyánnénak Ofélia, a szobrásznak
                  ennek következtében Oféliusz. Idának persze ez is kellemes
                  volt. A nóta után Borbereky frissbe csapott. A nők talpa egyszerre megviszketett
                  reá. De csak a két gyermeket lódították táncra.</p>
               <p>- Peti, légy gavallér!</p>
               <p>Peti épp akkor lopott ki két cigarettát a kosárból. Alig tudta hamarosan beejteni
                  a blúzába. A leányka szemérmesen járta vele az andalgót.</p>
               <p>De aztán Kenderné is meglódult, és táncra ingatta a derekát, hívón mosolyogva
                  egyenesen az urára, s hogy az oda se nézett, Mikeyre.</p>
               <p>Hát Mikey fordult is vele egyet-kettőt. Viszonzásul Kender is Mikeynével. A
                  szobrászné Csorbát ragadta karon. Idát Gyertyán kérte volna, de Ida
                  vonakodott.</p>
               <p>- Gyepes a hely.</p>
               <p>Valóban, a hely nem volt alkalmas arra, hogy táncoljanak. Csorba Matyi mindjárt
                  meg is szólalt:</p>
               <p>- Lent a kocsmában van muzsika is.</p>
               <p>- A kocsmába! - kiáltotta Kender, mintha villamos rántás érte volna - gyerünk le a
                  kocsmába!</p>
               <p>Már akkor alkonyodott. A felhők havasi hegyek alakjában sorakoztak a nyugovó nap
                  útján. Oly nagy, gömbölyded hegyek, hogy a festők szeme szinte áhítattal fordult
                  az egekre, mintha valamennyien a lourdes-i búcsúnak volnának egyik karavánja.</p>
               <p>- Várjunk egy kicsit - mondta Mikey.</p>
               <p>S az asszonyok is, mint festőnéknek illik, a felhőkre gyönyörködtek.</p>
               <p>Csak a szobrásznénak járt a szeme a földön is.</p>
               <p>- Rosszul vagy te, Peti?</p>
               <p>Peti valóban olyan sápadtan hevert ott a gyepen, hogy az anyja ijedten sietett
                  hozzá.</p>
               <p>- Mi bajod? Mondtam, ugye, hogy ne egyél annyit abból a habosból. Még tán
                  Klárikáét is te etted meg?</p>
               <p>- Csak kettőt ettem...</p>
               <p>- Magam láttam négyet, ne hazudj!</p>
               <p>- Sört ivott - mondta a szobrászné -, láttam, hogy titkon jót húzott ott hátul a
                  söröspalackból.</p>
               <p>A leányka elnyílt szemmel bámult Petire.</p>
               <p>- Cigarettázott - súgta az anyjának.</p>
               <p>- Itt a pohár, adj neki vizet.</p>
               <p>A leányka készségesen mozdult.</p>
               <p>- Menjetek együtt - mondta Mikeyné -, legalább jársz is egy kicsit. Menjetek
                  karonfogva szépen.</p>
               <p>Hát mentek. Peti lógadozó fejjel. Klári aggodalmasan.</p>
               <p>A víznél aztán Klári merített a pohárba:</p>
               <p>- No, hát ilyen szép felhőket évek óta nem láttam! - lelkesedett Borbereky is -
                  sajnálom, hogy a festékeim nincsenek itt.</p>
               <p>A felhők nyugati ormai már akkor rózsaszíneket öltöttek.</p>
               <p>- Holnapig csak nem felejted el - vigasztalta Csaba.</p>
               <p>S hogy akkor oldalt pillantott, nevetésre fakadt. Odamutatott a két gyermekre.</p>
               <p>- Nézzétek csak: ez is kép.</p>
               <p>Hát valóban megfesteni való volt is, ahogy a zöld pázsiton a kis gavallér a
                  csermely fölé hajlik, és nemhogy fogyasztaná a csermely tartalmát, hanem inkább
                  szaporítja. Klári két kézzel is tartja hátulról a matrózgallérjánál fogva, és
                  ijedten nézi a gavallérja baját.</p>
               <p>Végre is megindultak le a kocsmának. Férfiak virágos kalapban, asszonyok is
                  teletűzködve magukat mindenféle erdei virággal. Peti bágyadozva.</p>
               <p>Ida várta, hogy Csaba őmelléje csatlakozik, de Csaba a fiúcskát vezette az anyja
                  mellett.</p>
               <p>- Oda se neki, Peti - vigasztalta -, királyfiak is ezen kezdik.</p>
               <p>Csaba különben mind a délután folyamán nem volt olyan csapongó kedvű, mint a
                  többi, csak éppen hogy nevetett a többivel.</p>
               <p>- Nem szereti az ordináré tréfákat - gondolta Ida -, vagy hogy az a délelőtti
                  levél nyomja még.</p>
               <p>Meg kellett hát elégednie Csorba kíséretével. Mögötte meg Borbereky vert ismét
                  akkordokat Lipinszky Katonamarsából.</p>
               <p>- Itt lenn a kocsma, a fenyőfák között - kiáltotta az elöl menőknek Csorba -,
                  hallani is már a muzsikát.</p>
               <p>- Csupa gyepen jártunk - mondta Ida a lábára tekintve -, mégis hogy elporosodott a
                  cipőm.</p>
               <p>Csorba azonnal rántotta a zsebkendőjét.</p>
               <p>- Engedje meg...</p>
               <p>A kocsma udvarán hát csakugyan táncolnak, mégpedig katonabanda harsogja a
                  mazurkát. A banda persze egy kis sifonérforma szekrényből harsog és csinnadrattáz,
                  de elég, ha zajos a zene, és ha taktusra zajong. Vagy tizenöt pár roptatott körül
                  nagy vígan. Köztük fehér cilinder­kalaposan is valami víg bajor, kedvvel toppantva
                  széles talpaival a padlón. Szélről meg egy kövér asszony zöld selyempántos tiroli
                  mellényben, pirosan gőzölgő arcáról csak úgy patakzott a verejték.</p>
               <p>Még le se telepedtek, három asszony már benne volt a táncban. Csorba égő szemmel
                  leste Csabát, hogy ő ragadja-e be negyediknek a feleségét, vagy hogy...</p>
               <p>- Ha részeltetne abban a szerencsében! - rebegte végre Csabára is kérőn
                  tekintve.</p>
               <p>Ida is habozva nézett Csabára.</p>
               <p>- Táncoljon! - biztatta Csaba mindjárt vidáman - forgasd meg, öcsém, míg csak le
                  nem esik a cipője sarka!</p>
               <p>Ida hát szintén beleröppent a táncba. S mivel hogy a szekrény banda sose szünetel,
                  a vendéglősnek is úgy bokros a forgalma, ha mentül többen fáradhatnak el a
                  táncban, hát Ida vagy két óra hosszáig ringott-forgott, lejtett-lebegett,
                  kedves-boldogan mindenféle táncnak az örvényében. Egyszer-másszor el is csapták
                  Csorbának a kezéről:</p>
               <p>- Nekem is hagyj már a grófnéból!</p>
               <p>De Csorba is lesett ám az alkalomra, hogy azonnal visszakapintsa, mihelyt a táncos
                  lankad, vagy vigyázatlanul fordul.</p>
               <p>Csak Csaba nem táncolt meg Kender meg Borbereky. Ők hárman az udvar hátulján
                  söröz­gettek, szivarozgattak. Beszélgették, hogy krómsárgával festhet-e igazi
                  művész? Vagy csak a piacnak dolgozó? Kár, hogy Mikey beveszi a festékei közé.</p>
               <p>Az asszonyok nagy kedvvel táncoltak, lihegtek.</p>
               <p>Ida a második órában már arra is gondolt, hogy talán sok is a jóból. És hogy talán
                  ez a kellemes-hevű fiatalember túlságos buzgalommal foglalkozik ővele. De hát nem
                  megmondta-e Csaba az úton is, a minap is, hogy a szívét ne érezze lekötöttnek, sőt
                  inkább foglalkozzék a szerződéses év letelte után való jövendőjével. Hátha éppen
                  ez a színészképű, hosszú hajú, kese legény az ő jövendője.</p>
               <p>A zene csinnadrattázott, szoknyák lebegtek, lábak toppantak.</p>
               <p>- Valcer! - kiáltott egy boros némber hang.</p>
               <p>S a zenélő szekrény néhány perc múlván keringőbe kezdett.</p>
               <p>Egyszerre megmordul egy disszonáns más hangszer is: az ég nagybőgője, de nagy,
                  erős mordulással ám!</p>
               <p>Mindenki meglepődve pillant a magasba. Nők egyszerre eloldózkodnak a táncosaiktól,
                  és kapkodnak a kendőjükért, tarsolyukért, napernyőjükért.</p>
               <p>- Az állomásra! - harsogja Borbereky - ha itt ér bennünket az eső, reggelig ide
                  szorít!</p>
               <p>A társaság többi tagja is így vélekedhetett, mert egyszerre húszan is csengették
                  és kiáltották ott a zahlent.
               </p>
               <p>Az állomás csak negyedóra. Ha oda eljuthatnak, zuhoghat mögöttük a zápor.</p>
               <p>- Zahlen! Zahlen!</p>
               <p>A fizetés bizony bosszantóan késlelteti őket. Dörgés dörgésre erősül. Villámok
                  lobbannak a hegyek fölött. És esernyő... Kinél van esernyő... No, szörnyűség, hogy
                  ezek a férfiak mindent hoznak, csak esernyőt nem!</p>
               <p>- Siessünk!</p>
               <p>A szobrászné a lányával szinte fut. Peti a kutyáját az ölében viszi. Ida Csaba
                  mellett szedegeti szaporán a lépést. A többi egymást előzgetve.</p>
               <p>- Siessünk! Siessünk!</p>
               <p>Cikázó nagy villám hasítja kápráztató fénnyel egy pillanatra ketté a felhők
                  gomolygását. A dörgés a földet is rázza. S kopognak a kalapokon az első
                  cseppek.</p>
               <p>- Esernyőt! Esernyőt! - kiáltozzák ijedten az asszonyok kinek van esernyője?</p>
               <p>Mikeyné örömmel látja, hogy Csorbának is van.</p>
               <p>- Csorba! Ide, Csorba!</p>
               <p>Csorba azonban olyan siket, hogy Mikeyné helyett Idának robbantja sátorrá az
                  esernyőjét.</p>
               <p>Még fele úton sincsenek, egyszer csak mintha zsinóron rántották volna meg az egek
                  vizének zsilipjeit, olyan zuhogva szakad a zápor. S közben vakító cikázások.
                  Durr!! Bumm!!</p>
               <p>Ida ijedten öltekezik Csorba karjába.</p>
               <p>A társaságnak meg kell állania egy szilfa alatt. De a lombokon át is úgy csurog az
                  ég tengere, hogy az esernyők alig bírják. Mikeyné a napernyőjével védekezik.</p>
               <p>- Borbereky, tönkremegy a napernyőm.</p>
               <p>- Sajnálom, nagyságos asszonyom: a gitárom drágább.</p>
               <p>Mikeyné a férjére keseredik: - Hogy lehettél olyan buta, hogy otthon hagytad az
                  esernyődet.</p>
               <p>- Asszony dolga a gondoskodás! - bosszankodik Mikey.</p>
               <p>- Jaj, vége a cipőmnek! Jaj, jaj, jaj, mivé lett - sopánkodik Kenderné -, ma
                  vettem.</p>
               <p>- Ma ihaj, holnap jaj! - mérgeskedik Kender - tedd a fejedre a legyeződet.</p>
               <p>- Neked mindig ihaj - vág vissza Kenderné.</p>
               <p>A szobrászné is dohogott valamit az urára, hogy a lányát is maga elé karolta, a
                  hosszú nyakú ember olyan magasan tartotta az esernyőjüket, hogy alig volt védelmük
                  az egy esernyő.</p>
               <p>- Lekésünk a vonatról.</p>
               <p>- Már jön is.</p>
               <p>- Gyerünk, gyerünk!</p>
               <p>Épp az orruk előtt robogott el.</p>
               <p>Egy órát kell hát még várniuk.</p>
               <p>A férfiak bosszankodtak. Csurgott a víz még a könyökükön is.</p>
               <p>Borbereky aggodalommal vizsgálta a gitárját. Az asszonyok elkeseredve szemlélték
                  az állomás lámpásánál pocsékká vált ruhájukat, cipőjüket. - Jaj... jaj!...</p>
               <p>Mikeynének elhasadt a napernyője, hogy vizsgálgatta, s kissé felvonta. - Jaj,
                  vége.</p>
               <p>Idának is csupa sár volt a cipője, de hát ő csak hallgatott. Ámbátor hát Csaba is
                  hallgatott. Olyan volt, mint az ázott kakas. A lába térdig sáros. Állt, és olyan
                  komolyan nézett az auto­mata­szekrényre, mintha világpusztító mérgeket sejtene
                  benne.</p>
               <p>Hát csak állongtak valamennyien kedvetlen unalommal. Klára már ásított is. A szeme
                  közé ásított Petinek. Tizenegy óra felé jutottak haza.</p>
               <p>Az asztal meg volt terítve: a déli kappan fele várt rájuk a tálban, és
                  zeller-saláta a másik tálban.</p>
               <p>Ida szárazba öltözködött. Csaba csak épp hogy megtöröltette a lánnyal a cipőjét,
                  és kabátot öltött, szárazat. Hallgatva vacsoráztak.</p>
               <p>Idának az ajkán volt, hogy megköszönje Csabának a nap kedves voltát. Ha rosszul
                  végződött is, de kedves, vidám nap volt. S ha idegennek megköszönjük a
                  kedvességét, miért ne köszönje meg Csabának?</p>
               <p>Mégis hát érezte, hogy bizalmas beszélgetés eredne a köszönetből.</p>
               <p>Bizonyára előemlítenék a vidámkodás egyes részeit. Ő elmondaná, hogy micsoda
                  ragyogó kedvű ember az a Borbereky! S milyen finoman udvarias az a Csorba - no,
                  senki se vélné, hogy paraszti sorból való. Csaba még bővebben ismertetné őket:
                  melyik miféle. S talán nevetgélnének is az asztalnál, mint házastársak
                  szoktak.</p>
               <p>S nemhogy szólt volna, de szinte nyugtalankodott, hogy Csaba szólal meg.</p>
               <p>Hát Csaba meg is szólalt. Alighogy rágyújtott, Idára nézett, és megszólalt:</p>
               <p>- Engedje megjegyeznem, kisasszony, többé nem viszem társaságba.</p>
               <p>Ida elhűlt:</p>
               <p>- Miért?</p>
               <p>- Ön nem úgy viselkedik, ahogy úri asszonynak illő.</p>
               <p>- Én?</p>
               <p>- Nem tudtam, hogy az érett leányokat ilyen hiányokkal bocsátják ki a klastromi
                  nevelő­intézetből.</p>
               <p>Ida elhalványult.</p>
               <p>- Micsoda jogon és okon mond nekem ilyeneket?</p>
               <p>- A férj jogán. És a maga viselkedése okán. Minden férj megbotránkozott volna
                  azon, ahogyan maga viselkedett. Az alsó társadalmi osztályú férj... majdnem
                  megmondtam, hogy mit ragadna a kezébe, és hogyan korrigálná a feleségét.</p>
               <p>Ida sértődve kelt fel, és egyenesedett szoborrá.</p>
               <p>- Mit cselekedtem?</p>
               <p>Csaba vállat vont:</p>
               <p>- Még ő kérdi: mit cselekedett? Nyolc osztályt végzett, maturált, és nem tudja
                  azt, hogy az asszony olyan nőnemű ember, akinek férje van. Ezt analfabéták is
                  tudják. És azt is tudják, hogy az asszony nemcsak a férjéhez alkalmazkodik a
                  magaviseletében, hanem magamagának is tartozik vele, hogy korrekte
                  viselkedjék.</p>
               <p>- Korrekte viselkedjék - rebegte Ida, hogy nem hitt a
                  hallásának.</p>
               <p>Csaba rá se nézett.</p>
               <p>- Korrekte latin szó. Véltem, hogy maturált hölgynek nem
                  kell a szótárban megnéznie: mit jelent korrekte?</p>
               <p>- Mit jelent az, hogy engem korrekt viselkedésre figyelmeztet? Az mit jelent?</p>
               <p>- Tehát ön korrektnek érzi a mai viselkedését. Tehát az önnek korrekt magaviselet,
                  hogy tizenöt, sőt több ember szeme láttára fél napon által folyton egy
                  legényemberrel kacérkodik?</p>
               <p>- Kacérkodik?</p>
               <p>- Igenis ka-cér-ko-dik. Fogadja az udvarlását a férj jelenlétében, a világ szeme
                  előtt: fogadja az apró figyelmeskedéseit. Engedi maga mellé, hogy a teste az ő
                  testét melegíti. Sőt a karjába öltekezik. Hozzá simul. Szinte a vállára hajtja a
                  fejét. Betér vele a kocsmába, és táncol vele. Csak ővele! Csupán csak ővele!
                  Mindig csak ővele! A férj előtt! A világ szeme előtt! Mindig csak ővele! Táncol
                  vele bomlottúl, hogy már azt vártam...</p>
               <p>- De kérem!...</p>
               <p>- És meleg kézszorítás, és forró kézcsók... és...</p>
               <p>- Kérem, ne mondja tovább - rebegte Ida remegő ajkkal. S könnyek csillantak elő a
                  szeméből.</p>
               <p>Csaba szinte tüzet fújt az orrából, mint a mesebeli sárkány.</p>
               <p>- És csak éppen a cipőjét nem porolta le megint búcsúzásul! Hol vette, kérem, azt
                  a gyűrűt? Tegnap még nem volt gyűrűje! És vasárnap nincsenek nyitva az
                  ékszerboltok.</p>
               <p>Ida nem felelt.</p>
               <p>Csak állt, az ajkait összecsukva. Az arcán akkor perdültek le az első
                  könnycseppek.</p>
               <p>Csaba rátekintett, s fölkelt:</p>
               <p>- A sírás nem egyéb - mondta hidegen -, csak tehetetlenségünk érzésének a nyomása
                  a szemünk idegeire. A tehetetlenség, hogy nem tagadhat... A lelkiismerete
                  elmondja, amit még mondtam volna. Jó éjszakát, nagyságos asszonyom.</p>
            </div>
            <div type="chapter">
               <head>12</head>
               <p>Csaba másnap kedvetlenül ébredt. A reggelizőasztalnál csak a maga csészéjét látta.
                  Máskor is történt már, hogy nem együtt reggeliztek. Aznap mégis kellemetlen volt
                  neki.</p>
               <p>Végiggondolta-fontolgatta már a történteket, és némi szorongással rosszallta, hogy
                  mégis hát az este nem olyan hangon beszélt Idával, ahogyan illett volna. Ha Ida
                  nem sír, hanem szembe­ágaskodik vele, és csökönyösen mentegetőzik, hogy így meg
                  amúgy, nyugodtan folytatta volna a munkáját. De Ida még csak annyit se mondott a
                  maga mentségére, hogy iszen a többi asszony is úgy cselekedett. Hogyan is
                  képzelhető nagy záporban, egy esernyő alatt két különböző járású ember, hogy ne
                  húzódna össze az esernyő nyele mellé.</p>
               <p>Egy szó nem sok, annyit se mentekezett.</p>
               <p>Pedig hát... mégiscsak sok volt az a lúg...</p>
               <p>Szeretett volna legalább egy nyájas-udvarias jó reggelt bólintani Idának. El volt
                  már készülve rá, hogy egy-két meleg szóval is enyhít a történteken. Valami
                  ilyenfélét mond:</p>
               <p>- Remélem, jól aludt, s nem nehezíti az a tegnapi kis kedvetlenség továbbra is a
                  napját. Nem is érdemes reá. Feledjük, kérem. És bocsásson meg, hogy nem válogattam
                  meg a szavaimat.</p>
               <p>Valami efféle balzsamcseppeken gondolkodott. Mert az éj folyamán is mindig maga
                  előtt látta Ida könnyes és halvány arcát. Mégis hát, akármint szól a szerződésük:
                  szenvedésre is emlé­kezzen-e ez a szerencsétlen leány, ha majd a házasságuk
                  terminusa elmúlt? Érezte, hogy könnyeket nem szabad többé azon az arcon
                  látnia.</p>
               <p>A reggelijét elköltötte, s várt kissé, hogy Ida előkerül. Helyette azonban csak
                  Kati nyitott be: piaci kosár a karján.</p>
               <p>Jó reggelt köszönt, s kérdezte: mit hozzon a piacról?</p>
               <p>- A nagyságos asszony azt mondta, hogy nagyságos úr rendelkezik: mit hozzak?</p>
               <p>- Miért rendelkezzek én?</p>
               <p>- Hát, hogy ő beteg...</p>
               <p>- Beteg?</p>
               <p>- Igen, hogy ő ma nem jöhet a piacra.</p>
               <p>- Hát mi baja?</p>
               <p>- Nem tudom.</p>
               <p>- Kérdezze meg, hogy bemehetek-e hozzá?</p>
               <p>Kati elbámult. De aztán gondolta: talán Magyarországon így szokás. Letette a
                  kosarat az ajtó előtt, és benyitott.</p>
               <p>- Nagyságos úr kérdezteti, hogy bejöhet-e?</p>
               <p>- Nem! - hangzott Ida ijedt szava - mindjárt felöltözök. Maga csak menjen a
                  piacra, Kati. Vegyen, amit jónak lát.</p>
               <p>Csaba fölkelt:</p>
               <p>- De kérem, csak maradjon, ha beteg. Hívatok orvost.</p>
               <p>- Nem kell, köszönöm. Menjen a piacra, Kati. Csukja be az ajtót.</p>
               <p>Csaba nem szólhatott többet. Ott állt kissé, aztán bement a műhelyébe.</p>
               <p>Az állványon a húsvéti kép maradt szombatról. Levette, s a
                     Denevért állította a helyére. Szemlélte keserűn. Fogta a palettáját, és
                  egy csomó kobaltot nyomott reá. Bekente vele a képet, csak épp a hold sárgáját
                  hagyva szabadon, meg a halványka rozsdaszínt a hold mellett a felhőn. Bekente,
                  letörölgette. Szemlélgette a szemöldöke alól.</p>
               <p>A kép nyert valamit a lazúrral, de mégse elégítette meg. Egy vastag aranyrámát
                  vett fel a sarokból. Beleállította a képet. Leült.</p>
               <p>Szemlélte. Fejét rázta.</p>
               <p>Az ajtaján akkor kopogtatás hallatszott.</p>
               <p>- Tessék.</p>
               <p>Ida nyitott be. Az arca halavány, mint este látta. A szeme bús. A haja csak épp
                  hátrafésülve, mint a klastromban szokták.</p>
               <p>- Parancsol valamit?</p>
               <p>- Csak kérdeztem volna, hogy mi baja.</p>
               <p>- Semmi. Köszönöm. Keveset aludtam. Gondoltam: Kati nálam nélkül is megfőzhet. Őa
                  szakácsné, nem én.</p>
               <p>S behunyta a szemét. Visszavonult. Csaba utána lépett.</p>
               <p>- Kérem, kisasszony.</p>
               <p>Ida megállt az ebédlő közepén. Kérdőn, szinte megvetőn nézett Csabára.</p>
               <p>- Csupán, hogy bocsánatot kérjek - udvariaskodott elmosolyodva is Csaba -, kissé
                  ideges voltam tegnap. Zivatar idején mindenki ideges. Erre nem gondoltam az este.
                  Ha gondoltam volna, mára hagyom. Ma bizonyára más szavakkal mondtam volna el.
                  Kérem, csillapuljon le a keserűsége. Ismétlem, hogy hibásolom a hangomat, ahogyan
                  beszéltem önnel. És igen meg­nyugtatna, ha olyan szíves akarna lenni, hogy nekem,
                  vigyázatlan idegennek, megbocsátana.</p>
               <p>- De kérem - rebegte nyílt szemmel Ida -, önnek teljesen igaz és jogos volt a
                  hangja. Nekem való mentegetőznöm, hogy a világi szokásokat nem ismerem. Nem
                  tudtam, hogy nem szabad elfogadnom legényembernek a figyelmességeit...</p>
               <p>- De szabad, kérem.</p>
               <p>- És esernyőjét...</p>
               <p>- No, de hát kénytelen volt vele. Iszen úgy zuhogott a zápor...</p>
               <p>- És különösen, hogy vele táncoltam.</p>
               <p>- De hiszen én biztattam, hogy táncoljon.</p>
               <p>- Mégis jogos a megjegyzése, hogy túlságoskodtam. De életemben először történt,
                  hogy férfi volt a táncosom, és érdekelt, hogy a különféle táncok milyenek, ha
                  férfival táncoljuk és nem leánytársunkkal. Én kérek bocsánatot öntől.</p>
               <p>Mindez hidegen, nyugodtan volt mondva. Ida bókolt utána, és mikorra Csaba megint
                  szól­hatott volna, Ida már bement a szobájába.</p>
               <p>Aznap délelőttre modellje volt rendelve Csabának: egy bádogoslegény, akit a
                  legényegylet előtt fogott az előbbi héten. Munkátlanul ácsorgott ottan, és Csaba a
                  húsvéti képének egyik figuráját látta benne. A modell ott várt már Csabára az
                  ajtóban, mikor Csaba visszatért a műhelyébe.</p>
               <p>Csaba a zsebébe nyúlt, s két márkát nyújtott neki.</p>
               <p>- Ma nem festünk. Megizenem majd: mikor jöjjön.</p>
               <p>Szinte remegett.</p>
               <p>Idának a magaviselete minden más volt, csak az nem, amit várt. Nem tudott persze
                  semmit arról a klastromi szokásáról, hogy ha az apácát dorgálják, az apáca nem
                  azon kapkod, hogy a hibáját takarja, hanem még maga vádolja magát tovább, ha már a
                  dorgálás megszűnt. Csaba csak olyan nőket ismert, akik gyerekesen tagadtak, vagy
                  éppen szépre forgatták a hibájukat, vagy éppen szelet szél ellen: a vádat
                  bizonygatták hibának. Akik az arcukat festik, mások haját fordítják maguk hajává,
                  hajuk színét mérgekkel is megszőkítik, hamis ékszereket tudva viselnek, mért éppen
                  az igazságot ne festenék, fordítanák, hamisítanák?</p>
               <p>Érezte, hogy Ida került fölül. Ő is túlzott, mikor vádolta, de Ida még inkább
                  túlzott, mikor a vádakra azt mondta, hogy igazak. Csakhogy az ő szemrehányásaiban
                  volt valami rút-hideg kulimász, Ida magavádlásában meg van valami nemes tisztaság.
                  Röstelkedett, bánkódott. Ha Idának a szíve olyan is, mint pecsétje-bontatlan
                  levél, éreznie kell, hogy az a hétpecsétes titok mégse valami ronda aljasság.</p>
               <p>- Ez a nő nem lehet aljas!</p>
               <p>Nyugtalanul járkált föl és alá a műtermében.</p>
               <p>Aztán megint munkára erőltette magát. Tiszta vásznat állított a kisebbik
                  állványára, s a vázoló könyvében keresgélt.</p>
               <p>Mióta az öreg Balázs elvette a kedvét a két nagyképétől, jobban csak apró
                  vázolásokkal foglalkozott. Átjárt az Angol kertbe, vagy kiment Nymphenburgba, vagy
                  az Isar mentén vázol­gatott. Néha az utcán is megállt, s vázolt hol embereket, hol
                  lovakat, hol házakat, ha a nap világítása olyan volt, hogy rajzolni való árnyékot
                  látott rajtuk. Egyik-másik vázlatát otthon színekben is felkente, s rámába
                  illesztette. Volt már ötven afféle apró képe is, többnyire félig színes, vagy csak
                  nagyjából színezett képek. A szobazugba tette, ha megfestette. Másnap már rámában
                  látta a falon, mint Mikeyéknél is szokták.</p>
               <p>Balázs apó halála óta sokat forgatta az elméjében azt a női arcot is, amelyet az
                  öreg szeretett volna még megfesteni, már csak kegyeletből is az öreg iránt: egy
                  elnyaklott, fehér női fej, fájdalmasan összehunyt pillák, a kékes finom árnyék a
                  nyakon... Balázsnak ez csak fejkép lett volna. Ha Kaulbachnak a
                     Halhatatlansága Balázsnak kerül az ecsete alá, nem lett volna abból egyéb,
                  csak az a női fej, amely a szobrot megcsókolja. A fekete fátyolt a fehér ruhán
                  leg­feljebb a vállon festette volna meg Balázs. És így festette volna meg Müller
                     Júliáját is csupán két fejnek. S így aprózódott volna
                  Böcklin Hullámjátéka is három különböző fejfestménnyé. A
                  címei lettek volna talán: 1. Vigyorgó vén matróz. 2. Gambrinus haragot fúj. 3.
                  Mikor a tündérnek szűk a cipője.</p>
               <p>Az a Balázs ötlete valami szép nagy ideának a csonkája! A vázlatkönyvnek egy képén
                  állt meg a figyelme: egy hétéves-forma gyerek egy tehenet vonszolna, de a tehénnek
                  semmi kedve rá, hogy elhagyja a legelőt. Hát csak sandít a tehén nagy-megvetőn a
                  gyerekre. A feje kissé félre van húzva, de a nyelve csak kanyarítja a füvet.</p>
               <p>Fogta az ecsetet, és cinóbert mázolt a vászonra. A cinóberben aztán egy másik
                  ecsetnek a nyele végével rajzolgatta bele a tehenet, fiút és fákat a könyve rajza
                  szerint.</p>
               <p>De megint csak letette a szerszámait. A fejét rázta.</p>
               <p>- Nem jó. Nem oldalt való ez a tehén, hanem szembe: skurcba. De a fiú se lehet
                  háttal a nézőnek: hiszen a képnek a kedvessége csakis azon fordul, hogy látható,
                  mennyire bosszankodik a fiú!</p>
               <p>- Nem jó!</p>
               <p>Ez a borongás különben már hetek óta így sötétlett Csaba lelkén.</p>
               <p>- Mennyi ötletem volt azelőtt! – mormogta - én most olyan vagyok, mint szüret után
                  a szőlőhegy. Az én múzsám meghalt.</p>
               <p>Fel és alá járt a szobájában, s a fejét rázogatta:</p>
               <p>- Az én múzsám meghalt.</p>
               <p>Egyszer csak megáll, mint a kakas, mikor kukorikolásra emeli a fejét, és szinte
                  kiált maga elé:</p>
               <p>- A múzsa meghalt! Megvan a nagy kép! Balázsnak a képe!
                     A Haldokló múzsa!</p>
               <p>Ceruzát és papirost ragadott, s gyors kézzel vázolt egy női figurát, amint az
                  olajfák között, görög sziklák alatt, virágos gyepen haldoklik: a szép múzsa-leány.
                  S körülötte köznapi földi emberek állnak bambán, sajnálkozó szemmel.</p>
               <p>A bambán és a sajnálkozó szemmel
                  persze még csak a fejében volt meg, s nem a papiroson, de máris látta, ahogy
                  nagy kedvvel vázolgatta.</p>
               <p>Csak a múzsa fejével nem boldogult.</p>
               <p>- Ezt modellről kell rajzolnom. De ide szép modell kell. Valami kórházban
                  szenvedő, barna leány, akinek az arcbőre fehér, finom és vértelen.</p>
               <p>Fogta a vázoló könyvét, zsebbe való festékes dobozát, kalapját.</p>
               <p>Elmenet benézett a konyhába, de csak Katit látta ott.</p>
               <p>- Nem jött ki a nagyságos asszony?</p>
               <p>A leány megint elbámult, hogy Magyarországon milyen különösek a szokások!</p>
               <p>- Nem - mondta aztán -, még nem volt idekint.</p>
               <p>Csaba gondolkodott. Annyira gondolkodott, hogy percekig ott tűnődött a konyha
                  előtt. Aztán, hogy útnak eredt, a lépcsőházban megint megállt, és
                  gondolkodott.</p>
               <p>Végre is megfordult, visszatért. Az ebédlő ajtaján nyitott be, s az volt a
                  szándéka, hogy Idát megkérdezi: csakugyan nem beteg-e?</p>
               <p>Kopogtatott Idának az ajtaján. Semmi válasz.</p>
               <p>Hm, talán átment Millnerékhez?</p>
               <p>Abban a percben megnyílik a műhelyének az ajtaja, s Ida lép ki. A feje be van
                  kötve menyecs­késen. A kezén könyékig vont, sárga szarvasbőr kesztyű. A kezében
                  portörlő rongy és színes tollporoló. Rábámul Csabára. Az arcát pirosság futja
                  el.</p>
               <p>- Véltem, hogy elment - mondja zavarodottan.</p>
               <p>- Hogyan, hát maga takarít a műhelyemben?</p>
               <p>- Kati el van foglalva. Különben se bíztam rá soha.</p>
               <p>- Ezt nem is tudtam. Fogadja az elmulasztott hálás köszöneteket egy
                  bokrétában.</p>
               <p>S lekapta a kalapját. Meghajolt.</p>
               <p>- Attól tartottam - mentegetőzött Ida még pirosabban -, hogy elmázolja a friss
                  festéseket. Itt takarítottam az ebédlőben, aztán hallottam, hogy elmegy, hát
                  gondoltam...</p>
               <p>Annyira meg volt zavarodva, hogy be se tudta végezni a mondatát.</p>
               <p>De aztán összeszedelőzködött:</p>
               <p>- Bocsánat - mondta -, hogy csak úgy engedelem nélkül belépek a képei közé.</p>
               <p>- De én kérek bocsánatot, hogy nem magam ajánlottam: tessék, amikor tetszik. Ez
                  éppúgy a maga szobája is. Nem is sejtettem, hogy érdeklődik a munkáim iránt...
                  Kérem, engedje meg, hogy megmagyarázzam... mert ez igen kellemesen lep meg
                  engem... és máskülönben nem értené...</p>
               <p>Választ nem is várva fogott a képei és vázlatai magyarázatába, hogy melyik mi
                  lenne, mi hiányzik még ebből meg abból. És ha meglesz, milyen lesz.</p>
               <p>A Denevér-képet se hagyhatta említés nélkül.</p>
               <p>- Ezzel nem vagyok szerencsés - mondta a fejét elborultan rázva -, Denevér volna a címe, de korábban kezdtem bele, hogysem a
                  rajzot jól megfontoltam volna.</p>
               <p>Ida hallgatva állt, mint ahogy az iskolában a tanítvány áll a professzor előtt,
                  mikor érthetetlen valamire kell figyelnie. Csak mikor a Denevért magyarázta Csaba,
                  akkor szólalt meg:</p>
               <p>- De kérem, ez igen szép idea. - Csabának megörvendett a szeme.</p>
               <p>- Szép idea, ugye szép idea? Hát érthető?</p>
               <p>- Érthető.</p>
               <p>- És nem rút ez a rajz, hogy így ki van feszítve?</p>
               <p>- A denevér is rút. Az a két vércsepp; a domináns a képen: a szenvedés... a
                  tragédia.</p>
               <p>Mélyen behunyta a szemét. A zsebébe nyúlt. Összehajtogatott, fehér papiroskát vont
                  elő onnan.</p>
               <p>- Tegnap - mondta a papirost bontogatva - kérdőre vont ön, hogy hol vettem a
                  gyűrűmet. Bocsánat, de nem bírtam azonnal felelni. Tessék: atyám levele. Ez
                  megfelel a kérdésére.</p>
               <p>S letette az állvány sarkára a levelet. Fordult is egyben, hogy kimegy.</p>
               <p>Csaba azonban felkapta a levelet, és visszanyújtotta:</p>
               <p>- Köszönöm: nem olvasom el. Bocsásson meg, ha fájdalmat okoztam a kérdésemmel. Egy
                  percre rá már magam is rosszalltam: De az a zivatar... Zivatar idején különösen
                  ideges vagyok. Kérem: ne nehezteljen érte.</p>
               <p>- A gyűrű volt ebbe beletakarva - felelte Ida anélkül, hogy Csabára ránézett volna
                  -, nem neheztelek.</p>
               <p>- De kérem...</p>
               <p>- De kérem: teljesen jogos volt a kérdése. Férjnek joga van rá, hogy tudja: hol
                  szerezte a felesége az ékszerét...</p>
               <p>- De bocsánatot kérek...</p>
               <p>- Nincs miért.</p>
               <p>- De igen, kérem: szíve mélyéből bocsásson meg nekem. Fogadom, hogy soha többé nem
                  történik ilyesmi közöttünk. Nem is értem, hogyan fordulhatott úgy ki a kerekem a
                  sarkából. Hát nyújtsa a kezét...</p>
               <p>Ida szomorkás vonásai egyszerre meghidegültek. A szeme szigorúan, szinte férfiasan
                  nyílt Csabára.</p>
               <p>Nyugodtan válaszolt:</p>
               <p>- Egy idegen azt mondja nekem: Pardon.
                  Erre azt felelem: Semmiség. De kezet nem nyújtok
                  neki.</p>
               <p> Azokban a napokban aztán Csaba gyakorta kimaradozott. Volt úgy, hogy reggel
                  elment, este későn tért haza. Az ebédje, uzsonnája, vacsorája ott tespedt a
                  sütőben. Csak épp hogy a reggelijét itta meg. Ment a vázlatkönyvével, néha a
                  festőládikájával is, amelyhez hozzá volt csatolva egy összehajtogatható székecske
                  és vékonylábú állványocska is. S későn este tért meg. Olyankor csak éppen hogy
                  hegedült egyet, aztán mindjárt lefeküdt.</p>
               <p>Idával nem is találkozott.</p>
               <p>Ida a hazahordott vázlatokból láthatta, hogy Csaba a környéken dolgozgat: erdei
                  vagy mezei részeket fest, néha egy-egy gyermekarcot is vagy állatfejet vagy
                  vénasszonyt, vénembert.</p>
               <p>Egyszer, egy esős napon ült csak otthon. Az apró képeit javítgatta, egészítgette.
                  Egy skatulya színes krétát vett aznap. Fogott egy-másfél arasznyi, hamvas színű
                  papirost, és azon próbál­gatta a krétákat. Ida a másik szobából a nyitott ajtón át
                  nézte, A próbálgatás egyszer csak arcképpé kezd alakulni, s megjelenik a papiroson
                  egy szőke hajú hölgy, afféle pirosképű, falusi kisasszonyfej, csak épp hogy a
                  homloka kissé férfiasan magas, de az álla gyermekien gyönge kis hegyeske áll.
                  Csinos hölgy volna, ha a szemöldökét barnábbra vonta volna meg Csaba. Várta, hogy
                  a ruhája is megszíneződik a hölgynek a nyaka alatt, de az csak néhány színes folt
                  maradt. Csaba mindjárt rámába is nyírta, üveges rámába, és akasztotta a sarokba
                  tett íróasztalnak a falára.</p>
               <p>Ida tűnődve nézegette:</p>
               <p>- Be ismerős.</p>
               <p>De aztán megint kinaposodott az idő. Csaba lódult, néha már hajnalban.</p>
               <p>Ida egyszer arra gondolt, hogy talán... talán az ő hidegsége űzi Csabát ki a
                  házból. Nem, hát annyira mégse szabad talán idegennek lennie, hogy a hajlékától is
                  megfossza a címzetes férjet. Bizalmaskodnia nem szabad, de szenvednie se. Hiszen
                  ami igaz, igaz: olyan udvarias ember, hogy főrangú hölgyeknek lehetne lovagja, ha
                  nem zivataros az idő. És hát kár annak a drága hölgynek.
                  Ami igaz, igaz: szép fiatalember, s bizonyára nemeslelkű is. Más nő talán azt
                  cselekedné...</p>
               <p>S nem lett volna nő Ida, ha arra nem gondolt volna, hogy ő szebb és különb amannál,s csak a kezét kellene kinyújtania, és Csaba éppúgy
                  porolná a zsebkendőjével a cipőjét, mint Csorba Matyi.</p>
               <p>De szinte irtózattal hárította el magától azt a gondolatot, hogy más nő elől
                  elhúzzon akár egy tányér tejeskását is.</p>
               <p>Csak teljen le az év, csak legyen ő magányos elvált asszony, bizonyos felőle, hogy
                  nem is egy Csorba Matyi szedi szívére még az árnyékát is.</p>
               <p>Mégis hát a legelső ebéd után, amelyen együtt ültek, megszólalt:</p>
               <p>- Engedjen meg egy kérdést, Balogh úr.</p>
               <p>- Parancsoljon, kisasszony.</p>
               <p>- Ön mostanában ritkán dolgozik itthon. A hiábavaló költségekről nem is szólok,
                  hogy előre nem mondja meg a konyhán. De némileg nyugtalanít, hogy talán miattam
                  kellemetlen itthon tartózkodnia. Máskor is vázolgatott az utcán és kívül a
                  városon, de ebédre, vagy legalábbis vacsorára mindig hazatért.</p>
               <p>Várt kissé, hogy Csaba szól, de hogy Csaba is várakozón nézett reá, folytatta:</p>
               <p>- Amennyiben miattam kerülné az asztalt, könnyen segíthetünk a bajon: külön
                  tálaltatunk. Kötelességemnek éreztem, hogy ezt megajánljam.</p>
               <p>Csaba a fejét rázta.</p>
               <p>- Nyugodjék meg, kisasszony, nem azért történik. És engedje megjegyeznem, hogy ez
                  ismét oly szép vonása az ön gondolkodásának, aminőt más nőben ritkán találunk. Én
                  most három nagyképen is dolgozom egyszerre, ha szabad a magam ügyeiről
                  beszélnem...</p>
               <p>- Tessék.</p>
               <p>- Mert ön annyira szigorúan vigyáz a szerződésünk minden vonalára és így az
                  idegen-pontra is, hogy csak külön engedelmével beszélhetek a művészetemről.</p>
               <p>- De kérem, erről teljesen idegenek is beszélhetnek.</p>
               <p>- Hát három nagyképpel foglalkozom. Kettőt ismer ön. Azt mind a kettőt újrafestem
                  majd. A harmadik képnek a címe lenne: A Múzsa halála. Pán
                  halálát már sokan megénekelték, meg is festették. Mért ne festhetném én meg a
                  Múzsa halálát? - gondoltam. És fel is vázoltam már háromféleképpen. Kihozom, ha
                  megengedi.</p>
               <p>- Láttam. Bocsánat, hogy láttam.</p>
               <p>- Örülök, hogy látta. Semmi titkolni valóm ön előtt. Csak éppen hogy festőnéknek
                  ne említse a képeim címét. A képet megnézheti akárki, de a cím titok. Az ilyesmi
                  kimegy, aztán más hamarabb megfesti, akkor már a téma nem új. De hiszen ön tud
                  hallgatni. Néha dermesztően tud hallgatni. Idegennel szemben különben én is. De
                  mégis örülök, hogy beszélhetek valakivel a témáimról. Nők csak az egy
                  zeneművészethez értenek. Orvosok értik, hogy idegalkatnak a dolga ez: a fül idegei
                  azon idegekkel vannak kapcsolatban, amelyek... Ez különben nem tartozik ide. Hát:
                  a nők, ha nem is értenek a festőművészethez, de megérzik, ami egyik-másik képben
                  értékes. A művelt nők. Hát engem igazán hálára kötelez, ha megengedi, hogy a
                  témámról szóljak. Ez egyúttal magyarázat a kimaradásaimra is.</p>
               <p>- Tessék. Az a haldokló nő, ugye, akit körülállnak?...</p>
               <p>- Az.</p>
               <p>- Nem tudom, mi, de láttam rajt, hogy valami grandiózus téma.</p>
               <p>- Az volna, kisasszony. És már hozzá is fogtam. Már találtam is egy bajor leányt a
                  női kórházban. Már úgy is volt, hogy hozzáfogok. De tudja talán, hogy esténkint
                  néha kimaradok: a Luitpold egyik zugában találkoznak esténkint a magyar festők.
                  Odavetődik néha Hollósy is, egy igen nagy tudású, derék mester. Azon az estén
                  arról beszélgettünk, hogy mennyire azonos törvényeken alapul a festészet a
                  költészettel. Hollósy véletlenül azt mondja:</p>
               <p>- Ha Berzsenyinek csak egyetlenegy igazi magyar professzora is van, aki ledörög a
                  katedráról: - Pokolba már egyszer azokat a fene görög s római isteneket, nimfákat
                  és múzsákat! Mi közünk nekünk a görögökkel és rómaiakkal! A görögök és rómaiak
                  fantáziájának avas ron­gyai­val! Kacatba valók! - akkor Berzsenyiből olyan nemzeti
                  költőnk vált volna, hogy ahhoz foghatót nem szült ez a földteke.</p>
               <p>No, az én témámat ezzel megölte. Éreztem, hogy rettenetesen igaz a szava! Ott a
                  témám most: fel van vázolva. A csoportosítás új, éppen nem színpadias. Az az előre
                  hajló asszony, azok a kimeresztett szemű, durva arcú parasztok, s az a
                  csupa-finomság leány... kár, hogy az a kórházi hölgy már csaknem harmincéves, de
                  talán sikerül megfehérítenem az arcát. Sárgás már.</p>
               <p>- És bizonyára nagylábú.</p>
               <p>- Az nem volna baj: a festő rajzolhatja a nagyot kicsinek, a rövid lábszárt
                  hosszúnak. De a szín, a szín... Se porcelánarcot nem festhetek, se kréta-arcot, se
                  márványarcot. Azt kerestem. Utcán, falvakban, kórházakban. Most már hát találtam
                  volna, de kiesik az ecset a kezemből, ha arra gondolok, hogy múzsát festek.</p>
               <p>A fejét rázta, s búsan nézett maga elé.</p>
               <p>- Hát csak vázolgatok, ami elém jön. Év végére csak elővakarodik tán valami...</p>
               <p>Ida habozva nézett reá:</p>
               <p>- De azt nem künn festette - szólt végre -, azt a szőke nőt...</p>
               <p>Csaba szeme elborult:</p>
               <p>- Nem, azt emlékezetből.</p>
               <p>Ida nem bírt uralkodni a nyelvén.</p>
               <p>- Bizonyára kedves önnek - rebegte egykedvű színnel. Csaba szeme elnedvesült.</p>
               <p>- Kedves-e?</p>
               <p>S a nyelvén volt, hogy mondja: Az én jó húgom.</p>
               <p>De nem mondta.</p>
               <p>Ahogy a vonaton nem mondta. Ahogy azon a falusi állomáson nem mondta. Ahogy sanctua­rium­nak érezte a családja körét és profanálásnak,
                  ha ezt az üzleti házasságot odabocsátja. A húgának is fájdalmas lett volna, hogy
                     őérte, őmiatta...
               </p>
               <p>Hallgatott. Ida várt kissé, aztán visszasegítette a beszélgetést a
                  kerékvágásba.</p>
               <p>- És hát csak úgy,emlékezetből? - Csaba vállat vont:</p>
               <p>- Nincs benne semmi csodálatos. Ha valakit úgy nézek meg, hogy igazán megnézem -
                  már hát akár szeretetből, akár hogy valami kellemetlen okból -, benne marad a
                  szememben a képe. Akit sokszor láttam, holtomig is. Akit csak egyszer láttam,
                  ideiglen. Semmi csodálni való nincs ezen. Barabás sok képét festette ígyen fiatal
                  korában. Látom, hogy nem hiszi.</p>
               <p>- De hiszem.</p>
               <p>- Nem hiszi. Hát megmagyarázom: azok, akik nem festők, ha egymásnak szólanak, vagy
                  akár hosszabban is beszélgetnek, csak a szemébe nézegetnek egymásnak. De akkor se
                  a színeit, vonalait nézik a másik szemének, hanem a mozgását. Mert a szem egészít
                  a mondáson. A szem mondja meg, amit a mondás elrejt, vagy céloz, vagy hamisít. A
                  festő azonban mindig a színe­ket és vonalakat látja mindenben. Mikor erős a
                  világosság - napfény, gyertya, villamosláng -, akkor meg éppenséggel. Mert a
                  festőnek az árnyék minden. Az arcban is. A szem árnyéka, az orr árnyéka, az arcnak
                  oldalárnyéka, áll árnyéka, nyak árnyéka. A szín szinte másodrendű valami. No, de
                  untatja ez magát: jobb, ha bizonyítok, s akkor mindjárt hisz is.</p>
               <p>Nyúlt a vázlatkönyvéért, és tiszta lapra fordított benne. A ceruzájával halvány
                  kört kerített. Dolgozott kézzel, egyre erősebb és erősebb vonalakkal.</p>
               <p>Ida az asztalra könyökölt, és nézte.</p>
               <p>Nem telt belé öt perc, ámulva ismert az apjára a rajzban. Csaba aztán kiszakította
                  a lapot, és odanyújtotta:</p>
               <p>- Tessék.</p>
               <p>- Köszönöm.</p>
               <p>És Ida szeme is elborult. Fájdalmas emléke volt neki az apja képe.</p>
               <p>Csaba csak nézett reá.</p>
               <p>- Önt is lefestem szívesen, ha óhajtja, vászonra, színekben. Az ön arca alkalmas
                  is lenne nekem némi változtatással. Nem mertem kérni eddig.</p>
               <p>Ida ijedten kelt fel a székéről. Csengetett Katinak, hogy hordja el a
                  terítéket.</p>
               <p>Csaba is fölkelt. Sóhajtott.</p>
               <p>- De hát önnek különben is egészséges az arca. Színes. A szeme azonban...</p>
               <p>- Nem: Engem, kérem, hagyjon ki a gondolataiból. Még csak fotográfiát se
                  csináltattam magamról soha. - Voltaképp attól ijedt meg, hogy Csaba órákon át
                  nézegetne reá. Nem, őrá ne! Nézegessen csak arra, akinek a képét aranyláncon
                  viseli, és akivel levelez. A minap is jött levele, gyászkeretű női írás a cím.
                  Valami távoli rokon gyászának lehetett a feketéje, mert Csaba csak éppen
                  összevonta a szemöldökét, erősen összevonta, de a szeme nem nedvesült el. S még
                  abban az órában válaszolt.</p>
               <p>Csaba sóhajtott, s betért a műhelyébe.</p>
               <p>Ida a varró-asztalkájához ült, s azon tűnődött, hogy mi az az év
                     végére? Mikor Csaba azt mondta: Év végére csak elő
                     vakaródik tán valami. Hát év végére... Bizonyára a házasságuk évének a
                  végére. Akkor tán mindjárt egybe is kel azzal a falusi findzsával.</p>
               <p>Csaba is csak tűnődött a műhelyében. Föl s alá járt s őrölte a gondolatait.</p>
               <p>- Már megint elvadítottam magamtól. Tudhattam volna, hogy nem fekszik ide abba a
                  pózba, ahogy a múzsa-leány. Pedig hát mind a kettőnkre kellemesebb lenne, ha jó
                  barátokként együtt járnánk ki a környékre, itthon meg beszélgetnénk, mint két jó
                  cimbora szokott. Tavasszal iszen úgyis elválunk.</p>
               <p>Megállt. Gondolkodott. Aztán megnyitotta a kilincset.</p>
               <p>- Kisasszony - mondta csak úgy az ajtóban maradva -, alig merem kérdezni, de mégis
                  hát megkérdezem: nem volna-e rá kedve, hogy olykor kijöjjön velem? Hiszen
                  Millneréknél se mulathat mindig. A festőnékhez meg maga nem jár, hát azok is egyre
                  ritkábban jönnek. Fél óra, és kint vagyunk a városból a zöldben. Én festegetek,
                  maga meg leheveredik, és olvasgat. Vagy mellém ül. Vagy sétálgat. Mégis hát
                  levegőn van, és szórakozik.</p>
               <p>Ida még a varró-asztalkánál ült, s lehajtott fejjel dolgozott valamin. Hogy Csaba
                  benyitott, gyors mozdulattal rejtette a munkáját az asztal fiókjába.</p>
               <p>Csaba javaslatára habozva nézett maga elé. A klastromi és apai ház rabságának
                  emléke nyomta még a szívét. Valóban, az a sok kedves kép, amellyel Csaba
                  meg-megtér egy-egy délutánjáról... kellemes lenne látnia a valóságban is.</p>
               <p>Végre fölemelte az arcát:</p>
               <p>- Örömest mennék - mondta nyílt-komolyan -, de attól tartok, hogy ön akkor nem
                  érez idegennek.</p>
               <p>Csaba éppoly nyílt-komolyan felelt:</p>
               <p>- Hát érezni nem érzem mindenkor idegennek, megvallom. Ma is hát, hogy itt láttam
                  a maga szíves gondozó kezét, egy pillanatra elfeledtem, hogy idegenek vagyunk. De
                  hát nem látunk-e olykor merőben idegeneket is, hogy egy úton egymáshoz
                  csatlakoznak! Néha be se mutat­koz­nak egymásnak, beszélgetnek barátságosan. Még
                  meg is kínálják egymást a szivartárcájukból vagy élelmükből. Aztán: jó napot - jó
                  napot -, megy egyik jobbra, a másik balra. S egy óra múlva már nincs az elméjükben
                  egymásnak a képe.</p>
               <p>- Ha így fogja fel, megpróbálhatom.</p>
               <p>- De semmiképpen se afféle szívességből, amilyen a műhelyem takarítása.</p>
               <p>- Nem: inkább az ön részéről érzem szívességnek. És hát, hogy megnyugodjon,
                  mondjuk: viszonzásul fogadom el a takarításért.</p>
               <p>- Hát én már indulnék.</p>
               <p>Ida az órára tekintett.</p>
               <p>- Már három óra. Majd csak holnap, vagy amikor megyen megint.</p>
               <p>- De nyolckor nyugszik a nap.</p>
               <p>- Holnap korábban ebédelhetünk, ha akarja.</p>
               <p>- Hát jó: holnap. Ha nem esik.</p>
               <p>- Ha nem esik is, esernyőt ezután mindig viszek magammal.</p>
               <p>S az ajkán mosolygás futott át.</p>
               <p>Csaba kis idő múlván megint benyitott. Idát nem látta a szobában.</p>
               <p>- Kisasszony! - szólt hangosan a hálószoba felé. Semmi válasz, semmi lépés.</p>
               <p>Csaba a varró-asztalhoz sietett, s kivonta a fiókot.</p>
               <p>Vagy három pár lyukas harisnyáját látta benne. A legfelsőbe bele volt tűzve a tű
                  és a stoppoló pamut.</p>
               <p> Attól fogva hát Ida is kijárt Csabával a környék falvaiba, mezeire, s az Isar
                  fűzfás, mocsaras mellékeire. Esernyőt nem vitt ugyan magával, mert hiszen nem
                  mindig tánc közben jön a zivatar, de vitt a vállán egy könnyűke gyapjúplédet.</p>
               <p>Leheveredett olykor Csaba mögött, mindig bal felől, hogy a készülő képre is
                  odaláthasson. Olvasgatott. Vagy ha Csaba gyermeket festett, vagy asszonyt,
                  beszélgetett velük kedvesen. De figyelmeztetgette is őket, ha kimozdultak a rajz
                  szerint való elhelyezésükből.</p>
               <p>- A fejét csak úgy tartsa, kedves, ahogy előbb.</p>
               <p>Csaba sohase kezdett Idával társalgást, hogy előbb engedelmet ne kért volna reá.
                  Viszont, ha Ida azt érezte, hogy Csaba többet cseveg már, mint amennyi idegennek
                  megengedhető, elhidegülve nézett reá vagy másfelé. És Csaba azonnal
                  elhallgatott.</p>
               <p>Egyszer Ida fél könyéken hevert Csaba mögött, s az Illustrierte
                     Zeitungot olvasta. Az úton vette. Mindennap vett az útra valami
                  folyóiratot vagy újságot. Néha regényt vitt magával.</p>
               <p>Csaba oldalt tekintett, s a szeme rajta maradt Idán. Ida egy vén fűz árnyékában
                  hevert; a kifeszített, kék napernyő is a feje mögött a fűben. Nyersselyem blúz
                  volt rajta, maga-szín selyem. Széles fehér gallér a nyakán. Kék lüszter
                  szoknyájához igen illett a sárga félcipőcske. A fűz lombjai közül hosszúkás
                  foltokban sütött rá a nap. Az arcát a kék napernyő keretezte, s Piroskás volt a
                  hőségtől. A kalapja mellette a gyepen. A haja lazán árnyékolta fehér
                  halán­tékát.</p>
               <p>- Kisasszony, szíves engedelmével...</p>
               <p>- Tessék.</p>
               <p>- Megengedheti-e, hogy egyszer magunk között is Idának szólítsam?</p>
               <p>Ida szempillái kettőt rebbentek. Komolyan felelte:</p>
               <p>- Ha valami oka van rá, szívesen. Egyszer.</p>
               <p>- Ida, maga oly szép... Maga nem is tudja, hogy milyen szép!</p>
               <p>- De tudom - felelte Ida nyugodt-komolyan. S tovább olvasta az
                     Illustrierte Zeitungot.
               </p>
               <p>Csabának az a kérelem volt a nyelvén, hogy legalább egy kis vázlatot hadd kapjon
                  róla a vásznára, úgy, ahogy most fekszik, azonban érezte, hogy Ida a mondottak
                  után megtagadná a kérését. Ebben a percben ismét idegenek.</p>
               <p>Ritkábban történt, hogy Ida szólt Csabának, Csaba néha oly bús arccal ült
                  mellette, különösen mikor vonaton mentek ki valahová, hogy a nők született anyai
                  érzésével kérte a vázlat­könyvét, s mondott egyes képekre megjegyzéseket, mindig
                  dicsérő megjegyzéseket.</p>
               <p>- Ez a lóvásár itt, ahogy a rossz gebét a zsidó árulja, s a cigány a bankóját
                  kínálja érte, remek kép. Az a ravaszság mind a kettő arcán... Miért nem festi ezt
                  meg nagyban?</p>
               <p>- Csak ötlet. Kisképnek való. Lehet, hogy valamikor megfestem.</p>
               <p>Ida értett is már akkor valamit a festőművészethez. Július elején nyílt meg a Glaspalast kiállí­tása. Csabával az első hetekben háromszor
                  is végigszemlélte. Csaba készséggel magyarázta neki a képek művészi értékeit és
                  gyengéit. A festőismerősök közül is mindig lézengett ott egy-kettő. Azokat is
                  figyelemmel hallgatta: hogyan disputálnak. Az aktokat már nyugodt szemmel nézte, s
                  tudta, mi a jelentősége annak, mikor a művész bőrről beszél meg vonalakról. Mégis
                  hát a meztelen képek előtt nemigen időzött.</p>
               <p>Hát szólt egy-két szót valamelyik vázlatról. Tudta már, hogy Csabának azonnal arra
                  fordul a figyelme, és készkedvvel magyaráz: a homloka redői elsimulnak.</p>
               <p>De hát mi baja Csabának? Hiszen pénzgondjai nincsenek, a következő április végéig
                  nincse­nek. Azutánra meg lesz annyi képe, hogy ha csak képkereskedőknek adja is
                  el, megél megint egy évig. Azon egy év folyamán megint festhet. Mi baja? Mért
                  távozott el attól a nőtől más országba, ha szereti? Talán már nem is szereti? Akik
                  szeretik egymást, keresik egymást. Ha a szél kétfelé fújja őket, térden is
                  visszamásznak egymáshoz. Ha tengert vetnek közéjük, a lelküket küldik által a
                  tengeren: levélben találkoznak. Csaba nem írogat levelet, nem is igen kap. Két
                  levele jött, mióta itt vannak. Tehát már aligha szereti. De ha nem szereti is,
                  Csaba mégiscsak olyan férfi, aki apróhirdetés útján adja el a szívét, mint valami
                  varrógépet vagy gramofont.</p>
               <p>A nyelvén volt néha, hogy megkérdezi: min búsul? De idegenek nem kérdezhetnek
                  ilyesmit egymástól soha. Pedig hát Csaba megmondta volna:</p>
               <p>- Azon búsulok, hogy csalódtam magamban. Építőmesternek éreztem magamat, véltem,
                  hogy nagy paloták, kastélyok, várak születnek az elmémben, aztán hát íme a
                  valóság: apró madár­kalitkák azok, amiket alkotok. A múzsa halála az én
                  művészetemnek is halála.</p>
               <p> Egy július végi napon villamoskocsin mentek ki a városból. Onnan meg gyalogosan
                  sétáltak feljebb az Isar gyümölcsfás, kaszálós mellékén. Az idő kissé szeles és
                  borultas volt. Csaba hiába tekingetett jobbra és balra, nem talált kedvére való
                  tájrészt vagy más festeni valót. Ha nincs árnyék, nincs kép. Hát csak
                  mendegéltek.</p>
               <p>Végre úgy öt óra tájt egy malomnak a kertje alatt állott meg Csaba.</p>
               <p>Ida felnézett, hogy ugyan mi fogta meg Csabának a szemét? A komlótól zöld alacsony
                  kerítés? Vagy a féloldalt dűlő, félembernyi kis korhadt tilalomfa, rajta még a Verboten szóból is kiporlasztotta az idő a magánhangzókat.
                  De azért a rétet nem tapossa senki. Vagy a kerítésből kiemelkedő méhes? Bizonyára
                  a méhes. Nádból a hátulja a méhesnek, és egy magasra nőtt napraforgó áll őrként
                  mellette. De egy vén diófa is másik felől. A malom fölött fehér galambraj
                  szállong.</p>
               <p>Csaba kérdően nézett Idára:</p>
               <p>- Uzsonnázunk? Itt a malomban bizonyára találunk valamit.</p>
               <p>- Lehet.</p>
               <p>- Ha egyebet nem, aludttejet. Ennyi járás után legjobb az aludttej.</p>
               <p>Fölkerültek a rét széléről a kert mellett a malomba. Betértek.</p>
               <p>Nagy gazdasági udvar. Disznószag. Hízott récék, lúdak, tyúkok. Egy tizenöt éves
                  félparaszt-forma fiú épp akkor céloz a flóbertjével a tetőn ülő galambokra. S
                  durr...</p>
               <p>Az egyik galamb csak kalimpál lefelé, s oda hull fél szárnnyal vergődve egy kis
                  huppanással eléjük.</p>
               <p>A fiú diadalmasan néz a jövevényekre, azok meg a galambra. Tiszta fehér galamb.
                  Hever a földön hanyatt, véres fél szárnnyal. Már nem mozgatja a másik szárnyát se.
                  A feje is holtan félrecsügg. Szájacskáján szivárog a vér.</p>
               <p>Csaba nézi szinte megkövülten.</p>
               <p>Ida megszólal: - Angyal-tragédia.</p>
               <p>Csaba arca olyan bámulattal fordul Idára, mintha akkor változott volna leánnyá
                  valami varangyos békából.</p>
               <p>De nem szól semmit.</p>
               <p>A fiú eléjük lépett, és kérdezte tőlük, hogy kit keresnek? A diadal öröme az
                  arcán.</p>
               <p>- Uzsonnát kérnénk. Aludttejet, ha van.</p>
               <p>A bajor parasztnépnek nem szokatlan az ilyen óhajtás.</p>
               <p>- Van aludttej is. Tessék: be a kertbe, a diófa alá. Mi mindig ott
                  uzsonnázunk.</p>
               <p>- Méhes van ott - vonakodik Ida -, máshova nem ülhetünk?</p>
               <p>- Nem csípnek ezek, nagyságos asszony.</p>
               <p>- Nem ám, magát. Minket nem ismernek.</p>
               <p>- Hát akkor tessék be a szobába. Van mézünk, kávénk, vajunk, aludttejünk. Van itt
                  minden.</p>
               <p>- Aludttejet hozzon.</p>
               <p>Ida még mindig nem érti, hogy Csaba mért nézett olyan különösen reá. Bent a
                  szobában aztán, mikor magukra maradnak, Csaba megszólal, mint aki bortól mámorosan
                  lelkesedik valamiért:</p>
               <p>- Ida, megvan a kép! Magának köszönhetem! Magának! Megszorítom a kezét, ha nem
                  engedi is. Megvan a kép! Megvan!</p>
               <p>Olyan sugárzó volt, annyira rezgett az örömtől, hogy a szeme is nedvedzett belé.
                  És Ida meg se botránkozott a bizalmasságon, ha már neki köszöni
                  Csaba az örömét.</p>
               <p>- Hogyhogy? - ámuldozott.</p>
               <p>- Hát Angyal-tragédia. Maga mondta ki! Én csak éreztem. De
                  maga teremtette meg az ideát!</p>
               <p>- Nem értem.</p>
               <p>- Nem érti: még csak nem is érti? Mondtam, ugye, hogy a nők... Hát nem érti? A
                  múzsa helyett festek angyalt, fehér szárnyú, fehér angyalt! Hever a földön véres
                  szárnnyal! Véres ajkkal! Haldoklik. És az emberek, a földi mamlaszok ott állnak
                  buta rettenettel, és bámulnak. Ó, Ida, hogy meg nem csókolhatom magát!</p>
               <p>Már akkor Ida is értette. A szíve repesett az örömtől, hogy ő magatudatlanul is
                  olyan szép ideát termelt, amelytől, íme, egy festő szinte részeg. Büszke volt az
                  ideájára, és ő is látta már a képet.</p>
               <p>- Jó, jó - pillogott boldogan -, de hát itt az aludttej. Adja a tányérját. A fölét
                  én nem szeretem.</p>
            </div>
            <div type="chapter">
               <head>13</head>
               <p>Csaba mindjárt másnap reggel vászonra kapkodta otthon a múzsa halálát, vagyis hát
                  már az angyal-tragédiát.</p>
               <p>A figurákon csak annyi a változás, hogy a múzsának a vállára két nagy fehér szárny
                  kerül, s hogy az odafutott parasztok nem görögök, hanem mai emberek, amilyenek ott
                  kaszálnak az Isar mentén. A kép fél életnyi nagyságban ábrázolja az embereket.</p>
               <p>Ida gyakorta bekandikált az ajtón. Egyszer oda is állt Csaba mögé. Nézte: micsoda
                  gyors kézzel vonkodja Csaba a hársszenet; hogyan csapkodja le egy ronggyal a
                  fölöslegét, hogyan vonkodja meg ismét, egyre határozottabban a vonalakat. Aztán
                  csak kapja a palettát meg egy nagy ecsetet, mind a vásznat áttetsző pirossal.</p>
               <p>Mégis dél volt, mikorra csak úgy nagyjából is megtelt a vászon. Az asztalnál aznap
                  beszélgettek. Persze most már a mi képünkről.
               </p>
               <p>- Ott festem meg a malom udvarán - mondta Csaba még mindig izgalomban. - Az őrlő
                  parasz­tok lesznek a bámulók. Hátul egy talyiga is, és benne egy gebe, amely
                  persze nem bámul.</p>
               <p>- Talán inkább: szamár.</p>
               <p>- Ez megint jó ötlet. Ida! Pardon: kisasszony. Szamarat
                  festek, amint egykedvűen méláz maga elé. Szamár nem ismer eget, akkor se, ha
                  ordít. Oda csakugyan a butaság szimbóluma kell. Hiszen a parasztok csoportja is
                  épp azért illik az angyal köré, mert a képük, a bőrük, ruhájuk, minden valójuk
                  csupa földi. És nem is kell keresnem őket: odajönnek helyembe a legjobb
                  modellek.</p>
               <p>Ida gondolkodott:</p>
               <p>- Magyar parasztok illenének ide - vélte tartózkodóan -, magyar malomnak az
                  udvarán.</p>
               <p>Csaba rábámult, csak úgy borzolódott a haja.</p>
               <p>- Jól mondja! Ezt különösen köszönöm.</p>
               <p>- Magyar festő ön, nem bajor.</p>
               <p>- Köszönöm, Ida, kedves jó Ida! Kérem, most az egyszer ne haragudjon, de éppen nem
                  érzem idegennek.</p>
               <p>Ida pillogott, és nem tiltakozott a bizalmaskodás ellen.</p>
               <p>- Munkácsynak is - folytatta maga elé tűnődve Csaba - mennyire más értékű képe
                     a Siralomház, mint a Sztrájk. A
                  művésznek se szabad elszakadnia a hazájától.</p>
               <p>- De hát akkor vissza kell térnünk - aggodalmaskodott Ida.</p>
               <p>- Azért ugyan nem, ha más ok nem vonzza.</p>
               <p>- Semmi okom rá.</p>
               <p>- Hát azért pedig nem kell. Mert hiszen a magyar ruhát itt is rájukfesthetem.
                  Vannak itt a magyar festőknél magyar népi ruhák, mindenféle tájról. Itt olcsóbb az
                  élet, és könnyebb műtermet találnunk. Az őszre válogathatok bennük. A képemet
                  hazaküldöm a tavaszi tárlatra. Ha ugyan addig megkészül. De hát most már haldokló
                  leányt kell festenem. Megyek is a kórházakba.</p>
               <p>Szokatlanul élénk volt aznap. Enni is olyan gyorsan evett, mintha vasúti állomáson
                  ebédelne. Ebéd után mindjárt kapta a kalapját.</p>
               <p>A folyosón odaszólt Katinak:</p>
               <p>- Ma vacsorára se várjanak, Kati.</p>
               <p>Kati bámult, hogy Magyarországon nem a feleségüknek mondják az ilyesmit a
                  férjek.</p>
               <p> A következő napokban Ida megint az idegenség hideg fellegében tanyázott. Csaba
                  nem kereste az okát. Máskor is megtörtént, hogy egy-egy akaratlanul is bizalmas
                  szava után Ida éreztette vele: mennyire nem papiros a szerződésük. Hát nem kereste
                  az okát.</p>
               <p>Azokban a napokban különben is Hamlet sarujában bolygott vagy üldögélt.</p>
               <p>- Művész vagyok-e vagy kontár? Ha kontár vagyok, hogy tudtam így kiteremteni ezt
                  az ideát? Ha művész vagyok, mért hogy épp a főfigurával nem boldogulok!?</p>
               <p>Mert a kép gyorsan bontakozott a vásznon. Egyik nap künn a malom udvarán festett.
                  Másik nap, amit ott festett, rámásolta a vászonra.</p>
               <p>Ida nem járt ki többé vele. Azt mondta: megunta már azt a malmot a zajával és
                  szagával együtt. Csaba nem is csodálta: a finomabb női idegek csakugyan nem
                  viselhetik el a malom zúgását-zakatolását, meg a disznóólak szagát. Nem hívta
                  többé. Járt maga. És csoda, hogy mennyit dolgozott. A hazahordott vázlatok el
                  voltak nagyolva persze: az arcok rajzán csak épp egy-egy folt, az árnyékszín és
                  világos színek. A ruhákat otthon festette. Csak a rajz volt teljes a
                  vázlatokon.</p>
               <p>Hát egyre-másra bontakozott a kép. Ott volt már az udvar, a vedlett falú
                  malomoldal, a heverő malomkerék, a vedres kút, hátul a talyiga és szamár, a bámuló
                  parasztok, olyan magyar parasztok, hogy szinte szűrszagú volt a szoba tőlük.</p>
               <p>És ott hevert már a kép elején a főfigura is: a tört szárnyú angyal, finom arcát a
                  néző felé fordítva, a karja is elcsuklón. De ez az arc mégse volt fájdalmas, és
                  semmi mennyei vonás benne. Csak mint valami színészlány, aki a nappali főpróbára
                  angyalnak öltözött, s az udvaron is próbálja, milyen pózban terül majd a szerep
                  szerint a színpad deszkáira, ügyelve, hogy a haja is elzilálódjon.</p>
               <p>Csaba le-levakarta, meg újrafestette, de csak rázogatta a fejét.</p>
               <p>- Hát hiába - nyögte csaknem sírásig elkeseredetten, - ez az arc nem az én ideám!
                  Ami az én ideám volt, meg is festettem: ami Balázs ideája, azt az én fejem nem
                  veheti át. Igaz az öreg szava, hogy minden örökbecsű műalkotás a szent-rezgésből
                  keletkezik, igaz. Egyik festőben valamely forma látása vagy elképzelése kelti a
                  szent-rezgést, másik festőben valami szín. Rembrandtban csak egy-egy arcárnyék
                  látása vagy elképzelése indította meg a szent-rezgést. Tiziánban a színek játéka,
                  Rubensben a színekből is csak egy szín: a hús színe, Rafaelben szent
                  álomlátományok, Dürerben csak a vonalak. Egyik festő se teheti be a másik
                  palettáját az agyába. Ki-ki a maga szemével lát, és a maga szívével rezdül. Nekem
                  ezt az arcot nem a belső rezdülés vetette a fantáziám kohójába. Nekem csak a
                  galamb tragédiája volt a rezdülésem. De hát mi a rezdülés? Hogyan lehetne ezt a
                  Balázs rezdülését is a magam rezdülésének éreznem?</p>
               <p>És hogy a teljes hold bontakozik a fellegek homályából, úgy bontakozott az ő
                  elméjében is a világosság:</p>
               <p>- Művész, ha rezdülést érez, valami szépet érez. De mi az a szép? - Ha kinek-kinek más a szép! Ha Rembrandtnak az árnyék-szín a szép,
                  Tiziánnak a világosszín a szép, ha Botticellinek a vonalhullám a szép!</p>
               <p>És egyszer csak ebéd közben a levegőbe mered a kanala:</p>
               <p>- Ami a szívét gyönyöríti. Kinek-kinek az a szép, ami az ő szívét
                  elgyönyöríti!</p>
               <p>Nyomban következett azonban megint a nagy kérdőjel:</p>
               <p>- De hát mi gyönyörítheti el a szívet?</p>
               <p>Erre már csak a szivarfüstben találta meg a választ:</p>
               <p>Minden! Minden, amire a szeme valamely percben szeretettel néz. A szeretet a laterna magica! A szeretet a mindent arannyá változtató
                  csodaláng. A láng heve a gyönyörület. A gyönyörületet kincsünknek érezzük: tehát
                  mentjük az elmúlástól. A festő menti festékkel, a költő tollal. A képnek az a
                  része a mesteri. A könyvnek az a lapja halhatatlan.</p>
               <p>Boldogan tért be: a műhelyébe, és kapta a palettáját, ecsetjét. Megint
                  próbálgatott, dolgoz­gatott. Már külön vászonra csak azt az egy fejet: az angyal
                  haldokló arcát.</p>
               <p>De az ecset megint csak tétovázott, megint csak megállt a kezében: - Miért nem
                  bírom hát, miért nem?</p>
               <p>S kis idő múltán válaszolt magának:</p>
               <p>- Én azt az ideát szerettem, hogy egy égi lányt valami tragikus baj ér: a földiek
                  közé zuhan. Balázs csak egy szenvedő női arcnak a színeit szerette meg a
                  fantáziájában. Én nem láttam soha olyan szenvedő női arcot, amelynek a szépségét
                  vagy színeit megmenteni kívántam volna az elmúlástól. Sem a valóságban, sem a
                  fantáziámban nem láttam úgy, hogy a szeretetnek az a bűvös lángja vetődött volna
                  fel a szívemben. Nem láttam olyannak, hogy megmenteni kíván­tam volna, mint valami
                  kincset magamnak és az örökkévalóságnak. Nekem a szenvedő női arc látása mindig
                  kellemetlen volt, kínos volt. Az elmúlását óhajtottam, nem a megmaradását. Tehát
                  bennem nem mozdult meg a szent briza, a minden szívben élő rezgőfű, és nem is
                  mozdul meg soha. Balázsban megmozdult, mert ő csak a színt látta, a női arc
                  vérehagyott színét a fantáziájában, és az árnyékot, amely ilyenkor merőben más. Én
                  azonban azt sose látom, mert ha látom is, nem kelt bennem szent-rezgést. Tehát ha
                  megfestem is, csak rutinnal festem, iparos-ecsettel festem, soha semmiképpen meg
                  nem festhetem művészien!</p>
               <p>És ideges elkeseredéssel csapta az ecsetjét a sarokba.</p>
            </div>
            <div type="chapter">
               <head>14</head>
               <p>Másnap délben hallja Ida, hogy valaki csenget az ajtón. Vélte, hogy bíróéknak
                  valami látogatója. Meg-megtörténik, hogy némelyek nem tudnak arról, hogy bíróék
                  nyaralnak. Kati mindjárt ki is lép a konyhaajtón, és eligazítja őket.</p>
               <p>Hát Ida nyugodtan törölget tovább a műhelyben.</p>
               <p>Hallja azonban, hogy az érkezett már az ebédlőben kopog, s mintha nem is egyvalaki
                  volna.</p>
               <p>Kilép, hát két festő-ismerős: Borbereky és Gyertyán. Mind a kettő ünnepi
                  feketében. Gyertyán nyakán olyan magas gallér, hogy ötujjnyira is meghaladja a
                  kabátja gallérját.</p>
               <p>Gyorsan bevonja a műhely ajtaját, még a kulcsot is ráfordítja egyben, s nyájas
                  arccal siet az érkezők elé:</p>
               <p>- Isten hozta, Borbereky; Isten hozta, Gyertyán. Az uram alig negyedórája ment el.
                  Tessék, üljenek le. Az én uram örökkön modellt keres.</p>
               <p>S magában csodálkozott, hogy a két festő abban a szokatlan órában jelenik meg.
                  Festők külön­ben se látogatják egymást: a Luitpoldban találkoznak esténkint.
                  Vélte, hogy valami ünnepre hívják.</p>
               <p>- Hát pedig egy kis fontos ügyben jöttünk volna - sajnálkozott Borbereky -, és
                  sürgős is. Mondta, hogy mindjárt visszatér?</p>
               <p>- Nem mondta. Csak annyit mondott: Két úr keres, talán küldje őket az Unionba:
                  délig ott találnak: Mi az az Union, kérem, valami
                  művész-egyesület?</p>
               <p>- Hát esténkint olyanféle - hagyta rá komolyan Borbereky -, hát akkor
                  odamegyünk.</p>
               <p>- Az uram bizonyára sajnálja majd, hogy nem találták itthon. Kérem, mondja meg
                  neki, Borbereky, hogy az a két úr eddig nem jelentkezett.</p>
               <p>Ida a két úrnak bizonyára két idegent gondolt. Festőknél néha megjelennek teljesen
                  ismeretlen urak, és érdeklődnek kész képek iránt. Csabánál is jártak már vagy
                  kétszer, de Csaba le se ültette őket:</p>
               <p>- Sajnálom: egyetlen kész képem sincsen. A vázlataimat pedig nem mutathatom
                  meg.</p>
               <p>Hát Ida várta továbbra is a két urat.</p>
               <p>Ahogy ott rendezget, törölget, látja, hogy Csabának a kék lüszterkabátja oda van
                  akasztva a nagyobbik állványnak a hátára. Fogta is mindjárt, hogy beakasztja a
                  szekrénybe. Vélte, hogy Csaba a melegebbik, szürke gyapjúkabátjában ment el.</p>
               <p>A kabátban valami keményre tapint: ott a belső zsebben a tárca, a fekete fókabőr
                  tárca, amelyből váltani szokott. Soha nem történt azelőtt, hogy Csaba otthon
                  feledte volna, s Ida mégse csodálkozott. Azokban a hetekben Csaba egyre a
                  kórházakat és szanatóriumokat járta. Az irgalmas apácák kórházába mindennap is
                  elment: haldoklik-e valaki? Hoztak-e új beteg leányt? Az arcot kereste, a
                  szárnyatört angyal arcát, a vértelen, fehér arcot, amelyben mégis rezeg az élet
                  valamicske lángja. A kékes árnyékot az állon és a szempillák alatt.</p>
               <p>Az előtte való estén is csüggedten rázta a fejét:</p>
               <p>- Hát ez a képem is csak gondolat marad!</p>
               <p>- Dehogy marad - vigasztalta Ida -, majd csak megtalálja. Ha itt nem találja,
                  megyünk nagyobb városba, ahol több a kórház. A kép a fő, nem a lakás.</p>
               <p>- Köszönöm, kisasszony - sóhajtott szinte könnyes szemmel Csaba -, nincs énnekem
                  szerencsém. Az én csillagom nem jő fel soha.</p>
               <p>És fogta a kalapját, teveszőr lebernyegét, ment a Luitpoldba.</p>
               <p>Ida első gondolata az volt, hogy visszaakasztja a kabátot a szekrénybe, s levonja
                  a kulcsot a szekrényről. De hátha Csaba többet költ, mint amennyi aprópénz van
                  nála?</p>
               <p>Gondolta, kivesz egy ötvenmárkást, és elküldi Katitól az Unionba. Kati idevaló
                  leány: tudja, mi az az Union, és hogy hol van.</p>
               <p>Nyitja a tárcát. Látja, hogy levélféle papirosok fehérlenek oldalt. Érzi, hogy
                  ahhoz nem szabad nyúlnia.</p>
               <p>Hát nem is nyúlt volna. Egyre mondta a kezének:</p>
               <p>- Nem szabad! Nem illik! Úrihölgy nem tehet ilyet!</p>
               <p>A kéz siket volt, és nem engedelmeskedett. A kéz csak nyitogatta a papirosokat,
                  egyengette az íróasztalon. És hát a szemének Ida már nem is parancsolt, hogy
                  hunyódjon be, ha már a kéz olyan illetlenül engedetlen; érezte, hogy a szemének is
                  hiába minden figyelmeztetés.</p>
               <p>A papirosokon többnyire Csaba írása meredezett. Olyanok voltak a betűi is, mint a
                  haja. Többnyire címek: boltosok címei, festékgyárnak a címe, falvak, tájak nevei,
                  müncheni festők címei. Egy kis katonai térkép München környékéről. Egy mosónénak a
                  címe. Egy asztalosnak a címe, s utána: Blind-rámák.
               </p>
               <p>De aztán előkerült egy dőltbetűs levél is, vékony elefántcsontszín, sima
                  papiroson. Az írás alján ez a név: Jolán
               </p>
               <p>No, hát Ida nemhogy parancsolhatott volna a szemének, hanem ha mindaddig vak lett
                  volna is, arra a levélre úgy meg jött volna a látása, hogy a világ minden
                  szemorvosa elhanyatlott volna bámulatában.</p>
               <p>Nem is szavankint olvasta a levelet, hanem egykapásra minden sort. Az elejét: Kedves egyet­len drága jó Csabám! - összekapta a végével:
                     Csókollak szívemnek minden szeretetével és hálájával.
               </p>
               <p>Csak azután kapott a középső sorokba is, meg az előbbvaló sorokba is, meg a végező
                  sorokba. És csak mikor már mindent összekapkodott, akkor olvasta el rendben az
                  elejétől a végéig:</p>
               <p>
                  Csakhogy végre értesítesz már, hogy szerencsésen megérkeztél, és
                     lakásod is van. Remélem, hogy azóta megcsillapodott lelked minden vihara, s
                     beszélhetek veled. Mert azóta, hogy elmentél, éjjel-nappal gyötör a kérdés,
                     amire nem válaszoltál: honnan ástad azt a pénzt? Azt az irtóztató nagy pénzt,
                     te, aki magad is szinte napszámosmunkán éltél, hogy fenntarthasd magadat.
                     Tudom, hogy nem loptad, nem csaltad, nem csináltad, de mégis a haragod sejteti
                     velem, hogy olyan áldozattal jutottál hozzá, amilyet nem lett volna szabad
                     elfogadnom akkor se, ha utcára vetnek.
               </p>
               <p>
                  Sírok rajta, ha erre gondolok, és az álmaimat is ez a kérdés
                     rontja egyre. Hát kérlek, arra a szeretetre kérlek, amelyre köztünk még csak
                     felleg-árnyék se vonult soha, nyugtass meg végre-valahára: micsoda terheket
                     vettél magadra azzal a pénzzel? Vagy micsoda sebet viselsz érte a lelkeden?
                     Hiszen nekünk titkaink nem lehetnek egymás előtt. És ha a te hű és jóságos
                     szívednek mégis van titkolni valója előttem, nem lehet egyéb, csak valami olyan
                     mély jajod, amelyet csak Isten hallhat meg, ha én se hallhatom.
               </p>
               <p>
                  Írd meg, de azonnal írd meg.
               </p>
               <p>
                  És írd meg azt is: megtaláltad e a régi jó gazdasszonyodat, vagy
                     hogy máshova kellett szállnod? Ki gondoz? Azon aggódok, hogy úgy élsz, mint az
                     az öreg festő barátod, Balázs, vagy mi a neve, olyan elhagyatottan, pókhálók
                     között, s ha netán megbetegszel, nincs kéz, amely neked egy pohár vizet is
                     nyújtson.
               </p>
               <p>
                  N. B. Az új körorvosunk megérkezett. Képzeld: Janovics, akinek a
                     lányával annyit táncoltál a majálison. Megvallotta a lány, hogy szeret téged,
                     furcsa, hogy éppen nekem! A fő az, hogy van orvos, ha baj jár a háznál, Isten
                     őrizz, van segítség.
               </p>
               <p>
                  Az ingeidet gondosan zárd, és megolvasd.
               </p>
               <p>
                  Felőlem most már aggodalmaid ne legyenek. De ugye: karácsonyra
                     várhatlak? Istenem: olyan régen nem volt boldog karácsonyom!
               </p>
               <p> Csabára vártak kissé az ebéddel, de egy óra felé mégiscsak megérkezett.</p>
               <p>Az asztalnál újságolta Idának, hogy egy orvosismerőse fiatal, finom bőrű úrileányt
                  gyógyít: a fél szemét varrógépből kipattant acéltű sértette meg. Ígérte az orvos,
                  hogy megkéri a családot: engedjék lefesteni.</p>
               <p>- Nem sokat bízok benne, de megnézem.</p>
               <p>Ida semmit se felelt. Rá se nézett Csabára. Hideg volt az ebéd folyamán, és
                  hallgatag.</p>
               <p> - Egy ismeretlen hölgy van itt - jelentette Kati ebéd után Idának kissé titkolózó
                  arccal -, azt mondja, hogy csak nagyságoddal beszélne, ha oly kegyes lenne, hogy
                  elfogadná.</p>
               <p>- Ki az? Mit óhajt?</p>
               <p>- Nem mondja meg a nevét, csak hogy valami igen erős ügyben jött.</p>
               <p>- Hát eressze be.</p>
               <p>- De azt mondja, hogy az úrnak nem szabad őt látnia.</p>
               <p>- Nem szabad látnia? Énhozzám olyan hölgy nem jöhet.</p>
               <p>- De igen könyörög.</p>
               <p>Ida habozva nézett maga elé, aztán mégiscsak kiment a konyhára.</p>
               <p>Egy feketeruhás, nem éppen elegáns hölgyet talált ottan. Körülbelül
                  huszonöt-harminc éves, rizsporos, mintha gipszből volna az arca, s egy borsszemet
                  ragasztottak volna németes kék, jobb szeme alá, de az is rizsporos persze.</p>
               <p>Az asszony lihegett. A szeme vörös volt, mint aki sokat sírt vagy virrasztott.</p>
               <p>- Bocsánat, igen nehéz ügy - kezdte németül, s Katira tekintett -, be se
                  mutatkozhatok addig...</p>
               <p>- Menjen be, Kati, a szobámba: tisztítsa az ablakaimat. - S várakozóan nézett a
                  német nő arcába.</p>
               <p>- Borberekyné vagyok - kezdte akkor a nő -, méltóztatik őt ismerni.</p>
               <p>- Borberekyné? - ámult el Ida.</p>
               <p>- Az uram elmondta az este, ahogy megjött: mi történt a Luitpoldban. És én, egy
                  szemhunyás nem sok, annyit nem aludtam. Szegény Mikeyné... ha megtudja... Nem, az
                  lehetetlen! Kérem, művelt országban az ilyesmi lehetetlen! Nekem persze az uram
                  nem mondta, hogy Mikeyről van szó...</p>
               <p>- Bocsánat, nem tudom, miről beszél - mondta nyugodtan Ida.</p>
               <p>És fogta a konyhai széket, az asszony mellé mozdította. Ő maga leült a
                  dézsaszékre.</p>
               <p>- Nem tudja? Hát ön se tudja?</p>
               <p>- Semmit se tudok.</p>
               <p>- Hogy Balogh úr holnap megöli Mikeyt! Hogy özvegy és árva... Ó, Istenem!...</p>
               <p>Ida fölkelt.</p>
               <p>- De kérem, ön talán... - Az asszony is fölkelt.</p>
               <p>- Vagy talán nem Baloghné asszonnyal van szerencsém...</p>
               <p>- De Baloghné vagyok. És azt is tudom, hogy Mikey a legjobb barátja neki.</p>
               <p>Az asszony visszaroskadt. Kókadozott.</p>
               <p>- Hát kérem, elmondom akkor elejétől: Az uram megjön tizenegy óra tájt, kissé be
                  van csípve. Azt mondja: No, hallod, szép kis mulatságban volt részem. A fejét
                  rázta. Mindjárt láttam, hogy valami történt. Hát aztán elmondta, csak a neveket
                  másította el. Hogy azt mondja: a Kakas meg a Prímás. És ahogy szokott, még egy pipát elszí az ágyban, és
                  addig beszélget, hát megengedem neki. Mert nappal nem beszélget, és este se
                  beszélget, ha nem engedem meg neki. Mert tudja, én nem szeretem a pipafüstöt.
                  Művelt országban nem pipázik a férj, ha már lefeküdt.</p>
               <p>- De hát, kérem, hogy kerül ebbe az ügybe az én uram?</p>
               <p>- Balogh úr? Hát ő a Kakas. Nem tudta? Én se tudtam. De ott lakik a házban egy
                  festő-növendék, Csorba nevű, igen művelt fiú. Zefíringet visel nyáron, és fehér
                  nyakkendőt. Télen feketét. És nagy művész. Nekem is ígérte, hogy lefest profilban,
                  ha egyszer az uram nem lesz otthon. De nappal az uram mindig otthon ül. Tudja
                  talán, hogy ő festi azokat a tréfás augusztinus barátképeket is. Van neki vagy
                  négy csuhája és két kövér férfi modellje. Nő modellt én nem engedtem soha. Nem
                  tűröm! Az én uram annyira megbízhatatlan: kijelentettem, hogy soha, míg élek! Mert
                  azok a gyalázatos modellek, a szemérmetlen, orcátlan lafancok, azok a...</p>
               <p>És dőlt belőle a női modellek minősítése. A szeme gyűlöletesen villogott. A
                  leheletéről Ida megérezte, hogy spenót aznap Borberekyéknél az ebéd.</p>
               <p>Türelmetlenül vágott a szavába:</p>
               <p>- De hát kérem, arról szóljon már: mit mondott Csorba?</p>
               <p>- Hát azt, hogy a Kakas: Balogh úr. Senki más, csak Balogh
                  úr, az ön férje. Mert nagy ravaszul kiugrattam belőle. Hogy mondok: - Mióta nevezi
                  magát az én uram Kakasnak, és miért? Hiszen ön oly jámbor, Csorba úr, hogy
                  jércének se volna nevezhető. Arra mondta, hogy tévedek: nem őt nevezi Kakasnak,
                  hanem egy másik magyart, Balogh nevűt. Juj, kérem, aztán a délelőttöm mind ebben
                  múlt, hogy én Pálok néven kerestettem a lakáshivatalban.
                  Igen türelmetlenek ott a tisztviselők. Mígnem egy német festő jött oda, és mondta,
                  hogy a magyarok b-vel írják a p-t,
                  és így találtunk végre rá.</p>
               <p>- De hát kérem, mégis mi történt?</p>
               <p>Kati háromszor jelentette már, hogy az ablakokat megtisztította, a hálószobát is,
                  az ebédlőt is, a szalont is. De végigmoshatta volna a ház minden emeletének az
                  ablakát, ha Ida meg nem látja véletlenül, hogy Csaba távozik. Bevezette akkor az
                  asszonyt a szalonjába, és ott szédelgett tovább a végtelen történeten.</p>
               <p>Végre úgy két óra múltán összeszedhette a szerteszórt kockákat, és megértette
                  belőle, hogy a két jó barát áldomást ivott, megkülönbözött, és holnap fegyverrel
                  állnak egymással szemben. A megkülönbözés okát és fokait a hallottakból
                  meglehetősen összeállíthatta. Ami hézagok maradtak, könnyen megegészíthette.</p>
               <p>Hát azon kezdődött, hogy a festők azon este áldomást ittak Mikey örömére. A trójai
                  képét adta el egy orosz hercegnek. És egy cédulát is beajánlott a hercegnek a
                  tárcájába: a müncheni magyar festőknek a címe-sora volt rajta azon a cédulán. Hát
                  pezsgőztek, és akik még nem látták az oroszt, azok is a maguk pezsgőjét érezték
                  már az asztalon. A kép azt a jelenetet ábrázolja, amint Hektor összecsap
                  Achillesszel. Csaba nem látta a képet készen, mégis azt mondta rá, hogy magyar
                  festőnek a magyar történelemből kellett volna ezt megfestenie. A mi történelmünk
                  nincs még megfestve. Than németül festette a magyar képeket, Lotz is. Benczúr
                  pedig ma már udvari festő. Mikeynek nem tetszett ez a beszéd, mert neki már új
                  ideája is van vásznon: Aphrodité lakodalma Héphaisztosszal, vagyis Vulkánnal.
                  Balogh rosszallta, hogy Mikey megint görög képet fest:</p>
               <p>- Festetted volna inkább Attila lakodalmát.</p>
               <p>- Ami jön - csapta el Mikey -, festő nem válogat. “Művész hazája
                     széles e világ!”
               </p>
               <p>- Nem igaz! - mondta Balogh -, ennél gazabb aforizmát nem dobott a festők agyába
                  még senki.</p>
               <p>- Arany János írta.</p>
               <p>- Vádképpen írta, nem igazságul.</p>
               <p>- És ebben vannak színek, ebben szinte tombolnak a színek, a pompás világítások.
                  Attila lako­dalma csak egy nagyobbféle parasztlakodalom ehhez képest.</p>
               <p>- Még egy háromcigányos parasztlakodalom képe is kedvesebb a szememnek, szívemnek,
                  mint az Olimposz minden lakodalma.</p>
               <p>- Nekem hát nem.</p>
               <p>- Akkor hát nem is vagy magyar!</p>
               <p>- Mikor festő vagyok, nem is vagyok magyar.</p>
               <p>- Akkor ember se vagy.</p>
               <p>- Miért ne volnék ember!</p>
               <p>- Aki a magyarságát megtagadja, nem ember! Szégyellem, hogy barátom vagy!</p>
               <p>És annyira feldühödött, hogy az arcába loccsantotta Mikeynek a pohara
                  pezsgőjét.</p>
               <p> Ida gondolkodott.</p>
               <p>Olvasott már efféle borzalmakról újságokban. És Csaba valóban nem olyan férfi,
                  hogyfalhoz lapuljon, ha szándékosan löki meg valaki. Mikey valóban pórul járhat.
                  De hátha pisztolyra kerül az ügy?</p>
               <p>Ha Mikey hal meg: csakugyan özvegye, árvája siratja. Ha Csaba hal meg... és ő
                  marad özvegyen...</p>
               <p>Különös volt neki, hogy a mellében kétféle mozdulást érez. Mint mikor utcasarkon
                  két szél­fúvat találkozik. Irtózott attól a gondolattól, hogy Csabát halva lássa,
                  s egyben kellemes zeneként foglalkoztatta az a gondolat, hogy hogyan lenne, ha
                  özvegységre perdülve egyszerre szabad lenne? Személye, szíve, minden cselekedete
                  szabad! Távol az apai hajléktól, maga lakásában, csak egy vagy két cseléddel... Az
                  apja néhány hónap múlván vagy előbb is kiadja a teljes móringját: megél ő annak a
                  kamatjából, ha nem is találkozik mingyárást azzal a bajuszos valakivel, akinek a
                  bordájából megalkotta a Teremtő.</p>
               <p>Mégis hát hogy ugyanaz a Szent Mihály fiákere vigye az özvegyi szabadságra,
                  amelyiken Csabát kíséri a temetőbe, gondolatnak is borzasztó!</p>
               <p>De hát ki őneki Csaba? Hogy úgy elborzad csak a lehetőségétől is a halálának! Hogy
                  azt érzi: valaki olyan hagyná őt el a gyász szekerén, aki után könnyes szemmel
                  nézne?</p>
               <p>Erre nem talált választ.</p>
               <p>Csak annyi volt neki a bizonyos, hogy az ő beleegyezésével se Csaba nem halhat
                  meg, se Mikey!</p>
               <p>Mit cselekedjen?</p>
               <p>Csabának nem szólhat. Hogy így szólhatna egy idegen a másik idegennek:</p>
               <p>- Kérem: ne álljon fegyver elé, mert engem nyugtalanít az a gondolat, hogy önnek
                  baja történhetik.</p>
               <p>Mikeynek se szólhat:</p>
               <p>- Kérem: tekintse meg nem történtnek, hogy az uram önt a magyar festők
                  társaságában borral csapta pofon.</p>
               <p>Csak állt. Csak mozdult, és járt egyik szobából a másikba. Meg leült.</p>
               <p>- Mi közöm nekem ebben a szószban? - Meg fölkelt:</p>
               <p>- Nem viselhetem el: ha valami szerencsétlenség történik vele!</p>
               <p>Arra gondolt, hogy elmegy Mikeyékhez. Mikeyné úgyis orrol, hogy nem látogatja
                  őket: hát vizitel. Mikeyné bizonyosan sírva fogadja. Vagy hogy nem is fogadja.
                  Vagy ha fogadja, ezzel a szóval fogadja:</p>
               <p>- Hogy mer ide belépni?</p>
               <p>Talán még sértőbb szavakat is mond... Csabát talán átkozza, s ővele is úgy bánik,
                  mintha bűnrészes volna. De legalább megtudja tőle, hogy mit lehetne cselekednie,
                  hogy Csabát visszatartsa a szerencsétlenségtől.</p>
               <p>Feltűzte a kalapját. Megint csak a székhez támolygott. Leült, és a könyökére
                  támasztotta a fejét.</p>
               <p>- Az asszonyok igen ordinárék, ha dühöngenek. Ki tudja: hogy esik nekem? Talán meg
                  is üt! Talán a hajamba ragaszkodik!... Nem, nem mehetek el. Nekem semmi közöm
                  semmiféle lovagias kalamajkával.</p>
               <p>S megint kivonta a tűt a kalapjából, letette az asztalra.</p>
               <p>Az ablakhoz állt. Nézte az Angolkert odalátszó lombjait. Egy fának már sárgultak a
                  levelei. Verebek csipogtak a háztetőn a szeptemberi nap verőfényében. Valamelyik
                  szomszéd házból odahallatszott egy szalon-verkli zenéje: Tannhäusernek a hárfadala
                  fuvolahangokon:</p>
               <p>
                  Oh du mein lieber Abendstern...
               </p>
               <p>Idán borzongás futott végig.</p>
               <p>Megint csak feltűzte a kalapot. Könnyű barna kabátját a karjára vetette, s fogta a
                  napernyőjét. Lódult.</p>
               <p>A lépcső elején meglassult, megállt. Gondolkodott. Visszatért, és befordult
                  Millnernéhez:</p>
               <p>- Édesem, értesz te valamit a lovagias ügyekhez? Millnerné elbámult:</p>
               <p>- Csak nem az urad?</p>
               <p>- Két festő. De hát engem mégis nyugtalanít. Hogyan szokás megakadályozni?</p>
               <p>- Nem tudom.</p>
               <p>- Olvastad talán valami regényben?</p>
               <p>- Olvastam, sokszor is olvastam, hogy vívtak, vagy lőttek, de hogy valaki
                  megakadályozta volna, azt soha nem olvastam. De várj csak: valami drámában, miben
                  is? A Vasgyárosban! A Vasgyárosban
                  láttam színpadon. Az asszony közéjük fut: a testével fogja el a golyót.</p>
               <p>- Megvan neked az a Vasgyáros?</p>
               <p>- Nincs. Csak láttam. Mondom: színpadon láttam, nem regény. Megkérdezem este az
                  uramat.</p>
               <p>- De nehogy azt mondd neki, hogy az én uramról van szó.</p>
               <p>- Nem mondom.</p>
               <p>- Neki volt efféle ügye?</p>
               <p>- Nem. Minálunk nem szokás. Nálunk, ha összevesznek, csak épp hogy hangoskodnak,
                  vagy ha ordináré emberek, ököllel, tenyérrel intézik el az ügyet. Fegyver csak
                  katonák szerszáma. Regényekben is csak a francia történetekben olvastam.</p>
               <p>Ida az órára nézett. A mutató már a hat felé járt. Fölkelt, és sietett
                  Mikeynéhez.</p>
               <p>- Testével fogja fel a golyót? - töprengett az úton - hogy tegyem én azt? Idegen,
                  aki testével fogja fel a golyót. És ha felesége volnék is, és meg is tenném. Mikey
                  bizonyára nem lőne. Hazavinnének, bezárnának a szobába, s folytatnák az ügyet,
                  ahol abbahagyták.</p>
               <p>Mikeyéknél csak a cselédséget találta otthon:</p>
               <p>- A nagysága az Angolkertbe ment: a kutyát sétáltatják. - Ez valamennyire
                  megnyugtatta Idát. Odaadta a névjegyét, s visszatért.</p>
               <p>Az Angolkertbe kanyarodott.</p>
               <p>Hát Mikeynét meg is találta. S nem is sírva, sőt vidáman. Petivel meg a hosszú
                  derekú kiskutyával.</p>
               <p>Talán nem is igaz az a rémséges történet: Borberekyné álmodta. Talán nem is épeszű
                  az az asszony? Talán nem is a felesége Borberekynek! Valamiféle félkótya müncheni
                  némber!</p>
               <p>Elő se említette az ügyet Mikeynének. Nyájaskodott Petivel, és örvendező arccal
                  hallgatta Mikeyné csevegését. Csak akkor komolyodott el, mikor Mikeyné az oroszra
                  fordította a beszélgetést:</p>
               <p>- Képzeld, milyen szerencse ért bennünket. Négyezer márka!...</p>
               <p>S hosszan elmondta: hogyan jelent meg az orosz, hogyan tetszett meg neki azonnal a
                  trójai kép. Hogyan szedette le a falról a többi képet, s mennyire nevettek az
                  elmenetele után, hogy a tájképeket semmi figyelemre nem méltatta. Minden figurális
                  képre azt mondta:</p>
               <p>- Jó. Mi az ára?</p>
               <p>Az apró képekre nem is alkudott. Csak a trójai képre rázta a fejét:</p>
               <p>- Négyezer talán sok.</p>
               <p>De akkor Mikey látta, hogy nem műkereskedő, hát nem engedett egy fillért se.</p>
               <p>- Görög képnek - mondta - mindig drágább az ára.</p>
               <p>- De hát miért?</p>
               <p>- Több rajta a festék.</p>
               <p>Az orosz ebben megnyugodott. Fizetett.</p>
               <p>- Hozzátok is elmegy - fejezte be Mikeyné. - Tudsz franciául? Németül rosszul
                  beszél. Csak mondj akármi őrült árat, ha van kész képetek. Ez az ember valami
                  kastélyt építtetett: vagon­számra veszi a képeket bele.</p>
               <p>Ida nemigen lelkesedett az oroszért, de azért hálásan köszönte a szíves
                  tanácsokat. S különösen hogy az ő címüket is figyelmébe ajánlotta Mikey az
                  orosznak.</p>
               <p>- Az övét ne ajánlotta volna? - mondta Mikeyné - az övét írta legelsőnek.
                  Gondolhatod.</p>
               <p>Már akkor hazafelé tartottak. A hídnál elbúcsúztak. Ida megcsókolta Petikét.</p>
               <p>De mikor már vagy húsz lépésnyire voltak egymástól, Ida megfordult, s utána
                  sietett Mikeynének.</p>
               <p>- Mondd csak, kérlek: hol lakik Borbereky? Az uram kérdezte ma délben, hogy nem
                  tudom-e véletlenül?</p>
               <p>- Borbereky? Hiszen nincs hét, hogy meg ne látogassa. - Ida pillogott:</p>
               <p>- Hiszen éppen azért kérdezte, hogy azt mondja: mégis furcsa, hogy Borberekyhez
                  járogatok, aztán ha valaki kérdezné: hol lakik? Sem utcáját nem tudom megnevezni,
                  sem a házon a számot nem néztem meg soha. Hátha az orosz tudakolja nálam, s az
                  uram nincs otthon?</p>
               <p>Mikeyné nevetett, még Peti is.</p>
               <p>- De hiszen az ő címét is lejegyezte az uram: Adalbert Strasse 7.</p>
               <p>Ida töprengve tért haza.</p>
               <p>- Írok neki - töprengett az úton -, legjobb, ha írok neki. Adalbert útja 7.</p>
               <p>Csaba már otthon ült. De épp az íróasztalnál. Írt. A papirosokról és
                  levélborítékokról láthatta Ida, hogy mit ír.</p>
               <p>Ida belépésére föltekintett. Bólintott. Aztán tovább seppegett a tolla a
                  papiroson.</p>
               <p>- Csak azt kérdezném, hogy itthon vacsorázik-e?</p>
               <p>- Nem.</p>
               <p>S írt nagysebesen tovább.</p>
               <p>Az arcán látszott, hogy erősen gondolkodik. A szoba mennyezetén kigyúlt a villamos
                  csillár. Csaba az íróasztal fölött is megnyitotta a lángot.</p>
               <p>Írt tovább.</p>
               <p>Negyedóra múlván borítékba rakta a leveleket, összesen három levelet. És gyorsan
                  megcímezte. Az itatóson megveregette. Zsebre tette. Fogta a kalapját, köpönyegét,
                  elsietett.</p>
               <p>Még a lépcsőn se járhatott, Ida már ott állt a kis tükörrel az itatósnál: nézte,
                  kinek szól a három levél.</p>
               <p>De az itatós még bíróéktól maradt ottan: más mindenféle írásnak a nyomata is
                  feketéllt rajta. Ha nem német betűkkel írtak volna bíróék, el sem olvashatta volna
                  a címeket. Így is csak kettőt bírt betűzni valahogy. Az egyik az ő neve volt, a
                  másik Borberekyé (csakugyan Adalbert Strasse 7). A harmadikon csak épp egy
                  keresztnevet: Jolán. Se a helynév, se az előtte való név nem olvasható.</p>
               <p>Ida tűnődve nézte.</p>
               <p>Tehát annak a Jolánnak írt először, mert annak a borítékjából ivott legkevesebbet
                  az itatós, és csak azután a feleségének és Borberekynek.</p>
               <p>Visszatűzte a fejére a kalapot, s beszólt a konyhán:</p>
               <p>- Kati, jöjjön velem. Merre van az az Adalbert Strasse? - Eltökélte, hogy magával
                  Borbereky­vel beszél: hogyan vállalkozhatik arra, hogy két barátját éppen ő
                  vezesse fegyverrel egymás ellen? Hiszen ha két idegen volna is a két egymásra
                  dühödött, s csupán annyit tudna róluk, hogy magyarok, akkor is kötelességének
                  érezhetné, hogy eltávolítsa róluk a veszedelmet!</p>
               <p>No, nem kellett az Adalbert útjáig fáradniuk, egy Kaffeerestaurant ablakában
                  megpillantotta Borberekyt. Negyedmagával ült ott: Gyertyánnal meg két
                  ismeretlennel. Sör előttük. Szivaroz­tak, és komolyan tárgyaltak valamit.</p>
               <p>- Jöjjön be velem, Kati.</p>
               <p>Leült hátul egy üres asztalhoz. Teát rendelt. Elővett a tarsolyából egy névjegyet,
                  ráírta: Kérem egy szóra.
               </p>
               <p>Küldte Katival Borberekynek.</p>
               <p>A következő percben már ott volt Borbereky.</p>
               <p>- Parancsoljon.</p>
               <p>- Üljön le, kérem. Bocsásson meg, hogy zavarom a tanácskozásukban. Tudja, hogy
                  miért jöttem.</p>
               <p>- Még csak nem is sejtem.</p>
               <p>- Az az ügy hozott ide, amelyről tanácskoznak.</p>
               <p>- Csak nem mondta el Csaba?</p>
               <p>- Nem. Csaba azt véli, hogy nem tudok az ügyről semmit. De hát mellékes, hogyan
                  tudtam meg. Elég annyi, hogy tudom. Csak azt az egyet nem tudom, hogy ön, aki jó
                  barátja Csabának is, Mikeynek is, hogyan egyezhetik bele két barátjának a
                  vérontásába.</p>
               <p>- Vérontásába?</p>
               <p>- Úgy tudom, hogy karddal vagy pisztollyal állanak egymással szemben.</p>
               <p>Borbereky készségesen felelt:</p>
               <p>- Pisztollyal.</p>
               <p>- És talán éppen ön tölti meg a pisztolyt?</p>
               <p>- Én. Jó két vontcsövű pisztolyt. De nyugodjon meg, nagyságos asszonyom: Csaba
                  holnap éppoly bőrrel ebédel otthon, mint ahogy ma ebédelt.</p>
               <p>- Csaba nem így érzi. Megírta a végső rendelkezéseit is. Három levelet írt.</p>
               <p>- Írhatott négyet is, de hogy semmi vér nem piroslik holnap ott a réten, arról
                  kezeskedem. Nyugodjon meg. Csak épp hogy kiállunk. Ezt engednem kell, hogy ők
                  ketten megelégedjenek az ügy komoly elintézésével. A többi az én gondom. A malom
                  nyugodtan őrölhet tovább: semmiféle tragédia emléke nem híresíti azt soha.</p>
               <p>Bocsánatot kért, hogy vissza kell térnie.</p>
               <p>- Csabának azonban nem szabad tudnia arról semmit, hogy beszélgettünk, és hogy mi
                  a szándékom.</p>
               <p>- De én kérem, Borbereky, igen erősen és komolyan, hogy maga ne szóljon Csabának
                  soha, de soha arról, hogy idejöttem, és beszélgettünk. Ezt, kérem, becsületszavára
                  kell megígérnie.</p>
               <p>- Igen szívesen. Így már teljesen eloszlik az az aggodalom, hogy Csaba előre
                  megtudja a szándékomat. Senki se tudja. Csak éppen magának mondtam meg, hogy
                  megnyugtassam. Tehát akkor ez csak kettőnk titka marad.</p>
               <p>Ida ugyan hát nem tudta, mi az a szándék, de neki elég is volt, hogy nyugodt
                  szívvel térhet haza. Borbereky tehát csak azért vállalta az ügyet, hogy elsimítsa.
                  Derék ember!</p>
               <p>Lefekvés előtt még meg is zengette a zongoráját: Oh, du mein
                     lieber Abendstern...
               </p>
               <p>S megnyugodott szívvel tért a paplanja alá. Hát nem válik özveggyé, de legalább
                  Csaba is megmarad. Hiszen alig fél év, és elválnak, mint két idegen, aki együtt
                  hajózott át az Óceánon az Óvilágból az Újba. Együtt ebédeltek, egymás mellett
                  üldögéltek, sétáltak is olykor a hajófedélen: a hálókabinjuk is egymás mellett
                  volt. De hát végre is révbe ér a hajó: nyájasan bólintanak egymásnak, vagy hogy
                  kezet is szorítanak. S egyik megyen jobbra, másik balra. Másnap már nem emlékeznek
                  egymásra. Azokban a napokban olvasott ilyesmit két idegenről egy amerikai regény
                  lapjain.</p>
               <p>Mégis hát nem aludt el olyan mindjárt, mint máskor. Aggodalmai keletkeztek, hogy
                  hátha Borbereky megbetegszik az éjjel? Vagy nem ő betegszik meg, hanem a felesége?
                  S otthon kell maradnia: más áll a helyébe! Vagy ha a ló dől ki? Vagy ha se kerék
                  nem törik, és ló se dől ki, oda is jut, de nem sikerül a szándéka?...</p>
               <p>Ahogy tiszta égen néha felhőcskék jelennek meg, hogy azt se tudni, honnan, csak
                  egyszer ott vannak, és nőnek, terjedeznek, azt se tudni, hogyan, s egyszer csak
                  azt látjuk, hogy borult az ég, és egyre borultabb, egyre sötétebb - úgy jelentek,
                  nőttek, terjedeztek, sötétültek egyre és egyre Ida aggodalmai is.</p>
               <p>Hallotta, mikor Csaba hazaérkezett - tán tíz óra volt akkor -, s bizonyára le is
                  feküdt mindjárt, mert sem a hegedűje nem hangzott, sem a járkálása.</p>
               <p>Vajon mikor bonyolítják le azt a kellemetlen ügyet? És hol? Bizonyosan reggel,
                  mikor még nem járnak az emberek. S valamelyik malomnak a rétjén. De melyik
                  malomnak? Az Isar mellékén sok a malom. Rét is csaknem mindenütt a malom alatt.
                  Bizonyosan olyan réten, ahol már lekaszálták a sarjút. De hát éppen Csaba
                  mondhatta a segédeinek, hogy ő ismer egy csöndes helyet, ahol nemigen jár senki.
                  Az a malom nem lehet más, csak az ő malma.</p>
               <p>Fülelt, hogy Csaba mozog-e még. Aztán fölkelt.</p>
               <p>Csak épp hogy a köpönyegét kapta magára. Kiosont a konyhára. Zörgetett
                  Katinak.</p>
               <p>- Én vagyok, Kati.</p>
               <p>Kati dobbant. Világosságra lobbantotta a villamot. Az ajtónál termett.
                  Kiszemlélődött, hogy magában áll-e ott az asszonya? Vagy hogy mással? Nyitotta is
                  egyben az ajtót. S bámult rá egy ingben, boglyasan, mezítláb.</p>
               <p>- Csak azt kérdezném (bocsásson meg, hogy felköltöttem), csak azt, hogy az úr
                  mikorra rendelte a teáját?</p>
               <p>Katinak akkorára nyílt a szeme, mint a partra rántott potykáé, hogy ilyesmit nem a
                  férjétől kérdez meg a magyar asszony.</p>
               <p>- Öt órára - felelte aztán -, fel is húztam a serkentőt.</p>
               <p>- Hát akkor költsön fel engem is, Kati, de úgy, hogy az uram ne tudjon róla.</p>
               <p>Kati ijedten pislogott.</p>
               <p>- De nagyságos asszonyom, az úr meg azt parancsolta, hogy zajtalanul járjak:
                  nehogy nagyságod felébredjen.</p>
               <p>- Hát úgy költsön fel, hogy ő ne tudjon róla. Vegye magához az előszoba kulcsát.
                  Titkon kerüljön be hozzám. Majd aztán megtudja: miért. Hát bizonyosra várhatom,
                  hogy felkölt?</p>
               <p>- Hogyne, ha muszáj.</p>
               <p>- Rettenetesen muszáj, Kati. Köszönöm. Jöjjön, zárja be az előszobát. Jó
                  éjszakát.</p>
               <p> Először csak egy fiáker érkezett. A malom előtt állt meg. Ida lépett ki
                  belőle.</p>
               <p>- Bocsánat, hogy ilyen korán zavarom magukat - mondta a cselédnek, aki négy
                  kappant kopozott az ajtó előtt -, reggelizni jöttem ide. Adhatnak-e valamit?</p>
               <p>Az asszony is kilépett a konyhából.</p>
               <p>- Hogyne adhatnánk, nagyságos asszonyom. Szívesen. Kávét vagy tejet parancsol?
                  Vagy erősebb reggelit: sült kappant? De arra bizony várnia kellene.</p>
               <p>- Hát maguk kappant reggeliznek?</p>
               <p>- Ó, dehogy. Városi urak jönnek ide ki. Tegnap este rendelték. Meg is fizették
                  előre. Nagy reggeli lesz itt nyolc személyre, vagy többre is, de csak nyolc a
                  biztos. Tessék be: a vendég­szobába.</p>
               <p>Ida értette. Meg is vidámult. Hogy a konyha üveges ajtajában visszatükröződött a
                  képe, kedv­vel tekintett reá. A kigombolt, barna úti köpenyeg alól csinosan
                  fehérlett elő a gyöngyház-gombos bársonykabát rajta. Arra gondolt, hogy nem a
                  fehér vászonblúzát kellett volna felvennie, hanem a kékcsíkosat. De az öltözködés
                  sietségében csak azt kapta, amelyik a kezébe akadt.</p>
               <p>- Csak egy pohár tejet kérek - mondta -, azt se bent iszom meg: inkább lent a
                  kertben. Ha van ott valami alkalmas hely.</p>
               <p>- Van. A diófa alatt van asztal is, szék is. Hanzi - szólt be a szobába -, vezesd
                  le őnagyságát a diófa alá. Vidd ezt a rongyot: törölgesd meg az asztalt, széket
                  is. Mindjárt viszi a cseléd, nagyságos asszonyom.</p>
               <p>Hanzi, a galambgyilkos Hanzi, álmos-vörös szemmel lépett elő. Még gallér se volt a
                  nyakán. Jó reggelt kívánt, és csodálkozott.</p>
               <p>- A diófa alá? A nagyságos asszony nem ül a diófa alá: fél a méhektől.</p>
               <p>- A méhektől? Dehogy félek, Hanzi. Még a méhesbe is bemegyek.</p>
               <p>És előresietett, mert hallotta, hogy robogva közeledik a másik fiáker.</p>
               <p>A malom közelében csakugyan meg is állt a fiáker. Négy úr szállott ki belőle. Mind
                  a négy ünnepi feketében, köpönyegesen.</p>
               <p>Levonultak a kert mellett a mező reggeli, hideg illatában, az udvarból kilengő kis
                  disznóól-szagtól is érintve, a rétre.</p>
               <p>Ida a méhesbe rejtőzött. Nemsokára utána Hanzi is oda lépett be.</p>
               <p>- Itt valami készül, nagyságos asszony, itt lent a réten.</p>
               <p>- Csitt, ne szóljon egy szót se.</p>
               <p>Hanzi nem értette: mi készülődik lent? Mért búvik oda a méhesbe a városi hölgy?
                  Hát ő is ott maradt. Lesett ki nagykomoly érdeklődéssel a nádfal hézagain.</p>
               <p>Akkor porzott elő a másik fiáker is a kocsiúton.</p>
               <p>Azok is ott álltak meg a kert felső szögletén. S másik négy fekete úr lépegetett
                  le sietést a mező illatában és disznóólszagtól is érintve a kert mellett. Azok is
                  köpönyegben.</p>
               <p>A méhes korhadt nádfalának a hézagain jól rájuk láttak. Mégis, hogy ott
                  tárgyaltak, rendelkeztek, mind komolyabban, mind ridegen, mind fakó arccal, Ida
                  szinte remegett. Várta, hogy még az oldalt dűlő tilalomfa is fölegyenesedik, és a
                  betűi előfeketülve kiáltják:</p>
               <p>
                  - Verboten. Es ist verboten!
               </p>
               <p>Ott alattuk tették le a két pisztolytokot, és ott a kerítés mellett állt a két
                  orvos is a műszer­tok­jával. Mind a kettő ókulárés, barna ember, s a műszertokjuk
                  akkora, hogy gyermekkoporsónak is alkalmas lehetne.</p>
               <p>Két segéd a két pisztoly megtöltésén dolgozott.</p>
               <p>Csaba levetette a köpönyegét, és ráakasztotta a tilalomfára. Mikey csak a gyepre
                  dobta.</p>
               <p>- A maga férje - bámuldozott színe-fakultan Hanzi -, nagyságos asszonynak a
                  férje.</p>
               <p>- Csitt!</p>
               <p>- De hiszen ezek egymásra lőnek!</p>
               <p>- Megakadályozhatja?</p>
               <p>- Befutok apámért. Összekiabálom a malom népét.</p>
               <p>- Akkor máshova mennek innen. Várjon: elintézik békésen. Bizonyosan tudom, nekem
                  már megmondták, hogy békésen intézik el.</p>
               <p>Hanzi hát elhallgatott. Bizonyára a négy kopasztott kappanra gondolt, meg a
                  borokra, amelyek ott is állnak már az asztalon. De hát akkor miért, hogy nem
                  egyenesen oda ültek az urak?</p>
               <p>A pisztolyok már meg voltak töltve. A két fiatal segéd keresztbe tette a két
                  pisztolyt a tok vörös bársonyán. Borberekyre néztek.</p>
               <p>- Szólítom az urakat - kezdte komolyan Borbereky -, hogy vegyék a pisztolyt a
                  kezükbe. Mikey úré az elsőség.</p>
               <p>Ida remegett. Elhalványult. Most már világos, hogy Borbereky hazudott! Az ő
                  megnyug­tatására hazudott!</p>
               <p>Valami belső, erős késztés nógatta, kínozta, hogy kifusson a méhesből, és áttörjön
                  a komlóval befutott, korhadt kerítésen, és odaálljon közéjük, mint valami élő
                  tilalomfa.</p>
               <p>- Tiltakozom! Isten szent nevében tiltakozom!</p>
               <p>- De mi jogon, kisasszony? - kérdezné talán éppen Csaba. S valóban, hát mi jogon?
                  Mondhatja-e: a hitvesi szív jogán? Ő maga se hinné, nemhogy
                  Csaba.</p>
               <p>S mire jutna vele? Két segéd fölkísérné a malomba. S mondanák:</p>
               <p>- Kérem, molnárné asszony, fektesse le őnagyságát: egy kis baj nehezíti. Reméljük:
                  mindjárt elmúlik.</p>
               <p>S tán rá is zárnák az ajtót. Vagy ráülnének mind a nyolcan a fiákerökre, s
                  hajtanának más rétre, távolabb.</p>
               <p>Borbereky ismét megszólalt:</p>
               <p>- A lovagiassági szabályok szerint szólítanom kellene az urakat, hogy béküljenek
                  meg. Igen vagy nem? Én azonban azt
                  mondom: Ti, két oktalan, két lábú barmok, lőjétek csak egymást hasba vagy májba,
                  vagy éppen agyon. Mert ha oly buták vagytok, hogy holmi lovagias szamárságokat
                  jobban respektáltok minden barátságnál, minden családi tekinteteknél, akkor igazán
                  nem érdemlitek meg, hogy éljetek. Azért, hogy ez a bivaly azt mondta, hogy neki a
                  görög szebb a magyarnál, hát holtáig kárpálom érte, de pisztolyt nem sütök rá.
                  Azért, hogy ez a sárga kakas a szemembe kukorikol, még a képembe is loccsant egy
                  pohár bort, én azért a Pompe funebre vállalatnak az üzletét
                  nem gazdagítom, hanem inkább azt mondom Loccsantó barátomnak: - Vagy engeded, hogy
                  egy vedernyi borral loccsantsalak vissza, vagy többé nem ismerlek. Ha ti nem így
                  gondolkodtok, hát csak liggassátok egymás bőrét. Én most itt hátat fordítok:
                  vezényeljen rátok tüzet egy harmadik barom.</p>
               <p>Csaba eldobta a pisztolyát.</p>
               <p>- Én úgyse lőttem volna - mondta vállat vonva -, Pista kihítt: ki kellett
                  állanom.</p>
               <p>- De a sárga kakas ponciusodat! - fenyegetőzött a pisztolyával Mikey - ha a
                  bőrödbe nem lőhettem lyukat, elviszed a köpönyegeden! Nesze: emlékül.</p>
               <p>S neki a pisztolyát Csaba köpönyegének: durr! Nevettek rajta.</p>
               <p>- Fel a malomba! - kiáltotta vígan Borbereky - vár a früstök.</p>
               <p>Csaba maga is mosolyogja, hogy a köpönyegén viszi haza a lyukat. A vállára veti,
                  és Mikeyvel karba öltekezve indulnak.</p>
               <p>- Dühödt voltam rád - mondta Mikey -, de aztán gondolkodtam a szavadon, hát
                  igaznak kellett éreznem. Elég, ha Munkácsy Mozart halálára
                  gondolok: miért nem festette ehelyett Rákóczi halálát?
                  Ahogy ott állnak körülötte az árván maradt bujdosók. Micsoda képet adott volna
                  vele a nemzetnek! És azok a szép magyar ruha-színek, török színek,
                  gyertyalángok... De hogy a kismacskába nem beszéltél erről nekem soha?</p>
               <p>Csabának már válaszra mozdult az ajka, de abban a pillanatban kiáltás hangzik a
                  kertből, kétségbeesett kiáltás:</p>
               <p>- Hilfe, Hilfe!</p>
               <p>S egy parasztforma siheder integet rémülten nekik.</p>
               <p>- Hilfe! Hilfe! Segítség! Jöjjenek! Mindjárt meghal a gnädige. A maga
                  felesége!</p>
               <p>És Csabára mutat.</p>
               <p>Nem értették, miről van szó. De a fiú arca olyan rémült volt, és a kiáltozása
                  annyira ijedelmes, hogy az első pillanat dermedtsége után valamennyien
                  meglódultak: törtettek át mind a nyolcan a kerítésen.</p>
               <p>Hát az történt, hogy a köpönyeg alig húsz lépésnyire a kerítéstől egy irányban
                  lógott a méhes­sel. Ahogy a golyó áthatolt a köpönyegen, folytatta az útját által
                  a méhesen is. És véletlenül - ahogy vadászok sok példát tudnak rá: micsoda
                  hihetetlen találatok történnek, komikusak vagy szerencsétlenek -, hát véletlenül
                  éppen Ida mellének...</p>
               <p>Csak rádőlt Hanzira, mint a zsák. A napernyője, tarsókája kiesett a kezéből.
                  Omlott a földre.</p>
               <p>Hanzi az első percekben nem tudta: mi történt a fiatal hölggyel. A lövéstől
                  ijedt-e meg? Vagy csakugyan megcsípte valamelyik méhecske? Csak fogta a karjánál,
                  és bámult rá tanácstalan ijedtséggel. Egyszer csak azonban látja, hogy piros
                  foltocska jelenik meg a kigombolt bársony­kabát szélei között a blúzon.</p>
               <p>Tyű, ez már baj!</p>
               <p>S kivonszolja a méhesből a világosságra, s egyben kiáltozott is:</p>
               <p>- Hilfe! Hilfe!</p>
               <p>Csaba azt vélte, hogy valami gonosz álom nyomja: csak bámult, s odatérdelt. A két
                  karjába emelte.</p>
               <p>- Ida!</p>
               <p>Idában nem mozdult élet.</p>
               <p>A fehér blúzon piros folt terjedt, terjedezett. A feje elnyaklott Csaba karján.
                  Haja tekercse lehullt. Finom, fehér arcára szinte kékes árnyékot vetettek szemének
                  lehunyt pillái. Az álla alatt is kékes, finom árnyék.</p>
               <p>Csaba szinte kővé dermedten bámult és bámult reá. Bizony megijedt ott
                  mindenki.</p>
               <p>- Szaladjatok vízért! Ecetért! Szalmiákért!</p>
               <p>Még a malom is megállt, mintha az is érezné, hogy valami szörnyűség történt.</p>
               <p>Csak az egy Borbereky rázta a fejét.</p>
               <p>- Nem lehet! Teljességgel lehetetlen! Annyi szénport kevertem én a puskaporba,
                  hogy attól tizenöt lépésnyire se halhatott meg senki.</p>
               <p>De azért ő is sápadt volt. Mindenki dermedten állt Ida körül. A malom népe is
                  odacsődült. Még a szolgálók is otthagyták a kappant. Még a molnár is ott bámult, s
                  olyan volt a képe, mint a ripacsos tök a szárítón.</p>
               <p>- Gyilkosság - mormogta -, ilyen gyilkosság!... És a törvényszék még engem is
                  szorongat majd, hogy mi részem benne.</p>
               <p>- Hát orvos urak! - ordított végre Csaba németül -, dologra!</p>
               <p>A két orvos azonban nemhogy munkához látott volna, hanem egyre hátrább vonult
                  onnan a műszeres tokjával. Még a nyakát is behúzta mind a kettő a köpönyege
                  gallérjába, úgy tekin­gettek hol a sebesültre, hol a kapura.</p>
               <p>- Ezek nem orvosok - legyintett keserűen Borbereky -, de kell valahol orvost is
                  találnunk, itt a város végén.</p>
               <p>- Meghalt már - vélte könnyes szemmel a molnárné -, éppen így halt meg az én húgom
                  is 83-ban. Adélnak hívták. Akárcsak az ő arcát látnám.</p>
               <p>Csaba azonban egyre orvost kiabált.</p>
               <p>- Hol a legközelebbi?</p>
               <p>A piros folt a vászonblúzon egyre csak terjedt.</p>
               <p>- Legközelebb ott a vörös ház mellett, a három jegenyényél - mondta Hans -, Wagner
                  doktor úr.</p>
               <p>- Hát ugorjon fiákerba! Vágtasson lóhalálában! Hozza ide rögtön! Te Gyertyán,
                  orvos­növendék voltál. Locsold, éleszd! Bontsd ki a ruháját.</p>
               <p>S lebocsátotta Idát, utána lódult Hanzinak.</p>
               <p>- Veled megyek, Hans! Ha nem találjuk az orvost, kétfelé keresünk.</p>
               <p>Egy tekintettel kiválasztotta a legjobb lovú fiákert. Nem is a kocsiba ült, a
                  bakra ugrott. A kezébe kapta a gyeplőt: megvagdosta a lovakat.</p>
               <p>- Fizetem a lova meghajtását! - szólt vállról a fiákeresnek. Az is tudta már, mi
                  történt.</p>
               <p>- Csak hajtson - mondta rá veleérzőn.</p>
               <p>És csodálkozott, hogy az ungar milyen értőn markolja a gyeplőt.</p>
               <p>Mikorra a házhoz értek, Csaba már maga letett minden reményről.</p>
               <p>- Meghalt az szegény, meghalt. - S a szeme elvizesedett.</p>
               <p>- Szegény galamb...</p>
               <p>Az orvost nem találták otthon. Másik orvosnak a címét kérték.</p>
               <p>Csaba kiszakított egy tiszta levelet a jegyzőkönyvéből. Remegő kézzel firkantotta
                  rá Ó Péter nevét és címét:</p>
               <p>
                  Ida hirtelene meghalt. Temetésre várjam-e?
               </p>
               <p>- Kapjon fel, Hanzi, ezzel a telegrammal valami villamoskocsira. Adja fel azonnal.
                  Itt van rá húsz márka.</p>
               <p>Gondolta, ha Isten mégis csodát cselekszik, utána küldi a második telegramot, hogy
                  Ó Péter maradjon otthon. Akkor érkezett haza az orvos, bő cilinderes, szürke
                  barkószakállú kis öregúr.</p>
               <p>- Hamar, orvos úr! A feleségemet átlőtték. Él-e? Meghalt-e? Nem tudom. Szedje
                  össze, ami ilyenkor kell.</p>
               <p>- Eszmélete?</p>
               <p>- Nincs.</p>
               <p>- Vér jön a száján?</p>
               <p>- Nem.</p>
               <p>- Kijött a hátán a golyó?</p>
               <p>- Azt nem is néztem. A kebeléből buzog a vér.</p>
               <p>- Hát küldjön el seborvosért is. Mert én internista vagyok. De azért teljesítem az
                  orvosi kötelességemet, ahogy tőlem telik, míg a szakorvos meg nem érkezik.</p>
               <p>Néhány perc múlván elősietett egy fekete bőrrel bevont, négyszögletes, lapos
                  ládikával. Ugrott a bérkocsiba.</p>
               <p>Csaba hajtott vissza is lódöglesztőn.</p>
               <p>Ida azon helyt feküdt még, ahogyan hagyták, csak épp hogy a molnárné ölében
                  nyugodott már a feje. A kabátja és blúza fel volt nyitva, az inge is széthasítva.
                  Mellette vizestál. Gyertyán itatta a vért a melléről.</p>
               <p>- Nem nagy a vérzés - mondta az odalépő orvosnak -, csak épp hogy szivárog.</p>
               <p>Ahogy elvette a vattát, hosszúkás kis vérző vonal látszott a mellen, a szegycsont
                  közepén, de alig hosszabb egy zsebbe való óra percmutatójánál.</p>
               <p>Az orvos odasunyorított. Üvegcsét választott elő a ládikájából. Idának az orra alá
                  tartotta.</p>
               <p>Idának orra és szeme megmozdult.</p>
               <p>- Él! Él! - hálistenkedtek egyszerre valamennyien. De azért a szemük aggodalmas
                  maradt.</p>
               <p>Az orvos valami halcsont-pálcikát vett elő. Vizsgálja megint a sebet.</p>
               <p>- Hiszen ez semmi!</p>
               <p>- Hálistennek! - könnyebbült meg Mikey a verejtékét törölgetve - soha meg nem
                  bocsátottam volna magamnak! - A molnár arca is megvidámult:</p>
               <p>- Fölösleges, hogy a rendőrség idejöjjön.</p>
               <p>- Semmi baj nincs itt - ismételte az orvos -, ezt a sebecskét nem is golyó okozta.
                  Mástól ájult el.</p>
               <p>S egy kis vasklorid-vattával mindjárt el is állította a vérzést.</p>
               <p>- Ezt a kis angol flastromot reá, s nem is érzi.</p>
               <p>Ida mindjárt lábra is állt. Meg is indult Csaba karján fel a malomba.</p>
               <p>- Csak egy kis kábulást érzek - felelte Csaba kérdezősködéseire.</p>
               <p>Örömmel szedték össze utána a holmiját: napernyőjét, tarsókáját, kalapját.</p>
               <p>S akkor világosodott elő, hogy a napernyője fogantyúját érte a golyó. A fogantyú a
                  mell­csonthoz ütődött, és a golyó lepattantotta róla az ezüst foglaló abroncskőt,
                  és ahogy Ida a nádfalnál úgy fogta a napernyőjét, hogy a fogantyú a mellén volt,
                  az abroncska éle kissé a mellébe csapódott. S nem is az okozta az ájulást, hanem
                  hogy a golyó megütötte a fogantyút, a fogantyú megütötte a szívet. S még talán az
                  az ütés sem, hanem hogy Ida a lövésre, az ütődésre azt vélte, hogy az ő mellébe
                  hatolt bele a golyó. Ő maga sem tudta megmondani.</p>
               <p>Félóra múlván ott ült ő is az asztalnál. A blúzából, kabátjából is kimosták azt a
                  kis vért. Kissé bágyadtan, fehér képpel, de azért vidáman érdeklődött a bajor
                  kappanok íze iránt.</p>
               <p>A párviadal első két orvosa is lerakta már az okuláréját, és a műszertokból
                  hegedűt vett elő. Magyar cigányok voltak. Borbereky annyira bizonyos volt a
                  dolgában, hogy más orvosokról nem is gondoskodott.</p>
               <p> Későn este vetődtek haza.</p>
               <p>Kati azzal fogadta őket, hogy délután a telegram-kihordó járt ott.</p>
               <p>- Tessék.</p>
               <p>- Tyű, kutyateremtette! - kapott a homlokához Csaba - erről meg is
                  feledkeztem!</p>
               <p>A telegram csak ennyi volt:</p>
               <p>
                  Koporsóra két koszorút nevemmel és Nóra névvel. Temetésre nem
                     mehetünk. Költségeket fizetem, ha kell.
               </p>
               <p>
                   Ó Péter
               </p>
            </div>
            <div type="chapter">
               <head>15</head>
               <p>Ida igen restellte aztán a történteket. Hetekig nem mert Csabának az arcába
                  pillantani.</p>
               <p>Hogy mit gondol most már Csaba őróla? Hogyan magyarázza meg neki, hogy miért kelt
                  fel ő is aznap olyan korán? Hogyan került ő is a malomba? És hogyan és miért
                  lappangott ott a méhesben?</p>
               <p>S hogy Csaba semmiféle diadalmas gondolatokkal ne nézhessen rá, úgy beszélt vele,
                  mintha minden szavát jégben fagyasztotta volna meg előbb.</p>
               <p>Különösen restellte azt, szinte rázta belé a szégyen, hogy azok a fene orvosok ott
                  a férfiak előtt bontották le a blúzát és ingét a melléről. És Csaba a karjaiban
                  tartotta. Brr! Szinte főtt a képe, ha rágondolt.</p>
               <p>Csaba meg épp ellenkezőleg mély és meleg hálát érzett Ida iránt. Akármi is rejlik
                  a múltjában Idának, de a szíve belsejében van valami ritka nemes vonás. Azt is
                  tudta már, hogy a duellum előtt Borberekyvel beszélt, nem Borbereky mondta meg
                  neki, hanem Gyertyán. Mit beszéltek meg? Azt persze Gyertyán nem tudta, de könnyű
                  elgondolni: miről beszélhet a feleség az ilyen gyászos lehetőségek előtt való
                  estén az ellenfél segédjével. Aztán hát hogy szegény fölkel hajnalban, és megelőzi
                  őt fiákeren, és ott lesi rejtekben a történendőket...</p>
               <p>De a legnagyobb hálát a festménye rég keresett hiányának a megadásáért érezte. Ida
                  arca, ahogy ott feküdt a karjában, a rég keresett arc volt, az elnyaklott, szép
                  arc, az igazi színek és árnyékok. A szeme szinte lefotografírozta, hogy csak rá
                  kell másolnia a vásznára. Idának persze ez nem érdeme, de Csabának meg olyan
                  szerencséje, hogy szinte babonás tiszteletet ébresztett benne Ida iránt. A kép
                  sikere az ő művészi pályájának a fundamentuma. Ahogy Munkácsy pályája kezdődött
                     a Siralomházzal, Benczúr pályája Vajk
                     keresztelésével, Lenbach pályája Titusz
                  diadalívével. Még udvariasabb, még figyelmesebb, még melegebb volt Ida iránt.
                  És érteni vélte, hogy Ida miért vonul hideg felhőkbe. Burkolt szóval se kérdezte
                  soha a történtekről.</p>
               <p>- Feleségem nem lesz - gondolta -, annyi bizonyos, de ha letelik a terminusunk, és
                  elválunk, úgy érzem, hogy hiányzik majd nekem, sajolón hiányzik.</p>
               <p>A kép, Ida elnyaklott fejképe, már másnap ott fehérlett egy külön vászontáblán.
                  Életnyi nagyságban másolja rá a nagyképre.</p>
               <p>Az orosz herceg a következő napokban nála is bemutatta szalmaszín seprő-szakállát,
                  már hát olyan szalmához hasonlót, amilyen akkor a szalma, mikor az első dér
                  megfehéríti egy-egy szálát. Ahogy a képet meglátta, egyszerre vitte volna is. Nem
                  tudta, mit ábrázol, csak látta, hogy természetes színű, vérehagyott, szép női arc.
                  Tetszett neki.</p>
               <p>- Ezt ugyan semmi pénzért - mondta Csaba -, mert ez csak része annak a nagyképnek,
                  vagyis hát egy ennél még sokkalta nagyobb képnek. Mert csak még így színesen is
                  csupán vázolata egy nagyképnek.</p>
               <p>De hát ő megadja az árát a nagykép árában.</p>
               <p>- Mi lesz az ára annak a nagyképnek?</p>
               <p>- A nagyképnek? Ha majd megkészül az a nagykép, tárlatra kerül. Ott a zsűri
                  állapítja meg az árát.</p>
               <p>- Mikorra készül meg az a nagykép?</p>
               <p>- A tavaszra.</p>
               <p>- És mekkora lesz?</p>
               <p>- Két méter legalábbis a magassága. A szélessége: mint ahogy itt aránylik.</p>
               <p>- És hát mégis hát körülbelül mennyi lesz majd az ára?</p>
               <p>- Remélem: úgy ötvenezer márka körül.</p>
               <p>- Tyű, az sok!</p>
               <p>És elijedve rázogatta a szakállát.</p>
               <p>Mint később rávilágosodott: nem is volt herceg, csak gazdag orosz földesúr, aki
                  rákapott valahogy a magasabb vonalú műveltségre, s a képek becsét jobban csak
                  nagyság szerint mértékelte. Neki Meissonnier visszatérő Napóleonja kisebb értékű
                  volt, mint Pilotynak a Fáraója. S bizonyára kisebb pénzt adott volna Rembrandtnak
                  egy magaarcképéért, mint adott volna egy kirakati művészettel festett, szép női
                  fejért.</p>
               <p>- Hát mi lesz ez?</p>
               <p>- Sajnálatomra, nem mondhatom meg a címét.</p>
               <p>Az orosz szemén látszott, hogy furcsállja Csabának a makacsságát. Körültekintett a
                  szoba apró képein.</p>
               <p>A figyelme legott megállt egy vörös tónusú képen, amely dőzsölő királyt ábrázolt
                  dúsan meg­rakott asztalnál, viaszfáklyák világításában, udvari pompás népség
                  között. Könnyű abroncs­korona a fején. A szék mögött a vigyorgó Halál sújtásra
                  irányozza rá a kaszáját.</p>
               <p>Tetszett az orosznak.</p>
               <p>A kép mellett valamivel nagyobbacska kép: két kutya, amint rongyon huzakodva
                  játszik virágágyak között. Távolabb egy ijedt vénasszony, amint már előre ütésre
                  emeli a seprűjét.</p>
               <p>Tetszett az orosznak.</p>
               <p>Másik falnak is fordul. A szemét legott megfogja egy magányosan hegedülő, bús
                  cigánylegény, amint temetőben virágzó fák közt egy friss-hányású sírhalomnál áll,
                  és a sírhalomra nézve hegedül. A sírhalom fejfáján friss ibolyakoszorú. A legény
                  kalapja a földön.</p>
               <p>Tetszett az orosznak.</p>
               <p>A többi képen csak épp hogy átfutott a szeme.</p>
               <p>- Hát egyezzünk meg abban - mondta -, hogy megfesti a képet, aztán fizetem, amit a
                  zsűri szab árának.</p>
               <p>- De Tinyakov úr, engem a zsűri árszabása nem kötelezhet semmire. Hátha két vagy
                  három vevőm is jelentkezik egyszerre? Talán csak nem engedhetem, hogy egymás
                  hajába kapjanak?</p>
               <p>- Hát mi szokás olyankor?</p>
               <p>- Az a szokás, hogy a festő az mondja: ki ad többet érte? </p>
               <p>Az orosz már előre felbőszült az undok kapzsiságon, hogy őelőle ellicitálják a
                  képet. A feje szinte gőzölt.</p>
               <p>Haragos szemmel tűnődve fordul megint a falnak. A szeme megint megáll egy
                  képecskén. Angyalt és ördögöt ábrázol a kép, amint felhőasztalon kártyáznak. A tét
                  előttük két szív. Angyalkák kibicelnek. De ott áll a halál is az asztal végén. A
                  fél lábát mintha széken nyug­tatná, s a térdén könyökölve lesi, hogy melyik nyer
                  majd.</p>
               <p>No hát attól a muszkában még inkább felfortyant a vétel dühe.</p>
               <p>- Éntőlem ugyan senki el nem viszi a maga képét. Ha a kínai császár jön ide, annak
                  is coki! Akármilyen árat szab is a zsűri, én tízezer márkával fizetem felül. Kerek
                  tízezer márkával! De adja az úr írásban, hogy köti magát az én nevemhez!</p>
               <p>Csaba persze mindjárt beleegyezett. Leült az asztalhoz. Megfirkantotta az
                  írást.</p>
               <p>Az orosz megelégedetten olvasta. Csak ott komolyodott el kissé, mikor a végéhez
                     ért:... tízezer márka felülfizetéssel, melyet Iván Ivanovics
                     Tinyakov úr a mai napon előre asztalomra is fizetett.
               </p>
               <p>De hát gondolta: így szokás. Hát csak benyúlt a belső zsebébe, és vörösre hevült
                  képpel olvasta le a tízezer márkát Csaba asztalára.</p>
               <p>- Hát ezeknek az apró képeknek mi az ára?</p>
               <p>- Ezek csak vázlatok, kérem.</p>
               <p>- Nem azt kérdeztem, mik, hanem mi az áruk?</p>
               <p>Még mindig bőszült volt azokra a disznó kapzsiakra, akik őelőle elkaparintják a
                  képeket.</p>
               <p>Csaba vállát vonva tűnődött maga elé:</p>
               <p>- Mi árat mondjak ennek a bölénynek?</p>
               <p>A falon ott és az ebédlőben már akkor hatvannál is több volt az apró kép. De csak
                  három-négy híg színnel vázolt képek. Teljesen megfestve alig tíz.</p>
               <p>- Tessék itt is, ha körülnézne Tinyakov úr. - S nyitotta az ebédlő ajtaját.</p>
               <p>Tinyakov szemét legott megfogta egy kép: egy kolduló barátnak a képe, amint az
                  országúton jön a barát, szélfújta lombú, vén kőrisfa-sor között. A szamaras
                  kordéját vezeti, és a csuhája is lebeg a nagy szélben.</p>
               <p>S megint egy másik kép: tárt boltajtó. Egy sápadt és rongyos fiúcska bebámul a
                  boltba. Bent az ajtóhoz közel cilinderes és aranyláncos úr ananászt fontol a
                  kezében.</p>
               <p>Megint másik kép: magyar mező nyáron. Elöl egy eb, amint szűrön hever és ásít.
                  Távolabb a gazdája kaszál. Egy templom tornya kimagaslik a völgyből.</p>
               <p>Megint a másik kép: pálmafa alatt sebeiben haldokló beduin. Másik beduin nagy
                  érdeklődéssel emel ki a haldokló tarisznyájából egy aranyórát, s örvendő arccal
                  vizsgálja. A kép címe lent magyarul és franciául: Az irgalmatlan
                     szamaritánus.
               </p>
               <p>- Mi az áruk? - kérdezte egykedvű színnel Tinyakov.</p>
               <p>De a szeme csillogása elárulta a mohóságát.</p>
               <p>- Egyenkint? - kérdezte Csaba szintén egykedvű színnel.</p>
               <p>- Mondjuk, ha tízet veszek.</p>
               <p>- Hát különböző. Ahol csak egy a figura: ezer márka. Ahol több, mondja rá ön a
                  többletet.</p>
               <p>Az orosz leszedetett vagy tizenöt képet a falról.</p>
               <p>- Szignálja, kérem.</p>
               <p>Csaba készséggel fogott egy tubus umbrát, hígította terpentinnel.</p>
               <p>Az orosz maga is ráírta mindenikre a nevét tintaceruzával hátul.</p>
               <p>Aztán megint leszedetett még tízet. Aztán még négyet.</p>
               <p>Csak a figurátlan tájképek maradtak a falon, és vagy hat olyan tanulmányfő, amely
                  vén­asszonyt vagy vénembert ábrázolt. No meg Jolán képe. Azt az orosz csak éppen
                  megnézte, de hogy a ruha nem volt rajta megfestve, nem kívánta.</p>
               <p>- Hát az a nagy két vászon ott a falhoz támasztva?</p>
               <p>Csaba mutatja a húsvéti kép vázlatát. Az orosz nézi. Fejét rázza reá.</p>
               <p>- Hát az a másik?</p>
               <p>Csaba röstelkedve fordítja elő a Denevért. Állítja az állványra.</p>
               <p>Az orosznak azonban csillog a szeme.</p>
               <p>- Ez valami egzotikus kivégzés, ugye?</p>
               <p>- Az - hagyja rá Csaba -, indiai.</p>
               <p>- Nálunk Verescsagin festett efféle képeket. De ez jobb. A holdfény, az a
                  misztikus világítás... Jó. De micsoda szárnya van ennek a nőnek?</p>
               <p>- Bizonyára büntetés súlyosítására varrnak ilyet az elítéltre - mondja magát
                  gúnyolva Csaba.</p>
               <p>- Mi az ára?</p>
               <p>- Még nem volt tárlaton.</p>
               <p>- Mégis.</p>
               <p>- Tízezer márka.</p>
               <p>Az orosz alkudott hatra. Fizetett végre hetet. Csaba odaadta volna ingyen is,
                  ráadásul az apró képekre, csakhogy már egyszer szabaduljon tőle.</p>
               <p>- Délután elküldöm a speditőrt meg az inasomat - mondta az orosz.</p>
               <p>S még egyszer végigszemlélte a képeket, már akkor derült arccal.</p>
               <p>- Tretyakovot megüti a guta a másvilágon - mondogatta.</p>
               <p>S akkor vallotta meg, hogy a moszkvai Tretyakov képtárt csúfolja ő majd meg a maga
                  teljesen modern gyűjteményével.</p>
               <p>Mikor az orosz elment, Csaba csak bámult a halom bankóra az asztalán. Hetvenötezer
                  márka!</p>
               <p>Fordult, s ledőlt a díványára. Úgy vert a szíve a boldogságtól, hogy szinte
                  fájt.</p>
               <p> Csaba másnap a feketekávé után megszólalt.</p>
               <p>- Szíves engedelmével...</p>
               <p>- Tessék.</p>
               <p>- Aggódva tapasztalom ama különös nap óta, hogy kedvetlenebb, zárkózottabb a
                  szokottnál. Kérem: mondja meg egyenesen, ha valamiben hibáztam...</p>
               <p>- Nem hibázott.</p>
               <p>- De kész lélekkel megigazítom.</p>
               <p>- Nem hibázott. Csak vannak olyan napjaim... Szeretném, ha papiroson volna a
                  szerződésünk.</p>
               <p>- Hogy időnkint elém tegye az asztalra. És még azt mondja, hogy nem hibáztam.
                  Tudtommal nem is.</p>
               <p>Ida nem felelt, csak nézett várakozó, hideg szemmel: mi a mondanivalója az idegennek?</p>
               <p>Az idegen könnyű füstöcskét bocsátott a szivarjából a levegőbe. Az arcán valami
                  különös sugár játszott. Vélhető volt vidámságnak is, bizalmaskodásra való
                  hajlandóságnak is. Ida nyugtalanul nézte.</p>
               <p>- Pedig - kezdte Csaba - már nem várhatok tovább, hogy mikor találom ismét olyan
                  angyali kedvében, amilyen volt, mikor egy percre megengedte, hogy a keresztnevén
                  szólítsam.</p>
               <p>- És hát ön túlhágott az engedelmen!</p>
               <p>- De bocsánatot is kértem érte! Hát így bocsát ön meg? - Ida pillogott.</p>
               <p>- Az olyan bocsánatkérés... Devalválódik az olyan bocsánatkérés. Ha megismétlődik
                  a vétség, devalválódik. Ahogy a pénz devalválódik, ha a
                     fondja csekélyebbnek bizonyul a kellőnél.</p>
               <p>- Köszönöm, hogy ilyen finoman fejezte ki. Mondhatta volna magyarul: ha a
                  bankpince hazudik. De hát a lélek mélye is kincses pince. A hiányok itt
                  pótolhatók. “Egyetemes bűn­feloldozást” kérek teljes alázattal.</p>
               <p>- Idegenek nem szólíthatják egymást keresztnevükön.</p>
               <p>- Hát pedig most igazán bajos másképp kezdenem. - Ida gondolkodva hajtogatta össze
                  az asztalkendőjét.</p>
               <p>- Nem képzelhetem el: mi közlenivalója lehet bárkinek is, ha az csak keresztnévvel
                  kezdőd­hetik.</p>
               <p>- Ez pedig csak úgy kezdődhetik.</p>
               <p>Ida elkomolyodva simítgatta az összehajtogatott asztalkendőt, hogy szinte oly
                  vonalig egyez­tek a szélei, mint a levélpapirosé.</p>
               <p>- Ha becsületszavára köti magát - szólalt meg aztán -, hogy többé soha nem ismétli
                  meg ezt a kérését.</p>
               <p>- Azt nem tehetem, kisasszony. Minden fületlen gombért becsületszó: ez nekem nem
                  termé­szetem, kisasszony.</p>
               <p>- Hát akkor ne mondjon semmit.</p>
               <p>- De ha muszáj.</p>
               <p>Ida nyugtalanul bontotta szét az asztalkendőt, s hajtogatta megint elölről, mintha
                  az előbb nem jól hajtogatta volna. S kissé féloldalt is ült, ahogy szokott,
                  valahányszor Csaba egy-két mon­datnál hosszabb beszélgetésbe merészkedett. Ebben a
                  helyzetében nem nézegethetett Csaba a szemébe.</p>
               <p>- Hát, kérem, mondja - rándított a vállán szinte bosszúsan.</p>
               <p>- Kedves Ida, kedves jó Ida, maga jobb, mint amilyennek mutatkozik. És magának
                  minden sikerülhet, csak a szíve nemességét eltitkolnia nem sikerül. Teljesen nem
                  sikerül soha. Maga szenvedett énérettem...</p>
               <p>Ida felpattant:</p>
               <p>- De kérem, én nem szenvedtem! Éppen ez az, ami kedvetlenít, nyom engem ama nap
                  óta! Én nem Balogh Csaba úrért szenvedtem, ha szenvedtem. Én egy embertársamért szenvedtem!</p>
               <p>- Mondom: nem sikerül. De hát jó: higgye, hogy sikerül. Csak annyit engedjen meg,
                  hogy folytassam.</p>
               <p>- Folytassa. Nevem nélkül.</p>
               <p>- Neve nélkül nem tudom, mert félbeszakított.</p>
               <p>- Hát folytassa a nevemmel. De érezze, hogy nem úgy fogadom, ahogy kiejti.</p>
               <p>- No, hát annyira már nem élek vissza az engedelmével. Ha annyira kellemetlen
                  önnek...</p>
               <p>- Nekem az kellemetlen, ha azt véli, hogy kellemes. De nem is értem: micsoda ügy
                  lehet az, amelyet csak a nevem kiejtésével tárgyalhat. Nincs ma névnapom. S ha
                  volna is, idegenek nem ünnepelhetik egymásnak a neve napját. </p>
               <p>Csaba a fejét rázta.</p>
               <p>- Bocsásson meg, de igazán úgy érzem most magamat, mint akin szűk a ruha, s nem
                  mozoghat benne. Lehetetlenség... Vannak olyan ételek, hogy csak meleg tányéron
                  tehetők az asztalra. Ez az ügy nem kocsonya.</p>
               <p>- Én meg nem képzelhetek el semmi olyan ügyet, hogy egy mondatban is el ne lehetne
                  mondanom. Válassza talán azt az egy mondatot.</p>
               <p>- Csak ez nem mondható el egy mondatban. - Ida gondolkodott. Aztán fölvetette a
                  fejét.</p>
               <p>- Hát mondja el, ahogy akarja.</p>
               <p>S az asztal sarkára könyökölt, a kályhát nézte.</p>
               <p>- Hát kedves, jó Ida... De igen kérem, ne szakítson félbe... Hát kedves, jó Ida,
                  akár tiltakozik ellene, akár nem, de én magát oly nemes és disztingvált léleknek
                  ismerem... És bár köteleztem magamat, hogy teljesen idegen maradok... de
                  lehetetlen hallgatásba nyomnom, hogy oly hálát érzek ön iránt...</p>
               <p>Ida felbámult.</p>
               <p>- De hát ezt már elvégeztük.</p>
               <p>- Nem, kedves, jó Ida, nem a műhelyem szíves gondozásáról van most szó. Feljebb.
                  Lehetetlen meg nem ismernem, hogy mióta maga mellettem van, mintha valami
                  láthatatlan jóságos kéz lebegne fölöttem. Nem a malom napjáról beszélek. Megértem,
                  hogy magának érzékeny valami az.</p>
               <p>- Háthogyisne: annyi ember előtt ott... kigombolnak... (És elvörösödött.)
                  Igazán... Micsoda két neveletlen fráter az a két orvos!...</p>
               <p>- Én ebben igazán ártatlan vagyok. Én betakartam azonnal, mihelyt fölocsúdott.</p>
               <p>Ida a két tenyerébe takarta az arcát. Fölkelt. Csaba kérőn nyújtotta a kezét.</p>
               <p>- Ne menjen el, kérem, ne menjen el: mindjárt végzek. Hát rövidre fogom. De hogyan
                  mond­jam meg? Elhagy minden bátorságom.</p>
               <p>A bátorság szóra Ida arcáról egyszerre elmúlt a piros.
                  Állton maradt, és fejét fölvetve nyugodt-hidegen nézett Csabára.</p>
               <p>- Úgy érzem - folytatta Csaba, s a hangja meleg volt -, magának köszönhetem azt a
                  képemet. Magának az ideát, magának a kép arcát. Bocsásson meg, de nem lehet
                  másképp festenem. Már el is adtam a képet. Meg sincs még, és már eladtam. És
                  vettem magának belőle valamit, egy csekélységet. De nem merem elővenni a
                  zsebemből. És csakis azért merem említeni is, mert maga oly jó, hogy talán
                  remélhetem: mégse okoz nekem fájdalmat annak a csekélységnek a
                  visszavetésével.</p>
               <p>Ida összevonta a szemöldökét.</p>
               <p>- Nem tudom, miről van szó. De én is megvárom öntől, hogy nem kényszerít semmi
                  lekötelező-érzésre.</p>
               <p>- Nem.</p>
               <p>- Köztünk ilyesmi lehetetlen!</p>
               <p>- De mondom: nem. Éppen én óhajtanám, hogy ne érezze kötelezve magát még csak egy
                     köszönöm szóra se. Hiszen éppen ezért volt nehéz
                  megmondanom, mert attól a köszönöm szótól tartottam. Ígérje
                  meg, hogy nem mondja ki ezt a szót: köszönöm. Nem is
                  érdemes reá. Úgy adnám csupán, ahogy idegenek előtt a vendéglőben kedveskedünk
                  egymásnak egy-egy falattal. És fogadná ön is úgy, mintha idegenek előtt
                  fogadná.</p>
               <p>Ida aggódva pillogott:</p>
               <p>- De hát most nem vagyunk idegen szemek előtt.</p>
               <p>- Hiszen éppen ez köt gúzsba engem. Ezért nem merek belenyúlni a zsebembe. Hanem
                  most gondolok egy megoldásra: ideteszem az asztalkendő alá, és elmegyek hazulról.
                  Egy tágas műteremről hallottam, hogy bérbevehető. A Bavária körúton. Hát elmegyek,
                  megnézem. Nagyobb méret képbe festem meg az angyal tragédiáját: életnyi nagyságú
                  alakokkal. És hát innen úgyis elköltözünk maholnap. Megnézem a lakást is. Aztán ha
                  látom, hogy alkalmas nekünk, maga is megnézi. Bútor azonban nincs. Bérelhetünk
                  bútort is. Lehet, hogy én veszek is magamnak.</p>
               <p>S fölkelt.</p>
               <p>- Hát ideteszem. Ha aztán elmentem, vegye fel, ha szabad azt a jóságát is
                  remélnem, hogy elfogadja. Ha pedig nem: dobja ki az ablakon. Csak mégis hát ne a
                  fejemre. Engem belső kényszerítés vitt rá, hogy ezt a csekélységet hálámból
                  magának nyújtsam. Ha eldobja, Isten előtt tiszta a lelkem.</p>
               <p>És elsietett, szinte elfutott.</p>
               <p>Már lenn az utcán járt, és Ida még mindig ott ült a székén. Csaba bizonyára valami
                  ékszert vett neki. Elfogadhatja-e? Az ékszerre a szíve gyorsabban vert, de az elfogadhatom-e kérdésre szinte megállott.</p>
               <p>Végre is fölvette az asztalkendőt. A barna ékszertokról mindjárt látta, hogy
                  karperec van a tokban.</p>
               <p>A szíve megint gyorsan vert. A szeme szinte káprázott az örömtől, mikor a szépművű
                  arany­karperec eléje csillant a fehér selyembélésű tokból. A karperecen nem volt
                  ugyan gyémánt, de látszott rajta, hogy finomabb alkotás annál a lakat-formánál.
                  Egy órácska volt belémunkálva díszül, fillérnél nem nagyobb. Járt is. Később ugyan
                  kiviláglott, hogy csak olyan rosszul jár, mint minden női órácska, de hát nőknek
                  nem is az a fő, hogy az óra mutasson, hanem hogy ők mutogathassák.</p>
               <p>A csuklójára próbálta. Ráillett.</p>
               <p>Elgyönyörködve állt rajta a szeme.</p>
               <p>Soha neki senki nem vett ékszert, csak Csaba. És Csaba a maga pénzéből vette. És
                  Csaba őt mondta jónak és nemesnek, pedig ő a jó és nemes.</p>
               <p>Ha nem a férje volna az a Csaba, hogyan borulna most
                  nyakába, és csókolná meg a hála-örömnek könnyével! Ha nem a férje volna Csaba,
                  senkihez máshoz nem menne feleségül!</p>
               <p> Csaba csak este, vacsorára tért vissza.</p>
               <p>Megint úgy viselkedett, mint szoktak: némán bólintott jó estét, s az asztalhoz
                  ült. Nem kezdett szót.</p>
               <p>Ida is hallgatott.</p>
               <p>Vacsora után szoktak csak egy-két mondatot váltani. A másnapi főzésről, vagy ha
                  olyasmi történt, ami mind a kettőjüknek ügye volt: az időnkint megjelenő,
                  mindenféle városi cédula: hogy ők fizessék-e vagy bíróék? Vagy tanácskozás azon,
                  hogy vasárnap hova megy a társaság. Szép időben mindig együtt vacsoráztak kint,
                  kívül a városon. Csorba már hazautazott, hát Idának már nem kellett attól
                  tartania, hogy valaki mértéktelenül udvarol neki. Komaságot is kellett egyszer
                  vállalniuk. Kender ismételte meg a kérését azután, hogy Csaba is fizetett áldomást
                  a Luitpoldban: a fia hároméves, és még nincs megkeresztelve.</p>
               <p>- Elfelejtettem - mentegetőzött Ida előtt.</p>
               <p>Vagy hogy már meg is volt keresztelve a gyerek, de azt felejtette el. Ilyen apró
                  ügyeket beszéltek meg, míg Csaba a vacsora után való szivarját füstölte. Aztán
                  megint némán köszöntek egymásnak. Ida kis idő múlván lefeküdt. Csaba meg elment a
                  Luitpoldba. Éjféltájt tért haza, mint rendes házasembernek illik is.</p>
               <p>Hát azon az estén is a szokott csendben vacsoráztak. Csaba, mint mindig,
                  gondolatokba mélyedt arccal, eleinte a tányérja mellett újságot olvasva. Ida
                  figyelmesen az asztal rendje iránt, halkan szólogatva Katinak. Csaba előtt egy
                  pohár sör. Az asztal mellékén egy palack víz. Csaba akármennyire el is volt
                  mélyedve a gondolataiba, ha Ida a palackért nyúlt, többnyire megelőzte: ő töltött
                  neki. Egy-egy halk köszönöm volt minden beszédük.</p>
               <p>Mikor aztán a szivarig jutottak, Csaba oldalt fordult a székén, ahogy szokott.</p>
               <p>- Szíves engedelmével...</p>
               <p>- Tessék.</p>
               <p>- Látta ön, hogy annak az emlékezetes napnak az estéjén, már hát az előtte való
                  estén, leveleket írtam?</p>
               <p>- Láttam.</p>
               <p>- Gondolta, hogy önnek szól az egyik levél?</p>
               <p>- Nem.</p>
               <p>- Önnek szólt. Három levelet írtam. Az egyik önnek szólt. Mind a három levelet
                  eltéptem még aznap. Tegnap este az asztalunknál egy fiatal francia festőről
                  beszéltek. Meghalt. Hirtelen halt meg. Annyi idős volt, mint én vagyok.
                  Szívszélhűdés érte. Mit cselekszik ön, ha velem történik ez?</p>
               <p>- Nem tudom. Nem gondoltam eddig reá.</p>
               <p>- Mindenre jó gondolnunk. A törvény értelmében ön az örökösöm. A hagyatékom: a
                  képek és a pénz, ami a zsebeimben és fiókomban található. De van egy takaréktári
                  könyvem is. Az ön nevére. Az ön pénze: móringja. Hozzá van téve háromezer korona.
                  Azt az édesatyja még a házasságunk előtt adta, hogy ha netán kiadásaim volnának a
                  házassága napja előtt, ne zavarodjak meg. Hát azt a pénzt is betettem a
                  takarékpénztárba, márkákban. A könyvet azonban nem adtam oda önnek, mert pénzre a
                  férfi jobban vigyáz a nőnél. Most, hogy az a festő meghalt, arra gondolok, hogy
                  jó, ha megmondom önnek: hol a könyve. Hát a láda­kofferem rejtekében. Ahogy
                  felnyitja a ládám tetejét, bal felől tizenhat rézszeget lát, mintha a koffer
                  vásznát tartanák azok a szegek. Ha megnyomja az ötödik szeget a külső szélétől, és
                  a másik ötödik szeget a belső szelétől, az a két szeg bemélyed, és köztük a
                  fedélkeret megnyílik. Ott a könyve, a pénze. (Füst.) Utazáskor persze kiveszem, és
                  a zsebembe teszem, mert hiszen a koffert útközben ellophatják. (Füst.)</p>
               <p>Ida ámulva rebegte: - Köszönöm.</p>
               <p>Várta, hogy Csaba mond még valamit. Aztán ő szólalt meg:</p>
               <p>- Azt mondja: a móringom.</p>
               <p>- A móringja: a teljes móringja. S háromezer korona. Vagyis százháromezer korona
                  márkák­ban. Százhúsz fillérbe számítva a márkát.</p>
               <p>Ida olyat pillantott vagy hármat, mint a bagoly szokott, mikor napfénybe néz.</p>
               <p>- Engedjen meg egy kérdést - szólt végre -, hát miért vett ön el engem?</p>
               <p>Csaba az orrán fújta ki a füstöt, mint ahogy a tűzokádó sárkányokat festik.</p>
               <p>- Engedjen meg ön is egy kérdést: miért jött ön hozzám feleségül?</p>
               <p>És Idának a szemébe nézett.</p>
            </div>
            <div type="chapter">
               <head>16</head>
               <p>Csaba a következő napokban alig volt látható. Reggel még ki se világosodott, már
                  sietett az új műterembe. Csak alkonyat után tért haza. Evett, mint a farkas. S
                  alighogy elszívta a szivarját, lefeküdt. Már nem járt el a Luitpoldba.</p>
               <p>Végre Ida nem állhatta meg szó nélkül.</p>
               <p>- Hova jár ebédre? Ha szabad tudnom. </p>
               <p>Csaba vállat vont.</p>
               <p>- Sehova.</p>
               <p>- Sehova?!</p>
               <p>- Sehova. Nincs rá időm. </p>
               <p>Ida elszörnyedt.</p>
               <p>- Hát csak vacsorázik?</p>
               <p>- Elég az is most. Nincs időm. Karácsonyra el kell készülnie a képemnek.</p>
               <p>- De hát ki hajtja, hogy evésre sincs ideje?</p>
               <p>- Eszem én azért. Hozatok reggelenkint egy liter tejet meg két zsemlyét. Elég az
                  estig.</p>
               <p>- De hát elküldöm az ebédet.</p>
               <p>- Messze van: a Bavária körúton. Hiszen van ott vendéglő, ha éppen melegre éhezek.
                  De eszembe se jut estig néha még az a tej se.</p>
               <p>Másnap délben tizenkét órakor Kati kopogtatott be a műterem ajtaján. Négy-csészés
                  ételhor­dóban emelte szíjon az ebédet. És Ida is mögötte.</p>
               <p>- Bocsásson meg, hogy zavarom - mentegetőzött kissé elpirosodva -, de nekem
                  kötelességem...</p>
               <p>A műterem csupa rendetlenség és szemét, és terpentinszag. Egymás hegyén-hátán a
                  szűrök, süvegek, csizmák, és az angyal fehér ruhája egy sarokban. Az asztalon is
                  összevissza a min­den­féle festőszer, ecsettörlő rongyok, szappan, mosdótál,
                  festő-olajos üvegecskék, ecsetmosó bádog, tejes üveg, zsemlyedarabok, pipabagó,
                  szénpálcikáit, vetítőlámpák, fényképhártyák, szivarvégek s mindenféle kacat. De a
                  nagy állványon ott állt már rajzban, helyenkint alapozva is a nagykép: az angyal
                  tragédiája. Vele oldalt a kiskép.</p>
               <p>- Semmi takarítás! - idegeskedett Csaba - én itt ebben a rendetlenségben mindent
                  megtalálok. De ha maguk rendezkednek itten...</p>
               <p>- De ezeket a kiflivégeket csak nem keresi tán többé? Kati, nedvesítsen csak meg
                  egy rongyot, és törölgessen a padlón, amíg az úr ebédel. Előbb egy pohár sörért
                  ugorjon el csak.</p>
               <p>S míg az úr ebédelt, az asztaláról eltűnt a szemét, az üres tubusok, az üres
                  olajos és terpentines és szikkatívos üvegecskék. A padlóról eltűnt a por. A
                  kosztümök a fogasra kerültek, amely üresen állt ott.</p>
               <p>Meg se köszönte, csak vidáman rázogatta a fejét.</p>
               <p>- No hát, ha feleségem nem volna - mondta tréfásan -, csakis magát venném el
                  feleségül.</p>
               <p>Először történt, hogy vidámság hangján szólt Idához.</p>
               <p>S már öltötte is a hüvelykujjára a palettát, és fogta ismét az ecseteit.</p>
               <p>Kati csodálkozott, hogy Magyarországon a fiatal házastársak csak rövid
                  köszöntéssel - hat lépésnyi távolságból - búcsúzkodnak el egymástól.</p>
               <p> Ida maga keresett aztán lakást ott a műterem közelében. Talált megint
                  bútorozottat, egy özvegy hölgynek a lakását. Csak háromszobás kis lakás, és
                  árasabb a bíróék lakásánál, s konyhaedényeket is kellett beszerezniük. De hát az a
                  fő, hogy Csaba dolgozhasson.</p>
               <p>Ida megint talált kedves női barátra a házban: egy zeneiskolai
                  professzor-kisasszonyra meg annak a húgára. Karolin Rupprecht
                  volt az ajtajuk névtáblácskája. A fiatalabbnak Teréz a neve. Mind a kettő túl
                  már a virágzás korán, s mind a kettő ritkás aprófogú és szeplős, csontos bajor
                  lány. És mind a kettő sóhajtja, hogy milyen nehéz a férjhezjutás a mai
                  világban.</p>
               <p>- Már nincs szerelem, csak számolótábla.</p>
               <p>Karolin mégis egy kocsigyárost emlegetett, hogy fiatal leány korában mennyit
                  táncolt vele, és mennyi csokrot kapott tőle. Teréznek egy drogériás legény volt az
                  udvarlója, és senkinek nem voltak olyan finom parfümjei a városban, mint őneki. A
                  két udvarlóból csak elfakult írású levelek maradtak meg. Meg is mutatták Idának,
                  hogy mondja meg hát: volt-e valaha nő, akinek szebb leveleket írtak valaha
                  férfiak?</p>
               <p>A két kisasszony aztán még vagy négy más őszi virággal kapcsolta ismeretségbe
                  Idát. Délutánonkint muzsikáltak, esténkint színházba, hangversenyekre jártak,
                  Millnernét is persze a társaságukba vonva, és hát olyankor a karperec is rajta
                  volt Ida kezén. De Csaba is elment néha velük, mikor esős volt az idő, hogy csak
                  déltájt festhetett valamicskét. Február végére mindenképpen rámában akarta látni a
                  képét.</p>
               <p>Eleinte a párizsi tárlatra szánta. Aztán a münchenire. Januáriusban már arra
                  gondolt, hogy a kép magyar levegőjét nem értik meg az idegenek: Pesten kell
                  bemutatnia.</p>
               <p>Már akkor a kép kész is volt. Meg is írta Tinyakovnak, hogy megnézheti Pesten, ha
                  akarja. Tinyakov telegramban felelt: Kérek róla fotografiát. A
                     képet majd a pesti orosz konzulátus útján juttassa hozzám.
               </p>
               <p>Idának igen tetszett a kép - persze nem hangosan - s legjobban hát a fő
                  figura.</p>
               <p>Szép is volt az a haldokló női arc, szebb is az ő arcánál, bár ezt nem ő gondolta;
                  csak a két Rupprecht-kiasszony susogta a háta mögött. Az angyal finom kezét is az
                  ő kezéről festette Csaba otthon. Az egyik kéznek széjjel az ujjai a rögös földön,
                  a másik kéz erejehagyottan lecsüngő. Különösen mesteri volt az alól-fordult szárny
                  tollainak a szerteziláltsága, a másik szárnynak erőtlen elvetődése. Vagy öt férfi
                  és vagy hat asszony a bámuló, és vagy három gyermek. A férfiak körül háromnak
                  áhítatosan a markában a süvege. Valamennyinek az arca ijedten csodálkozó és naptól
                  barna. Durva, nagy kezük különösen szembeötlő, hogy az angyal két finom, szép kis
                  keze ott fehérlik. Hátul patak-malom, szamaras talyiga, futó gyermekek vagy öten.
                  Egyik a kezét is a szájához emelve kiált be a malomba. A másik hívón int valakinek
                  oda-futtában. Fűzfák, nyárfák kéklenek a messze távolban, a kaszáló mögött.</p>
               <p>Csaba egy vasárnap a barátait összehívta, hogy megmutassa nekik a képet:</p>
               <p>- Kérlek, csak a hibát, csak ami hibát látsz... </p>
               <p>Hát a jó barátok meg is jelentek. Néztek, hallgattak. Hátralépkedtek; távolból is
                  szemlélődtek. Közel is hajoltak, úgy is vizsgálódtak.</p>
               <p>- No hát remek - mondta egyik-másik -, remek. Gratulálok.</p>
               <p>És dicsértek egyes részeket is. De mind olyan komoly arccal, mintha nekik kellene
                  közös költségen megvenniük a képet.</p>
               <p>Ida tizenegy óra tájt egy tál tepertős pogácsát tétetett Katival az asztalra, s
                  egy palack konyakot és szivart is.</p>
               <p>A festők mindjárt megvidámultak, különösen Kender.</p>
               <p>- Mi a manó: Crème de la Crème de Cognac, ötbetűs! - Idának
                  még inkább dicsérték a képet, és gratuláltak, hogy a férje egy ugrással a nagy
                  művészek között terem.</p>
               <p>Csaba azonban borongva állt a képe előtt. Nem azt várta ő, hogy dicsérjék, hanem
                  azt, hogy amit az ő szeme nem lát, mondják meg: most még javíthat rajta. Ha valaki
                  Munkácsynak a Honfoglalására már a kép vázlásakor
                  megmondja:</p>
               <p>- Miska, ez színpadi csoportkép!...</p>
               <p>Ha valaki Tiziánnak megmondja annak idején a velencei Mária
                     templomba menetelére, hogy a gyermek Mária figurája túlságosan kicsiny, s
                  a koponyája, haja búbosabb a kelleténél, arca nem bájos gyermekleányarc... mint
                  ahogy a Laokoon szobor gyermekeinek is az a hibájuk, hogy a fejük nem gyermekfej.
                  Ha valaki Benczúrnak megmondja, hogy Buda visszafoglalása
                  képén a magyar urat fesse főfigurának, és ne az osztrák generálist...</p>
               <p>Egy óra felé, mikor már eloszlott a társaság, csak Kender udvarolt még az
                  asztalnál a koma­asszonynak, meg Mikey és Borbereky álldogált még ott, de már ők
                  is a kalapjukat lógatva, Csaba megszólalt:</p>
               <p>- Maradjatok még.</p>
               <p>S idegesen csapott az asztalra:</p>
               <p>- Hát egyetlen jó barátom nincs nekem, mikor legjobban kellene!?</p>
               <p>- De hát mit akarsz! - hörkent rá Mikey - a képed szép is, jó is. Van benne
                  valami, ami az örökműveken, de viszont nincs benne valami, aminek benne kellene
                  lennie. Nem tudom, micsoda. Hát nem is mondhatom meg, hogy micsoda.</p>
               <p>- Lehetetlen, hogy ne lássatok itt hibákat a festésben is. Ti is tudjátok, hogy
                  maga a festő néha csak évek múltával látja meg a képének egyik-másik hibáját.
                  Minden festőnek hályog van a szemén. Benne látja a képében azt is, amit csak
                  beleérzett. Mindent olyannak lát, amilyennek elképzelte, nem ahogyan megfestette,
                  míg meleg tőle a feje.</p>
               <p>Borbereky vállat vont:</p>
               <p>- Én azt gondolom, hogy ebből a képből nem hiányzik semmi. Csak a téma maga
                  annyira új, hogy szinte ordít.</p>
               <p>- Hát most már én is sejtem - eszmélkedett Mikey -, hogy mi az, amit én itt
                  hiánynak érzek. Ez a kép történelmi kép voltaképpen. A történelmi képen mindig
                  látható az is, ami nincs rajta: az előzmény. Mi ennek a történetnek az
                  előzménye?</p>
               <p>Borbereky is csak nézett, gondolkodott:</p>
               <p>- Csakugyan hát ez...</p>
               <p>- Még! - zaklatta őket Csaba - mondjatok még valamit, ami hiba! Ami hiány! Amit én
                  nem látok!</p>
               <p>Borbereky vállat vont:</p>
               <p>- Vessz össze velünk este a Luitpoldban: majd akkor megmondjuk.</p>
               <p>Kender maradt utolsónak:</p>
               <p>- Ne hallgass rájuk, komám - vigasztalta bizalmasan -, az a valóság, hogy a képed
                  nagyszerű! Remekmű! Ilyet nem alkotott senki ebben a században. Ez az igazság,
                  komám. Nincs ebben hiba, komám, egy vonás se, csak művészet és művészet. Én
                  mondom.</p>
               <p>Csaba ránézett:</p>
               <p>- S kérsz ötven márkát.</p>
               <p>- Csak húszat, komám, nem többet, csak húszat.</p>
               <p> Ida már ezeket a beszélgetéseket nem hallotta. Csodálkozott az ebéd folyamán,
                  hogy Csaba még a szokottnál is komolyabb.</p>
               <p>- Mi lelte, ha szabad tudnom? - szólalt meg a szivarnál.</p>
               <p>- Nem tökéletes a képem.</p>
               <p>- Nem tökéletes? Mindenki magasztalja, hogy remekmű.</p>
               <p>- Valami hiányzik belőle. És teljesen igaz. Mikey látta meg.</p>
               <p>- Mikey magához képest fakupa. A fakupa bírálja-e az aranyserleget!</p>
               <p>Csaba szomorkásan mosolygott.</p>
               <p>- Köszönöm ezt a kedves bosszankodását, de hát hiába: igaz.</p>
               <p>S elmondta neki: mi hiányzik.</p>
               <p>Ida összevont szemöldökkel hallgatta.</p>
               <p>- No hát - csapott az asztalra - akkor ön is fakupának érzi magát! Bocsánat a
                  szóért, de ez az igaz! Mert ez a kép nem történelmi kép. Az a kép ballada. A
                  balladában homálynak nevezzük, ami nincs szemünk elé írva, de a műbe beleérezhető.
                  Képben, ahogy hallom: hiánynak neve­zik. Éppenséggel nem hiány, sőt az a fő
                  értéke, az benne az égi vonás. A másvilágról nekünk nincsenek értesüléseink. Ez a
                  kép egy eleven meteor. Honnan jött? A rejtelmek világából. Miért jött? Nem tudjuk.
                  De előttünk esett le a földre, s ezt a momentumot ábrázolja a kép.</p>
               <p>Csaba hanyatt dőlve bámult Idára. Még a haja is borzadozott.</p>
               <p>- Meteor - rebegte elnedvesült szemmel -, “Meteor”... Ida!
                  Hogy csókoljam meg magát?! Leg­alább a kezét... Meteor!...
                  Ahogy Zichy Mihály festette a hulló csillagot! De az az én képem­hez mérve:
                  subick!</p>
               <p>Ida kissé sértődve, de örömtől is dobogó szívvel sietett ki a szobából, hogy a
                  kézcsóktól nem szabadulhatott.</p>
               <p> Csaba hát dolgozott tovább.</p>
               <p>Ő maga talált rá, hogy a fő figurája elé néhány szál laboda, mácsonya, fűszál - mi
                  illik még: rá kell festenie, s hogy ezek a növények a fő figuráján távlatilag
                  átnyulladjanak. Munkácsynak a Pilátus előtt álló Krisztusát is így előzi a római
                  katona dárdája. Talált afféle száraz prepará­tumokat a festőakadémia szertárában,
                  könyvekben is. Csak épp hogy a képe világításának a vonalába kellett
                  beillesztenie.</p>
               <p>Már akkor a megmaradt apró vázlatokat és próbaképeket is eladogatták, hogy ne
                  kelljen azoknak is külön láda, külön pakolózás, Pestre. Münchenben jobban meg is
                  veszik. És hát Csaba megint új képen dolgozik, megint csak sokasodik az apró.
                  Ráírta mindeniknek a rámájára hátul: mennyi az, amelyen alul Ida ne adja el a
                  képet. Az első és az utolsó numerust ne nézze Ida, csak ami közbül van. Jolán
                  képére nem írt semmit. Ida értette, hogy az az egy kép nem eladó.</p>
               <p>Hát kopogtattak is egyre-másra a képkereskedők. Ida kétszer-háromszor annyi árat
                  mondott, mint amennyi oda volt írva. S mosolygott magában: hogyan alkudoznak,
                  többet ígérve annál, amennyiért a képet odaadta volna.</p>
               <p>Egy francia-földi is járt ott. Az valamennyi képre ígért egyben ötezer márkát.</p>
               <p>- De a vázlatkönyveket is beleszámítjuk, és azt a szőke női fejet is, amelyik nem
                  eladó.</p>
               <p>Idának ezekre nem volt numerusa. Kérte, hogy másnap vagy délután jöjjön el ismét.
                  Az azonban nem várt, neki utaznia kell az egyórai vonattal vissza Párizsba.</p>
               <p>- Hát csak egy órát. Egy óra múlván térjen vissza s’il vous
                     plait, Monsieur.
               </p>
               <p>S öltötte a prémes kabátját, sietett Csabához.</p>
               <p>- A vázlatkönyvek nem eladók - mondta Csaba -, hiszen sok képötletem van bennük
                  egy-két vonással papirosra vetve, s némely helyen csak két zöld szín ecsetvonása
                  egymás mellett: egyik sötét, másik világos. Azok növényeknek az árnyék jegyzetei.
                  Nem eladók. Azt a szőke női fejet meg tegye, kérem, valahová félre, hogy ne
                  akadjon belé senkinek a szeme. Talán a szekrényembe, vagy a maga szobájába.</p>
               <p>- Az én szobámba? - képedt el Ida.</p>
               <p>- Akárhova, csak ne lássák a vevők. Krétarajz: értéktelen. Hanem ha már itt van,
                  arra kérem: a ládámban felül, az apróságok rekeszében van egy kis flakon; rá van
                  írva: Szemvíz. Küldje át. Az este német újságokat olvastam,
                  és fátyolozik a szemem.</p>
               <p>S odaadta a ládája kulcsát Idának.</p>
               <p>- Az ágya fölé akasztom - mondta kedvetlen szemmel Ida. - Csaba az első percben
                  csak nézett, hogy miért akasztaná Ida a kulcsot az ágya fölé? De aztán megértette,
                  hogy Jolán képéről szól.</p>
               <p>- Jó oda is.</p>
               <p>Ida készségesen teljesítette aztán a megbízást. Már csak azért is, mert az a láda
                  mindig zárva volt előtte.</p>
               <p>Hát nem is volt abban semmi, csak az aprólékok rekeszében holmi rég ott heverő
                  inggombok, szappan, tükröcske, úti szivartárca, egy francia-földi Baedeker s más
                  efféle utazásra való apróságok.</p>
               <p>Érdeklődéssel nyomta meg a titkos rekesz két gombját is. Hát csakugyan megnyílt
                  egy tenyér­nyi zsebecske, és előkéklett egy levélboríték. A borítékban
                  takarékpénztári könyv: Ó Ida néven. A pénz jegyzése bent: 85 834 márka.</p>
               <p>Ida visszatette a pénzt. Gondolkodott.</p>
               <p>- A pénzemért vett el, annyi bizonyos. De hát, ha itt a pénzem: miért tartja
                  magánál? És miért tart magánál engemet is?</p>
               <p>Délben odatette a kulcsot Csaba tányérja mellé, s megszólalt.</p>
               <p>- Jobban van a szeme?</p>
               <p>- Köszönöm. Semmi bajom.</p>
               <p>- Visszategyem a szemvizet?</p>
               <p>- Otthagytam a műteremben.</p>
               <p>- Megbocsátja talán, hogy a titkos rekesz gombját is megpróbáltam.</p>
               <p>Csaba elmosolyodott.</p>
               <p>- Megnézte a könyvét, hogy megvan-e? Remélem: nincs benne hiány?</p>
               <p>- Sőt éppen azért szólok, hogy több pénzt tett be a nevemre, mint amennyi engem
                  illet, ha ugyan illet csak egy márka is. Mert hiszen ön azzal a pénzzel szabadján
                  rendelkezhetett. Nem vonhatta volna senki számadásra az évünk végén. </p>
               <p>Csaba elkomolyodott:</p>
               <p>- Nem vagyok rabló. A házasságunk terminusa három hónap múltával lejár. A magyar
                  törvények szerint: ha a nő elhagyja a férjét, és a hivatalos szólításra se tér
                  vissza, a válópör csak a gyermekek fölnevelésére kötelezi a férjet. A mi
                  válóperünk simán pereg le majd.</p>
               <p>- De ön nem tartozik vele, hogy visszaadja a móringomat.</p>
               <p>- Lehet, hogy a törvény nem kötelez reá. De hát vannak belső törvények is...</p>
               <p>Ida becsülő szemmel nézett Csaba arcára.</p>
               <p>- Szép nyilatkozat.</p>
               <p>- Nem azért mondtam, hogy dicséretet sarlózzak érte.</p>
               <p>- De viszont én meg nem fogadhatok el olyan pénzt, amely engem nem illet.</p>
               <p>- Mi nem illeti magát?</p>
               <p>- Hát az a háromezer korona se, amit apám előre adott.</p>
               <p>- Az is a maga pénze.</p>
               <p>- Nem. Az az önök kettőjük ügye. Aztán hát, mióta együtt vagyunk, mennyi ruhát
                  vettem és cipőt és kalapot. Csak nem gondolja, hogy elfogadom öntől?</p>
               <p>Csaba vállat vont.</p>
               <p>- Leszámíthatja, ha éppen...</p>
               <p>- És hát a lakásbér is. Önnek elég lett volna egy szoba és egy műterem. És hát
                  ahányszor hotelben, vendéglőben költöttünk, az én külön számlapom...</p>
               <p>- Azokat biz én megsemmisítettem.</p>
               <p>- Megsemmisítette?</p>
               <p>- Meg. Nem volt rá jogom talán?</p>
               <p>- De hát hogy költhet ön egy idegen valakire?</p>
               <p>- Hogy takaríthatja ön egy idegen valakinek a műhelyét? Hogyan gondozhatja ön egy
                  idegen valakinek a ruháit, lakását, asztalát? Hogy stoppolhatja egy idegennek a
                  harisnyáját? Hogy futhat ön egy idegen valakinek szemvízért?</p>
               <p>Ida elpirosodott a stoppolhatja szóra.</p>
               <p>- Hát... hát... az már csak úgy... benne van a nők természetében...</p>
               <p>- Hát az meg a férfiaknak van meg a természetében, hogy nem fogadnak el semmi
                  olyan szívességet, amit nem viszonozhatnak.</p>
               <p>Ida gondolkodott.</p>
               <p>- Mégis kérem hát: vegye ki azt a pénzt, ami az én külön költségem, a
                  takarékpénztárból.</p>
               <p>- Vegye ki maga, ha éppen annyira fáj az a ruha és miegyéb költsége. Tessék, itt a
                  kulcs. Én nem is tudom, hogy melyik mennyi volt.</p>
               <p>- De én tudom, mindeniknek az árára emlékszem.</p>
               <p>- Hát tessék: tartsa magánál a kulcsot.</p>
               <p>- Nem: csak a könyvet veszem ki.</p>
               <p>S indult is a kulccsal. Kivette a könyvet. Visszatette a kulcsot az asztalra. Az
                  íróasztalról papirost vett fel és ceruzát. Mindjárt nekiült, és számolt,
                  számolt.</p>
               <p>Csaba mosolyogva nézte: hogyan dolgozik.</p>
               <p>- No, ez megint megfesteni való: ahogy egy nő számol.</p>
               <p>- Csak nem gondolja, hogy...</p>
               <p>- Nem, csak az arca érdekes, mikor gondolkodik, hogy kilenc meg tizennyolc...</p>
               <p>Ida félreült az íróasztalhoz. Sebesen firkált. Gondolkodott.</p>
               <p>Megint firkált.</p>
               <p>- Tessék: 6751 márka csak a ruha és a lakás, az ön egy szobáját és műtermét
                  leszámítva. Jézus Mária! Hát a konyhaköltség?</p>
               <p>- Én nem írogattam. Mondtam, hogy a kabátomban a tárcám: vegyen ki belőle amikor,
                  amennyit akar.</p>
               <p>- Véltem, hogy írogatja.</p>
               <p>- Nem írogattam.</p>
               <p>- Mondjuk, hogy havonkint 300 márka volt.</p>
               <p>- Annyi nem volt.</p>
               <p>- Mondjunk kétszázat.</p>
               <p>- Annyi sem volt.</p>
               <p>- De annyi volt. A cselédbért is beleszámítva meg a villamosvilágítás meg a fa meg
                  a szén meg más minden. Több is volt.</p>
               <p>- Hát számítson kétszázat.</p>
               <p>Ida számított.</p>
               <p>Aztán megint az utazás költsége jutott eszébe, hogy azt is meg kell felezniük.
                  Azután a napernyője, azután meg az ajándék, amit a keresztfiuknak adtak... Már
                  tizenhatezer márkán is fölül firkált a ceruza.</p>
               <p>- Én vegyem ki a takarékból, vagy maga?</p>
               <p>- Nem nézte meg a könyvet. Fordítson csak a boríték belső lapjára.</p>
               <p>Ida akkor olvasta: Fenntartással.</p>
               <p>- De hát mi az a fenntartással?</p>
               <p>- Az, hogy csak magának adják ki.</p>
               <p>- De hiszen azok nem ismernek engem.</p>
               <p>- Próbálja meg, hogy nem ismerik-e? </p>
               <p>Ida bámult.</p>
               <p>- Soha életemben nem jártam takarékpénztárban.</p>
               <p>- Csak lépjen be az ajtón: eligazodik. Annyi pénzt vesz ki, amennyit akar. Akár a
                  teljes összeget is kiveheti.</p>
               <p>Idának ez sehogy se fért a fejébe.</p>
               <p>El is ment mindjárt három órakor. Belépett. A feliratok csakugyan eligazították.
                  Jelentkezik az ő rekeszénél, hogy pénzt venne ki. Adnak neki egy számcédulát, és
                  kérik, hogy a pénztárnál üljön le.</p>
               <p>Néhány perc múlva szólítják:</p>
               <p>
                  - Frau Ida von O!
               </p>
               <p>A pénztáros néz egy könyvbe meg őrá. Aztán fogja a bankókat: fizet.</p>
               <p>- Hát kérem, honnan tudja ön, hogy én vagyok az a Frau Ida von
                     O?</p>
               <p>A pénztáros eléje tette a nagy üzleti könyvet.</p>
               <p>- Ide van rajzolva, kérem, az arcképe.</p>
               <p>Ida kivette a pénzt. Tette vacsora előtt az asztal szélére a könyvecskével és
                  kulccsal együtt. Hogy majd vacsora végén odatolja Csaba elé.</p>
               <p>- Hát jó lesz útiköltségre - nyugodott meg Csaba. - Talán ott is maradunk április
                  végéig Pesten. Talán önnek jobb is.</p>
               <p>- Ahogy óhajtja.</p>
               <p>- Nem, ahogy önnek jobb. A könyvet én tegyem el? - Ida nézett rá.
                  Elhalványult.</p>
               <p>- Magamnál tartsam?</p>
               <p>- Ahogy akarja. Most már tudja: hogyan adják ki. Kérheti azt is, hogy utalják át
                  Pestre vala­melyik bankba. Kevesebb az átváltási költsége. Bankcímekkel szívesen
                  szolgálnak - ha kedvesebb önnek, hogy ott a pénze.</p>
               <p>Ida olyanokat pillantott, mint akinek pisztolycsövet irányoznak a mellére.</p>
               <p>- Miért volna kedvesebb?</p>
               <p>- Hát... hogyha van valakije...</p>
               <p>- Valakim?</p>
               <p>- Valakije, aki miatt talán nehezen várja a terminusunk lejártát. Vagy mondjuk
                  így: ha azt véli, hogy jobb szabadon élnie. A pénz a móringja, most már az ön
                  kezében van. Amint láthatta: csak önnek adják ki. Csakis önnek. Nekem, a férjének
                  se adnák ki, mert az van beleírva a könyvbe: csak egyesegyedül
                  ő veheti ki. A pénzével tehát ön rendelkezik. És hát így, ha van valakije,
                  akihez csak miattam nem lehetett férjhez mennie, mert hát a móringja nálam volt,
                  láthatja, hogy ez a kénytelenség megszűnt. Nem szükséges önnek még három hónapot
                  várnia. Ha azonban ön nem juthat másképp ahhoz a kétszázezer koronához, amelyet az
                  édesatyja a házasságunk egy évi terminusához kötött, akkor maradunk, ahogy eddig.
                  Csak arra kérem mégis, hogy ha eltávozik, ne szótlanul cselekedje. A barátaim azt
                  vélnék, hogy...</p>
               <p>Ida fölkelt. Sápadtan, meredten, mint valami márványszobor.</p>
               <p>- De ön mit vélne, ha maradnék?</p>
               <p>Csaba meghőkölt.</p>
               <p>- Semmit. Hát mit?... Egyáltalán nem gondoltam rá, hogy bármiképpen is
                  vélekedjék.</p>
               <p>- A polgári házasság-forma nem kötelezett bennünket együttélésre. És mi se
                  köteleztük magunkat semmi ígérettel egymásnak. Csak arra...</p>
               <p>- Kérem: minden pontjára emlékszem a szerződésünknek. Becsületemre fogadtam, hogy
                  tiszteletben tartom a mi külön szerződésünket, ahogy ön megszabta. A második
                  pontja így szólt: Akkor válok el, amikor akarok. Ezzel
                  szemben arra kértem, hogy egy évig maradjon velem. Erre ön hallgatott. Nők
                  ígéretét nem szokás becsületszóhoz kötni, de viszont a hallgatásnak beleegyezés a
                  magyarázata a pszichológia szótárában. Hát nem értem: mért sértődik meg azon, hogy
                  odakínálom udvarias aranytálcán: ha tetszik, szabad. A személyével is szabadon
                  rendelkezik, a móringjával is.</p>
               <p>Ida szinte leroskadt a székre. A szeme azonban egyre Csabán.</p>
               <p>- De az is benne van a szerződésünkben, hogy magunk között idegenek vagyunk...</p>
               <p>- Nem szegtem meg. Szíves engedelmét kértem néhányszor...</p>
               <p>Ida fölkelt.</p>
               <p>- Nem az - felelte méltóságosan -, de hogy maradjak egy idegen
                     férfival egy lakásban?</p>
               <p>- Mint eddig.</p>
               <p>- Ha azt mondja, hogy elmehetek.</p>
               <p>- Csak arra való gondolatból, ha netán óhajtása, hogy elmenjen. Gondoltam: van
                  valakije...</p>
               <p>Nem folytatta. Ida behunyta a szemét, és a szempilláján könny csillant meg.</p>
               <p>Csaba megrendült.</p>
               <p>- De hát kérem... Ida... édes jó lélek... mit vétettem?...</p>
               <p>Ida elfordult. A szobájába indult.</p>
               <p>Csaba utána szökkent. Fölcsavarta az ajtó mellett a villamoslángot.</p>
               <p>- Bocsásson meg, hogy a szobájába lépek, de igazolnom kell magamat: eszem ágában
                  se volt, hogy bármiképpen is eltávolítsam magamtól...</p>
               <p>Idának már akkor zsebkendő volt a szemén. Az ágya szélén ült, és az éjjeli
                  asztalkájára borulva szepegett, hogy szinte rázkódott belé.</p>
               <p>- Ida, kedves Ida... hát hallgasson meg. Érezheti a hangomon, hogy még csak a
                  gondolata is távol volt tőlem bármi bántó szándéknak. Nem is tudom, hogy mit vett
                  annyira a szívére?</p>
               <p>- Kérem, hagyja el a szobámat!</p>
               <p>- Ha kijön maga is. Nem fekhetek le azzal a tudattal, hogy magának könnyeket
                  okoztam.</p>
               <p>- Kérem, menjen a helyére.</p>
               <p>S fölkelt, megtörölte a szemét. Csaba visszatért az asztalhoz. Leült.</p>
               <p>Megint fölvette a szivarját.</p>
               <p>Ida az ajtóban maradt, az ajtófélfának támaszkodva. Nézett Csabára vizes
                  szemmel.</p>
               <p>- Ön kiadta nekem az utat.</p>
               <p>- De éppenséggel nem.</p>
               <p>- Amikor azt mondta: mehetek, ha kedvem van rá. Hát mondhatja-e tisztességes nő:
                     nem megyek, maradok?
               </p>
               <p>S akkor megint elöntötte a könny az arcát. A kezét a szemére takarta.</p>
               <p>Csaba hozzásietett.</p>
               <p>- De ha én kérem rá, hogy maradjon.</p>
               <p>S ezt mondva gyöngéden átölelte, s megcsókolta Idának arcára tapasztott,
                  könny-vizes kezét.</p>
               <p>S ez a magától való mozdulata annyira természetes volt, mint mikor síró gyermeket
                  vigasz­talunk. Sem ő nem gondolt reá, hogy vét vele a szerződésük ellen, sem
                  Ida.</p>
               <p>- Ha én mondom azt - folytatta Csaba -, hogy akármilyen idegenül éltünk is egymás
                  mellett, a maga jóságos kezét nem érezhetem idegennek. No, jöjjön vissza: üljön
                  le. És már gondoltam is rá, hogy azon a napon, amikor az évünk lejár, nem nézhetek
                  majd sajnálat nélkül maga után. No, hát ne sírjon. Bocsásson meg, ha vétettem. És
                  a bocsánata jeléül nyújtsa ide a kezét.</p>
               <p>Ida nyújtotta. Csaba csókolta. S visszaültek az asztalhoz.</p>
               <p>- Csak ha megígéri - rebegte Ida a könnyeit letörölve -, hogy azt a takarékkönyvet
                  visszateszi a maga ládájába, és a kulcsot is a maga zsebébe. Ilyen hirtelen, ilyen
                  idegen országban nekem nincs hova mennem.</p>
               <p>- No hát balul értett.</p>
               <p>És arról kezdett szót, hogy a következő héten ládába göngyölgeti a képét: térnek
                  vissza Pestre.</p>
               <p>- Hát holnap megkezdjük a búcsúlátogatásokat, ha nem ellenzi. Meghívjuk őket egy
                  vacsorára. Csak azokat, csak abba a vendéglőbe, ahol minket fogadtak
                  vacsorával.</p>
               <p>Már világos volt neki, hogy Idának nincs senkije.</p>
               <p>Viszont Ida meg arra gondolt a keserve orkánjában is, hogy Csaba azért költözik
                  Pestre, és azért kínálta oda neki a szabadságot korábban a terminusnál, mert
                  Csabának most már van pénze, van jövője, tehát visszatér napnyugatról napkeletre:
                  a valakijéhez.</p>
               <p>Bizonyosnak is látszott. Azon a napon, amelyen Csaba először említette, hogy
                  Budapestre térnek vissza, Csabának megint levele érkezett, gyászkeretes, mint az
                  előbbi levél, és a címen Jolán írása. Ida ismerte már azt az írást. Csabának
                  könnybe lábadt a szeme, hogy a levelet olvasta, de Idának nem szólt róla semmit.
                  Azonnal az asztalhoz ült, és levelet írt, hosszú levelet. Közben háromszor is
                  megtörölte zsebkendővel a szemét. Aztán a levelet magával vitte, s bizonyára maga
                  is adta fel a postán.</p>
               <p>Ida nem találta meg a leveleket, pedig ugyancsak kereste. Különösen a
                  másodikat.</p>
               <p>Bár megtalálta volna.</p>
               <p>Az első gyászkeretű levél arról szólt, hogy Jolánnak az ura megint kártyázott. Nem
                  is igen vesztett: mégis főbe lőtte magát. Mert a birtokot kivette Csaba a kezéből,
                  s vissza, a húga nevére íratta, s olyaténképpen, hogy a “haszonélvezeti jog” az
                  övé, Csabáé legyen. Bérbe is adta azonnal a birtokot a falubeli földműveseknek,
                  feles haszonra, amely az ő távollétében a húgának fizetendő. Jolánnak csak a
                  négyholdnyi belsőség maradt: a konyhakert, gyümölcsös, baromfiudvar meg a virágos
                  udvar a ház előtt. Jenőnek bele kellett ebbe egyeznie, mert hiszen máskülönben
                  kótyára kerül még a ház is. Persze, azután tétlenségre volt kárhoztatva.
                  Unat­kozott. Mutatkozni is átallotta a házon kívül. S egyszer csak hiába minden
                  eskü és becsületre való fogadalom: megint csak kártya került a kezébe,
                  parasztokkal, kupecekkel a falu kocs­májában.</p>
               <p>Maga is érezte, hogy így nem élhet tovább.</p>
               <p>A másik levél, amely könnyeket fakasztott a szeméből: a kis Jenő gyereknek a
                  halála volt. Őt csak megvigasztalta az a gondolat, hogy talán olyan ember lett
                  volna, mint az apja. De mi gondolat vigasztalja meg az anyát?</p>
            </div>
            <div type="chapter">
               <head>17</head>
               <p>Visszatéret már mégse voltak annyira idegenek egymástól, hogy a fülke két
                  legtávolabbi sarkába ültek volna. Csaba újságot olvasott, de Ida nem olvasott
                  regényt. Beszélgettek. Ida karján ott díszlett a karperec is. És a nyakában
                  aranyláncon egy Mária-medaillon is, amit karácsonykor könyörgött rá Csaba.
                  Beszélgettek, mint két régi, jó ismerős.</p>
               <p>A bécsi hotelben persze megint kettős szobába szálltak, és Ida bizony csakúgy
                  bezárta a közbül való ajtót, mint amikor először szálltak hotelbe. Csak épp hogy
                  nyájasabban mondtak egymásnak jó éjszakát. Mint két régi, jó ismerős.</p>
               <p>Pestre érkezve, Csaba megkérdezte Idát, hogy nem telegrafál-e az apjának?</p>
               <p>Ida szinte ijedten kérdezte:</p>
               <p>- Minek?</p>
               <p>- Hát nem kanyarodik egyet haza?</p>
               <p>- Haza?</p>
               <p>- Haza az édesatyjához.</p>
               <p>- Nem.</p>
               <p>- Furcsa.</p>
               <p>- Nekem is furcsa. De ön nem tudja talán, hogy atyám megnősült időközben.</p>
               <p>- Értem. Nem szereti a mostohaanyját. </p>
               <p>Ida szomorú szemmel vont a vállán.</p>
               <p>- Nincs mit szeretnem rajta.</p>
               <p>Délelőtti tizenegy óra volt az érkezésüknek az órája, s vasárnapi utcák képe -
                  hideg, havazó vasárnap.</p>
               <p>Megint csak a Metropolba szálltak.</p>
               <p>- Hát mindjárt meg is szerkeszthetjük a napi programot - mondta Csaba az ebédnél.
                  - Maga bizonyosan fáradt: pihen kissé ebéd után. Én meg elruccanok a
                  Drechsler-vendéglőbe. Festők asztala van ott. Kettőig ott találom őket. Még ebben
                  az órában megtudom, hogy van-e üres műterem a fővárosban. Vagy nincsen? Lehet,
                  hogy meg is nézem mindjárt azt a műtermet. Ha távol van, valahol Budán, vagy még
                  távolabb, belemúlik a délutánom. Hát nézze: szereztem magának jegyet a Népszínház
                  délutáni játékára, hat óráig maga elszórakozik ott. Aztán hazatér. Lehet, hogy én
                  már várom. Lehet, hogy később érkezem, hát akkor maga vár. Holnap aztán lakást
                  keresünk. Ha kedve van rá, keresünk együtt. Legalább járkál.</p>
               <p>Ida helyeselte a programot.</p>
               <p>Este találkoztak. Csaba örömmel újságolta, hogy van műterme: egy beteg festő
                  barátja engedi oda a műtermét májusig: A Rottenbiller utcáján van az a műterem.
                  Addig majd csak üresedik még alkalmasabb.</p>
               <p>- Hát most már csak lakást keresünk.</p>
               <p>Ida szívesen vállalkozott. Noha el nem vélhette, hogy milyen lakást bérelhet
                  Csaba. Arra az egy-két hónapra bérel-e csupán három- vagy négyszobás lakást? Vagy
                  hosszabb időre is? Ha hosszabb időre bérli, minek neki akkora lakás? Ha kell neki
                  akkora lakás, van is neki, akit belevigyen.</p>
               <p>Az elutazásuk előtt való napon történt meg, hogy Csabának megint levele érkezett.
                  A levélnek csak a borítékát találta meg, a szokott gyász-szegélyű, s az írás azé a
                  nőé. Budapest bélyegzője a bélyegen.</p>
               <p>Bécsben, az állomáson Csaba telegramot adott fel. Nem mondta: kinek. S ő nem
                  kérdezte.</p>
               <p>Csaba Pesten az első ebédjük után mindjárt elhagyta őt, és csak este 8-kor
                  vetődött haza. Nem beszélt róla: hol járt. S ő nem kérdezte. De mikor együtt ültek
                  a vacsora-asztalnál, Csaba fekete kabátján női hajszálat pillantott meg. A hajszál
                  szőke volt, arasznyinál hosszabb. És a mellén fénylett Csabának:</p>
               <p>- Vegye le - mondta Csabának - azt a hajszálat: beleesik a levesébe.</p>
               <p>Csaba csodálkozva vette, és ejtette a földre.</p>
               <p>- Bizonyosan a villamoson nyomta rám valaki - vélte egykedvűen.</p>
               <p>Ida nem mondta rá, hogy akkor nem az alsó kabátján volna, hanem a télin.</p>
               <p>A lakáskeresést Csaba azonban nem Pesten kezdte, hanem Budán. Találtak is üreset a
                  Krisztina­városban, háromszobásat az Attila utcán.</p>
               <p>- Májusig jó - mondta Csaba.</p>
               <p>Hogy májustól kezdve hol lesz a lakás, arról nem szólt. Ida persze nem
                  kérdezte.</p>
               <p>Csabának onnan kellett gyalog és villamoson járnia a műtermébe, ki a Rottenbiller
                  utcába.</p>
               <p>A képe már kész, de festőnek a szeme mindig talál igazítani valót a képen.</p>
               <p>Ida furcsállta, hogy Pesten a műterem, és Csaba Budán bérel lakást, de nem
                  kérdezett semmit: Csaba tudja, hogy mért így, s mért nem másképpen.</p>
               <p>A bútorokat Csaba a maga költségén vette, a maga választása szerint. Olcsófajta
                  bútorok, nem furnérosak. A szalon egyúttal ebédlő is, s az ebédlőben az íróasztal
                  is. Képek még hiányoznak a falról. Az egy megmaradt képet, Jolánnak a képét, Csaba
                  megint csak az íróasztal fölé akasztotta. Hát bizony dísztelen még a szoba.</p>
               <p>Zongorát csak ezután bérelnek: Ida maga válasszon valahol kedvére valót.
                  Münchenben tíz márka egy hónapra, itt talán tizenöt-húsz korona.</p>
               <p>Legkülönösebb volt a két hálószobának a berendezése. Az egyik hálószoba egyforma,
                  világos kőrisfából való: ágy és két ugyanolyan szekrény hozzá, és konzolos tükör,
                  fehér márvány­mosdó. Ha kép is volna a falon, csinos kis úri szoba volna. A másik
                  hálószoba: csak olcsó, fehérre festett vasmosdó, két olcsó, festett sifonér és
                  ruhaszekrény, s egy nádszék, s a szép hálószoba páros ágyának egyike.</p>
               <p>Csak a konyhaszereket és ágynemű megvásárlását bízta Csaba Idára.</p>
               <p>- Ha olyan szíves lenne. De csak a legszükségesebbeket vegye meg a konyhára. És
                  ágyneműt is csak szimplát nekem.
               </p>
               <p>Ida kért ezer koronát a maga pénzéből azon a címen, hogy tavaszi ruháról kell már
                  gondoskodnia.</p>
               <p>- De hát kedves Ida, hogy kérhet maga éntőlem olyasmit, ami a magáé? A pénze át
                  van utalva Pestre. Itt a csekk. Írasson betéti könyvet róla. Aztán hozza haza:
                  megint elteszem. Vigyázzon azonban: útközben el ne veszítse.</p>
               <p>- A muffomba teszem. Van a muffomban zseb is: nem csúszhat ki.</p>
               <p>S ment. Kivett a pénzéből kétezer koronát. Hozzátoldta a konyhaszerek és ágyneműk
                  költségeihez. Csak nem szégyenkezik a cselédje előtt!</p>
               <p>Szakácsasszony-félét fogadott. Egy kis cselédet is fogadott volna melléje, de a
                  szakácsasszony azt mondta, hogy bízza rá ismer egy jó leánykát, aki már a kezéhez
                  tanult. A jó leányka azonban késett, hát Ida maga nézett el megint a cselédszerző
                  intézetbe.</p>
               <p>Először csak Budán nézett, aztán átment Pestre is: hallotta már asszonyoktól, hogy
                  olyan cseléd jó, amelyik még nem szolgált, vagy hogy csak egy-két helyen. Hát
                  nézett egy pesti cselédboltban is.</p>
               <p>Kit talál ott mindjárt, ahogy benyit? Pannit, az első cselédjét. Ül legbelül a
                  padon, a rossz-szagú boltban, ül vagy nyolc cseléddel együtt, egy bamba falusi
                  leány mellett, aki bizonyára most jött a faluról, mert csizma van a lábán.</p>
               <p>S Panni ahelyett, hogy elbújna előle, nagy örömrebbenéssel rohanja meg a kezét, és
                  csókolja tiszteletteljesen.</p>
               <p>- Csak engem fogadjon meg, kisasszony, vagyis hogy nagyságos asszonyom. Csak még
                  egyszer!...</p>
               <p>S esdeklőn néz rá, ahogy valami hűséges fekete kutya nézne a gazdájára, mikor
                  hosszú csavar­gásból tér haza:</p>
               <p>- Ne bánts, édes jó gazdám, kissé rossz voltam, de ki szeret úgy, mint én téged?
                  Ne bánts!</p>
               <p>- De hát hogy gondol olyat, Panni, hiszen maga... - Panni elvörösödött. A szeme
                  egyszerre vízbe áradt.</p>
               <p>- Nem, nem - mondta -, soha többé! Ha akkor kisasszony sír és keres,
                  bizonyisten... Előadtam volna, bizonyisten. Kisasszony nem sírt, nem keresett.
                  Nekem kellett pénz: Pista is jöhessen velem: városba. Egybeesküszünk. Három év:
                  egybeesküszünk. Templomban.</p>
               <p>A siketnéma különös beszéde, torka mélyéből félszítt nyikogásaival, meg ahogy a
                  keze járt, ahogy az egybeesküszünk szóra a képzeleti
                  koszorút igazította a fején, mulatság volt a boltiaknak is.</p>
               <p>- No lám - mondták -, szeretője van.</p>
               <p>- Bizonyosan az is siket.</p>
               <p>- Az tán beszélni sem tud.</p>
               <p>- Megértik ezek egymást.</p>
               <p>- Sötétben is.</p>
               <p>És nevettek. A csizmás falusi leány is a válla közé húzta a fejét, és a markába
                  vihogott.</p>
               <p>Ida intett a boltosnénak, hogy megfogadja a leányt. Fizetett, és vitte
                  magával.</p>
               <p>Csak mikor leszállottak a villamosról, szólt ismét neki:</p>
               <p>- Hát még mindig megvan a Pistád?</p>
               <p>Panni örömmel válaszolt:</p>
               <p>- Meg. Szökött. Velem. Dolgozik. Franklinnál. Kap pénz. Sok pénz. Nagykorú: három
                  év: egybeesküszünk.</p>
               <p>- Fogadod, hogy nem lopsz többé?</p>
               <p>- Fogadok. Soha nem loptam, csak akkor. Pistának. Jöhessen ő is. Pestre.</p>
               <p>Ida csak otthon nézte meg Panninak a cselédkönyvét. Csak egy gazdának a neve volt
                  abba beírva: az ő apjáé. Panni tehát nem szolgált sehol, csak őnáluk. Ki is
                  fogadna meg siketnémát?</p>
               <p>- Hát mikor jöttél Pestre?</p>
               <p>- Egy hete.</p>
               <p>- És Pistád?</p>
               <p>- Ő is.</p>
               <p>- Hát együtt szöktetek?</p>
               <p>- Együtt.</p>
               <p>- Hol vetted rá a pénzt?</p>
               <p>- Pista pénze. Gyűjtötte. Én hordtam neki kötény alatt kenyeret, szalonnát. Pista
                  gyűjtötte pénz. Szöktünk éjjel. Háltunk gödörbe. Fáztunk. Brr. Szénába,
                  szalmába.</p>
               <p>- Hát gyalog jöttetek?</p>
               <p>Panni nagykomolyan igeneket biccegetett. Már dél volt akkor.</p>
               <p>Csaba otthon ült. Újságot olvasott. Hogy Ida hangját hallotta, összecsapta az
                  újságot, és zsebre vágta. Aztán a kályhára nézett. Mikorra Ida benyitott, az újság
                  már bent lobogott a kályhában.</p>
               <p>Egy napihírt emésztettek meg a lángok. Arról szólt, hogy Ó
                  és Stern borüzletéből minden bort a csatornákba öntetett a
                  rendőrség, s minden pincéjüket lefoglalta a vidéken is.</p>
            </div>
            <div type="chapter">
               <head>18</head>
               <p>Csaba régi komorsága teljesen eloszlott. Komolyas volt, mint mindig, de azok a
                  nehéz felhők, amelyek a homlokán sötétültek Münchenben, mintha örökre eltűntek
                  volna.</p>
               <p>Ida arcán ellenben a régi, sima nyugalom helyett valami árnyék borongott. Néha a
                  szeme is, mint a temetőből kijövő özvegyé, csak épp hogy ő gyászfátyolt nem
                  visel.</p>
               <p>Csaba arra vélekedett, hogy talán a bizalmaskodása komolyítja Idát? Mert bizony
                  már enge­delmet se kért, ha szólt neki, úgy beszélt Idával, mintha valami
                  barátjával beszélgetne. És nem is szólította már másképp, csak a keresztnevén.
                  Igaz, hogy hozzátette: kedves vagy jóságos, vagy kedves jó.
               </p>
               <p>Hát mikor Idát szomorúnak látta, megilletődött, és megpróbálta, hogy visszatér az
                  eredeti idegen vonalra. Azt már nem bírta kimondani, hogy: szíves engedelmével, de kevesebbet beszélt, és udvariasan mondta néha:
                     kisasszony.
               </p>
               <p>- Még mindig nem nézett zongorát, kisasszony.</p>
               <p>- Ráérünk.</p>
               <p>- Tudakozódtam: húsz koronán adnak bérbe jót, igen jót.</p>
               <p>- Nem sürgős.</p>
               <p>- No, hát ha a héten se látok itt zongorát, magam keresek, kisasszony.</p>
               <p>Ida mélázó arca erre se változott. Csaba esténként eleinte gyakorta vitte
                  színházba, operába, de Idán soha nem látszott az örömnek az az izgalma, amely a
                  nőket elfogja egy-egy színházi jegynek a láttára. A színházban is mindig szótlanul
                  ült Csaba mellett. Víg játékokra is ha vitte, el-elmosolyodott, de soha nem
                  kacagott.</p>
               <p>Hát Csaba aztán egyre ritkábban vitte. Esténként néha el is maradt.</p>
               <p>Ida sose kérdezte, hova megy? Hova maradt? De reggel mégis mindig tudta, hogy
                  férfitársa­ságban időzött-e vagy női társaságban. A télikabátját ugyanis Csaba
                  felakasztotta este az előszobában, a ruháját az ebédlőjük kilincsére és semmit se
                  tudott arról, hogy Ida maga keféli meg a ruháját reggelenként. Ha nehéz szivarszag
                  és vendéglőszag érzett a ruhán, Ida tudta, hogy Csaba férfitársaságban mulatott.
                  Ha gyengébb volt a szivarszag vagy semmi, akkor szoknya mellett. Délben is, míg
                  Csaba ebéd után az újságot olvasta, Ida végigvonta a kefét künn a télikabáton. A
                  zseben néha megkoppant a kefe. Ida megérezte: mi az. Mindig valami nyalánkság:
                  bolti takarású cukros skatulya vagy kandírozott gyümölcs, vagy datolyás dobozka.
                  Neki is kedveskedett olykor affélével Csaba. Pesten már kedveskedett. Tette mindig
                  szótlanul az asztalra, Ida tányérja mellé. De mikor benne hagyta a kabátba,
                  magával is vitte, s nem hozta vissza este.</p>
               <p>Egyszer nagy bámulatára valami könnyű, nagy skatulyát talált délben Csabának a
                  télikabát­já­ban. Kibontja nagy óvatosan: mi van benne? Hát játékbabácska, amilyet
                  gyermekleányoknak szoktak vinni ajándékul. S mellette Margit-krém, amilyet neki is
                  vett Csaba a napokban, hogy a kezét a szél kissé megfújta.</p>
               <p>Ida elhalványult.</p>
               <p>Intett a néma leánynak, és nem annyira hanggal, mint inkább az ajka mozgatásával
                  beszélt vele:</p>
               <p>- Panni. Írok könyörgő levelet a szülőidnek, hogy engedjenek férjhez.</p>
               <p>Panni, ha történetesen sötét van akkor, világított volna, mint a villamoskörte.
                  Ida folytatta:</p>
               <p>- De viszont neked egy nagy munkát kell teljesítened, és soha életedben erről nem
                  szabad szólanod senkinek.</p>
               <p>Panni feltartotta mind az öt ujját:</p>
               <p>- Esküszöm.</p>
               <p>- Nesze, ceruza, papiros. Ebéd után ha elmegy az úr, követed titkon. Érted?</p>
               <p>- Értem.</p>
               <p>- Megnézed, hova megy. Felírod az utcát, ház számát. Érted?</p>
               <p>- Értem. Felírom.</p>
               <p>- Megvárod, míg kijön. Megint követed. Felírod: hova megy. Ha villamoson megyen,
                  te is ülsz a villamosra, de úgy takarod az arcod a kendőbe, úgy fordulsz, hogy meg
                  ne lásson: meg ne ismerjen.</p>
               <p>- Nem lát.</p>
               <p>- Ha bérkocsira ül, megnézed a bérkocsi számát. Ülsz a másik bérkocsira. A
                  kocsisnak azt mondod: Utána annak a bérkocsinak, mindig ötven lépésnyire! És
                  hazatérsz, mikor ő hazatér. Nesze száz korona a költségekre.</p>
               <p>Sápadt volt, de a szeme száraz. A hangja, mint mikor katonatiszt rendelkezik a
                  közlegénnyel.</p>
               <p>Csaba eltávozása után ő maga is felöltözött. Beszólt a konyhán a
                  szakácsasszonynak:</p>
               <p>- Panni egy rokonát látogatja meg. Talán csak majd vacsora után tér haza. Nehogy
                  megszidja. Én magam hamarosan visszatérek.</p>
               <p>Pestre ment át, és egy nagy utazóládával tért haza. A hálószobájába vitette.</p>
               <p>Panni három címmel került haza este 10 után. Az egyik a műterem címe volt. A másik
                  az Abbázia kávéházé. A harmadik egy budai cím: Lovas út 5.</p>
               <p> Csaba másnap későbben kelt a szokottnál. Vidáman köszönt jó reggelt Idának.</p>
               <p>- Kész a képem - újságolta -, teljesen kész. Tegnap megnézték hatan is. Benczúr
                  is, Kézdi-Kovács is, Zala is, Körösfői-Kriesch, Szlányi meg Kacziány. Azt mondták:
                  nagy alkotás. Egy pap is, iskolás-pajtásom káplán itt a Krisztinavárosban, az is
                  azt mondta, hogy nagy alkotás. Paur Géza már előbb is járt ott: bizonyosnak
                  mondja, hogy az első terembe osztályozzák majd a tárlaton. Szeretném, ha maga is
                  megnézné. Nem beteg talán?</p>
               <p>- Nem, csak néha rosszul alszom.</p>
               <p>- Hát jön velem?</p>
               <p>- Ha kedves önnek, hogy megnézem...</p>
               <p>- Hát hogyne volna kedves. Hiszen magának a lelkéből való kép: csakolyan része van
                  benne, mint nekem. Holnap már a másikon dolgozom: Kurucok búcsúján: “Zöld erdő harmatát, piros csizmám nyomát, hóval lepi be a
                     tél...” Hát megyünk mindjárt reggeli után. Magának csak jó, ha levegőn is
                  jár.</p>
               <p>- Miért nem azt a nazarénus képet festi már meg?</p>
               <p>S leült ő is az asztalhoz, hogy reggelizzen.</p>
               <p>Csaba úgy bámult rá, mintha két szikrázó rakéta volna a szeme.</p>
               <p>- Ida maga megint mondott valamit, ami engem a hetedik égbe röpít!</p>
               <p>- Mit? Teljesen ártatlan vagyok...</p>
               <p>- Ezt a szót: nazarénus-kép. Úgy vet világosságot, mint a
                  villámlobbanás a sötét tájon. Nazarénus-képnek festem! Magyar alföldi
                  nazarénusoknak! Amint húsvétkor olvassák a bibliát! S nem is pince-szobában, hanem
                  rózsás-tányérostálas magyar parasztszobában! Ó, Ida, kedves jó Ida! Hogy meg nem
                  csókolhatom magát! Maga igazán múzsám nekem! </p>
               <p>Ida szomorún mosolygott.</p>
               <p>- Csak le ne essék...</p>
               <p>Csaba nem értette a megjegyzést: se látott, se hallott, csak járkált nagy
                  izgatottan, mámorosan a szobában.</p>
               <p>- Micsoda kép lesz! Micsoda kép! Magyar kép! Gyönyörű magyar kép! A csoporton nem
                  is kell változtatnom, csak mögéjük festek még öt asszonyt! Tizenöt asszonyt! És
                  több embert. Sok embert! Tele a szobát emberrel! Szép magyar, komoly arcokkal! És
                  mind áhítatos szemű, alföldi magyar arc! Egy öreg szakállas ember is közöttük,
                  juhász-szakállas, Kossuth-szakállas. És egy vak ember, amint az arcát feltartva
                  fülel! És hátul még az ajtóban is állnak! Az ajtó nyitva van: a pitvarban is
                  emberek, akik már nem férnek be. Az asztalon kalács és bor! Sok kalács! Fonott
                  kalács! De még le van takarva kendővel. A kendő alól kilátszik, hogy kalács! Szép
                  pirosra sült, nagy fonottasok!</p>
               <p>Ida a fejét rázta.</p>
               <p>- Nem, kalácsnak nincs ott helye. Se bornak.</p>
               <p>- Gondolja?</p>
               <p>- Zavarná az áhítat mélységét.</p>
               <p>- Mond valamit... Tehát tiszta asztal, fehérabroszos... Vagy semmi abrosz, csak
                  feszület az asztal közepén... Így jobb! Teljesen igaz! No, ma valami szerencsés
                  napom lesz! Valami ritka gyönyörű, szerencsés napom!</p>
               <p>Míg Csaba így szinte tombolt örömében, Ida nyugodtan megitta a kávéját, aztán
                  bement a szobájába. Felöltözve tért vissza.</p>
               <p>- Kérném a könyvét is - mondta szimplán -, megint van egy
                  kis kiadásom.</p>
               <p>- Legyen ma az én kiadásom az a kis kiadás. Engedje meg nekem ma azt az örömet,
                  Ida.</p>
               <p>- Nem, ez nem olyan...</p>
               <p>- Éppenséggel nem olyan?</p>
               <p>- Nem.</p>
               <p>Csaba fordult a szobájába. Hozta elő a könyvet.</p>
               <p>- Talán jobb, ha én teszem zsebre!</p>
               <p>- Nem, mert hátha összetalálkozunk olyan valakivel, hogy magam térek vissza. Nem
                  veszítem el, nyugodt lehet. Különben is, hát fenntartással
                  van betéve, ahogy maga tanácsolta.</p>
               <p>S betette a takarékkönyvecskét a muffjába.</p>
               <p>Mikor már mentek volna, Ida még visszalépett, levonta a hálószoba ajtajáról a
                  kulcsot.</p>
               <p>Még néhány szót szólt be a konyhába, hogy ha elmaradnának, a szakácsasszony csak
                  akkor tegye tűzre a pecsenyehúst és palacsintát, ha majd visszatérnek.</p>
               <p>- Panni, az én szobámat nem takarítjuk délelőtt.</p>
               <p>Kilenc óra volt akkor. Csaba egy arra haladó egylovasnak intett.</p>
               <p>A Krisztinavárosból még akkor nem járt villamos.</p>
               <p>Negyedóra múlván ott álltak a kép előtt.</p>
               <p>Ida elámult: mennyi változást látott a képen. A nappali világosság helyett
                  reggeli. A fő figura mögött vén kajszibarack fa. Egy vastag ága le van törve, s
                  kifordult levelekkel hever az angyal körül. A törés nyersesége szinte szaglik. A
                  növények is körül meg vannak törve. Az angyal válla alatt egy vékonyra vásott
                  malomkő. Látszik a kövön, hogy az angyal odazuhanása kimozdította a helyéből. A
                  túlsó vége fölemelkedik a kőnek, és szinte pereg róla a felszakított föld. Az
                  angyal sebesült szárnya is töröttebb, véresebb, mint előbb volt. Kesze-kuszán
                  bor­zolódnak a tollak. A világosság jobban a nézők felől árad oda, mintha a
                  malomablakból valami acetilén világosság terjengene oda a malomtelekre. A
                  növényeken harmat csillog. Az ég sötétes. Csak az éghatár sávja fehérlik. A
                  csoport figurái abból válnak elő.</p>
               <p>- Igen jó - mondogatta Ida.</p>
               <p>- Többet mondjon, többet.</p>
               <p>- De hát én nem vagyok műértő.</p>
               <p>- Maga több: maga műérző, Ida.</p>
               <p>Ida szomorkás elmosolyodással vont vállat.</p>
               <p>- Én csak azt érzem, hogy ezen a képen rajta van valamiképpen a halhatatlanság
                  bélyege.</p>
               <p>Csabának szinte elnedvesült a szeme.</p>
               <p>- Ida, jóságos jó Ida, ezért a szép mondásáért hadd csókoljam meg a kezét.</p>
               <p>És lelkesülten folytatta:</p>
               <p>- Még ma belefogok a nazarénus húsvétba is. Csak még kissé gondolkodok a témán.
                  Kísérem vissza, haza. De a Kossuth Lajos utcájának kerüljünk. Vigyünk haza valami
                  ritka jó csemegét ennek az örömére.</p>
               <p>Takács előtt Csaba megállította a kocsit:</p>
               <p>- Nézzük meg Takács kirakatát. Válasszon, vegyen valamit. Osztrigát vagy datolyát,
                  vagy amit akar.</p>
               <p>Ida megszemlélte a kirakatot, de semmit se választott.</p>
               <p>- Nincs ma semmi különös itt.</p>
               <p>- Hát akkor ide jöjjön be velem a cukrász-boltba. Iszunk egy csésze teát. Ilyen
                  hidegben mindig jó a tea. És maga süteménnyel, ahogy asszonyok szokták.</p>
               <p>Ida szótlanul engedelmeskedett.</p>
               <p>Betértek a boltocskába. Leültek hátul egy márványasztalka mellé. Csaba teát
                  rendelt. Ida csak kekszet kért a teája mellé.</p>
               <p>Közben egy asszonyka nyitja be az ajtót. Inkább leánynak látszik, oly fiatal, de
                  mégis asszony, mert hosszabb a szoknyája. Szőkés, kis barnaszemű asszony, fiús
                  szemű. Fekete szimpla télikabát rajta, és ugyanolyan fekete posztókalap a fején,
                  sötétzöld selyemcsokorral díszített. A muffjával valami könyvecskét szorít a
                  kebeléhez. Néhány süteményt választ és takartat papirosba.</p>
               <p>Ahogy ott szól is egy-két szót a cukrászleánnyal, Ida elhajol az asztaltól, és
                  érdeklődéssel nézi.</p>
               <p>Az is persze odatekint. De ugyanakkor meg is rebben:</p>
               <p>- Ida!</p>
               <p>A következő pillanatban már ott is terem.</p>
               <p>- Ó, mily boldog vagyok - rebegi elpirulva -, hogy láthatom! Ó, mily boldog
                  vagyok! Hogyan megsirattam magát, mikor hallottam, hogy miattam vallatták, és hogy
                  elvitték. De hát ugye, nem volt baj?</p>
               <p>- Dehogyis, Boriskám. Ülj le, kedves. A férjem... Látom, te is asszony vagy...</p>
               <p>- Hálistennek. Köszönöm, hogy tegezel. Te mindig olyan jó voltál...</p>
               <p>Három j-vel mondta a jót, és hálától meleg, szerető
                  szemmel.</p>
               <p>Ida mosolyogva nézett rá.</p>
               <p>- No és ő vett el?</p>
               <p>- Ő.</p>
               <p>- A felhő a Balatonnál.
               </p>
               <p>- Ő. Bisi. És az volt, látod, a szerencsém, hogy kicsaptak. Mert kicsaptak engem
                  is. Másnap már engem is. Meg is írtam-sírtam volna neked, de nem tudtam a címedet.
                  Hát csak Bisinek írtam meg. Anyám igen kesergett, szidott piszkolt, hogy három nap
                  nem ettem, csak titkon egy-egy nyers kalarábét. De Bisi azonnal válaszolt, hogy
                  csak négy hónap, és a diploma meg se melegszik a zsebében, elvesz. És el is vett.
                  Állása még nincs, de igen boldogok vagyunk. Ide telepedtünk addig, míg falura nem
                  mehetünk. És mind a ketten zongorát tanítunk.</p>
               <p>- És abból is meg lehet élni?</p>
               <p>- Meg lehet-e élni? Hát hogyne. Jó házak annyit fizetnek, hogy akár
                  holtunkig...</p>
               <p>- Mégis hát... bocsáss meg a kérdésért, igazán nem szoktam ilyesmit kérdezni,
                  mégis hát teérted érdekelne, hogy hogy fizetnek benneteket óránként?</p>
               <p>- Igen-igen jól. Jó házak öt koronát is fizetnek óránként. Az uramnak öt órája
                  van, nekem kettő. Ha zongorám volna, otthon még többet is taníthatnánk. Ó, mily
                  boldog vagyok, hogy láthatlak! Neked köszönhetem, hogy jól zongorázok. És hogy
                  éppen énmiattam... Kezedet, lábadat szeretném csókolni, hogy énmiattam annyit
                  szenvedtél...</p>
               <p>És könnybe lábadt szemmel mosolygott Idára.</p>
               <p>- Semmit se szenvedtem - rázott a fején mosolyogva Ida -, örülök, hogy boldog
                  vagy.</p>
               <p>- Ó, kimondhatatlanul. Nézd, most vettem egy naplónak való könyvet. Kár minden
                  napért, hogy elmúlik.</p>
               <p>S kibontotta nagysebten a könyvet a burkolatból.</p>
               <p>- Éppen ilyet vettem én is, mikor hazakerültem - mosolygott Ida, s mélyen behunyta
                  egy percre a szemét -, de aztán láttam, hogy voltaképpen a kellemetlenségeimet
                  írom a naplóba. Minek azt még eltenni is? Megint olvasni, megint érezni. Még félig
                  se telt meg, tűzbe dobtam. De hát neked nem lesz rá okod, hogy elégesd.</p>
               <p>Csókkal búcsúztak el, s Boris kérte Idát, hogy majd, ha falun lesznek, látogassa
                  meg őket. A tavaszra, remélik, lesz már maguk fészke.</p>
               <p>Csaba tárongó szemmel hallgatta a beszélgetésüket. Mikor az asszonyka elment,
                  kérdezte, hogy mi volt az a baj, ami miatt az asszonykát kicsapták?</p>
               <p>Ida mosolyogva vont vállat.</p>
               <p>- Semmiség. Boriskának szerelmes levelet írt egy fiatalember, vagyis hát most már
                  az ura. Én elrejtettem a levelét, nehogy bajba kerüljön. A levél az apácák kezébe
                  került. Engem is kicsaptak, őt is. Voilà tout.
               </p>
               <p>- No, és az édesatyja mit szólt rá?</p>
               <p>- Azt mondta, jól tettem.</p>
               <p>- Ez történt tavaly februárban.</p>
               <p>- Február végén, most egy éve.</p>
               <p>- És önt már áprilisban férjhez kényszerítették. </p>
               <p>Ida arca elborult.</p>
               <p>- Bánom, hogy elégettem a naplómat: most csak elővenném, önnek a kezébe adnám.
                  Meg­értené belőle: miért mutatta be atyám önt ezzel a szóval: itt a férjed.
               </p>
               <p>- Rogyasztó nyíltság volt nekem is. De hiszen megmondhatja röviden egy szóval.</p>
               <p>- Útjukban voltam.</p>
               <p>- Az édesatyjának?</p>
               <p>- Neki is.</p>
               <p>- De hát miért?</p>
               <p>- Nem tudja? Házasodott.</p>
               <p>- De hát azért? Hiszen...</p>
               <p>- Hogy nevezzek olyan nőt anyámnak, aki nálamnál fiatalabb? És aki asztalon
                  táncol...</p>
               <p>Utálat vonaglott az arcán. Csengetett a poháron.</p>
               <p>- Fizessen, kérem, és gyerünk.</p>
               <p>Csaba azonban csak nézte, nézte könnytől elvizesülő szemmel.</p>
               <p>A Kossuth Lajos utcája végén Ida megérinti Csaba karját.</p>
               <p>- Egy úr igen integet ide a kalapjával meg a botjával is. - Csaba megállítja a
                  kocsit. Visszatekint. Egy deres-szalmaszín, seprűszakállú urat lát, amint hevesen
                  integet neki, és siet örömre vörösödött arccal a kocsihoz.</p>
               <p>- Hiszen ez Tinyakov. Hogy kerül ez ide? Hát menjen haza, Ida, a kocsin. Már délre
                  aligha jutok haza, de vacsorára bizonyosan.</p>
               <p>És Ida kezére tette a kezét. Gyöngéden megszorította. Hát csakugyan a
                  muszkája.</p>
               <p>- Hogy kerül ide, Tinyakov úr?</p>
               <p>- De maga hogy kerül ide?</p>
               <p>- Hát nem olvasta a levelemet?</p>
               <p>- Nem láttam.</p>
               <p>- Itthon vagyok, a hazámban.</p>
               <p>- És a kép?</p>
               <p>- A kép is. Március végén kiállítjuk.</p>
               <p>- Én ugyan nem várok addig!</p>
               <p>- Jöjjön, nézze meg, most már teljesen kész.</p>
               <p>Mindjárt fiákerre is kaptak, s robogtak nagy jókedvvel a műterembe.</p>
               <p>- Az ön denevér-szárnyú nője óriás gyönyörűségünk - beszélte az úton Tinyakov. - A
                  cigány­legény is, amelyik a temetőben muzsikál. A barát is. A halál is, ahogy az
                  angyallal kártyázik. Olyan tolongás volt nálam...</p>
               <p>Csaba örömmel hallgatta.</p>
               <p>- Mondtam, hogy szerencsés napra virradtam - gondolta -, és még tán nincs is
                  vége.</p>
               <p>De már a műteremnél vannak.</p>
               <p>Hát Tinyakov ámul-bámul. Ő nem ül itt hónapokig: viszi haza a képet. Hívja össze
                  Csaba azt a zsűrit, amelyik a képeknek árat szab - az ő költségén -, ő megfizeti a
                  zsűrinek a fáradságát.</p>
               <p>- Az nálunk nem úgy peng. Itt nagyurak a zsüri.</p>
               <p>- Hát mondja meg maga, hogy mennyit remél?</p>
               <p>- Én csak azt mondhatom meg, mennyitől tartok. Mert nálunk mindig kisebb árakat
                  szabnak, mint külföldön.</p>
               <p>- Hát mondjon müncheni árat.</p>
               <p>- Ott legalábbis harmincezer márkát remélhetnék.</p>
               <p>- Az sok, nagyon sok.</p>
               <p>- De nekem a pénznél is többet ér, hogy a nevemet, művészetemet a nagy publikum
                  meg­ismeri. Erre való is a tárlat.</p>
               <p>- De hiszen az is tárlat, ahova én viszem: örökös tárlat. A Tretyakovékénál is
                  nagyobb tárlat. És ha maga még a megrendelések nagy kérdőjele előtt áll, jöjjön ki
                  hozzám, Oroszországba, hiszen önnek ott már neve van. Úgy ismerik, mint
                  Verescsagint vagy Rjepint. Jöjjön ki velem. Egyezzünk meg évi fizetésben. Hány
                  ilyen képet festhet meg egy évben?</p>
               <p>- Hányat? Ez a kép egy évnek a munkája.</p>
               <p>Disputáltak, egyezkedtek. Csaba arra gondolt, hogy itthon talán ötezer koronát se
                  markolhat a képért, hát odaadta a muszkának huszonötezer márkán. Oroszországba is
                  kimegy talán, de arról még az asszonnyal is kell tanácskoznia. Majd megírja.</p>
               <p>- Itt a műterem kulcsa, Tinyakov úr. Ha elvitte a képet, adja be a
                  házgondozónak.</p>
               <p>Este hét óra, mikorra Csaba hazavergődik. A kocsija tele minden jóval: osztriga,
                  citrom, malaga, füstölt malac, torma, datolya, narancs egy ládával. Két palack
                  pezsgő is. Egy gyönyörű ébenfa zongora már előre bocsátódott az örömest
                  bejelentéseképpen.</p>
               <p>- Rögtön, de rögtönös-rögtön vigyék az Attila utcába - mondta a zongoragyárosnak
                  -, más­különben nem veszem meg.</p>
               <p>Hát ment a zongora rögtön, gyönyörű hangú, mintha üvegharangok zengenének benne.
                  Szemre is kedves-pompájú bútor.</p>
               <p>Csaba csak azután ment Szeneshez az asztali mindenfiókért.</p>
               <p>- Szedd le, Panni, a kocsiról ezt a lakodalmat!</p>
               <p>S toppogja le a havat a lábáról. Veti szegre a prémest. Belép nagyvígan.</p>
               <p>Hát csak megroggyan. A szalon közepén Jolán áll a villamoslámpás világosságában,
                  Jolánka meg a díványon. Alszik a bábujával. A szoba a fekete zongora
                  bútorillatától szaglik.</p>
               <p>És Jolán is bámulva mereszti őrá a szemét, mintha valami holdból pottyant lelket
                  látna maga előtt.</p>
               <p>Bámulnak.</p>
               <p>- Hogy jutsz te ide, Jolán?</p>
               <p>- Hogy jutok ide? - s megint bámul nagy elbámulással - hát nem te hívtál?</p>
               <p>- Én hívtalak?</p>
               <p>- Egy fiatal hölgy volt nálam: azt mondta, szedjem össze mindenemet, jöjjek
                  ide.</p>
               <p>- Kicsoda?</p>
               <p>- Nem tudom: nem mondta meg a nevét. Egy elegáns hölgy. Olyanforma volt az arca,
                  mint a Meteorodé.</p>
               <p>Csaba a székre roskadt, és elnyílt szájjal bámult a húgára.</p>
               <p>- Hát hogyan? Mit mondott?</p>
               <p>Jolán a vállát vonogatva, ujjait terjegetve magyarázkodott:</p>
               <p>- Délután három óra tájt bekopogtatott hozzám. Se jónapot, se adjonisten, csak
                  megáll előttem. Néz az arcomba, mintha az apja gyilkosát látná bennem.</p>
               <p>- Kit keres? - kérdezem.</p>
               <p>- Magát - feleli büszkén, fagyosan. Mintha nem is muff volna a bal kezén, hanem
                  kard.</p>
               <p>- Mit óhajt tőlem?</p>
               <p>Csak néz merőn, csak percek múltán felel.</p>
               <p>- Szereti maga Csabát?</p>
               <p>Csak bámulok rá.</p>
               <p>- Hát hogyne szeretném.</p>
               <p>- Mélyen? Teljes lelkéből? Igazán?</p>
               <p>Erre megrendülök. Rosszat sejtek. A szemem egyszerre csupa könny.</p>
               <p>- Istenem - nyögöm -, hát hogyne.</p>
               <p>- És ő is szereti magát?</p>
               <p>- Hát hogyne szeretne - fakadok ki már majdnem sírva -, mi történt vele? Mondja
                  hamar. Meghalt?!</p>
               <p>És már akkor kiáltottam, és már akkor azt hittem, elájulok.</p>
               <p>De az érzéketlen, mint a bitófa.</p>
               <p>- Van önnek férje?</p>
               <p>- Nincs. Meghalt-e Csaba?! Vagy nem halt meg?!</p>
               <p>- Nem halt meg. Özvegy ön? Vagy elvált nő?</p>
               <p>- Özvegy vagyok. De hát valami szerencsétlenség történt vele, ugye?</p>
               <p>- Nem történt. De ha szereti, jöjjön velem. - Én már majdnem megőrülök.</p>
               <p>- Mondja hát, kérem - esdeklek neki -, mi történt vele. Iszen látja, hogy a szívem
                  megszakad.</p>
               <p>A kezemet tördelem. Fel-alá futkosok. Kapkodom a ruhámat.</p>
               <p>- Mi történt? Ha Istent ismer, mondja meg, mi történt? - De ő csak áll, mint
                  valami jégszobor.</p>
               <p>- Ne ijedezzen - szól szigorúan -, csak jöjjön.</p>
               <p>A ház előtt egy fiáker áll. Én csak beroskadok, eszemet se tudva. Mióta az a két
                  sírhalom ott a temetőnkben, az idegeim már nem bírnak elviselni semmi
                  szerencsétlenséget. Hát csak fuldok­lok ott, mintha tőr volna a torkomon, le a
                  mellembe szúrva fuldoklok, sírok, úgy, hogy végre őbenne is mozdul valami emberi
                  rész a mellében.</p>
               <p>- De kérem - csillapít emberségesebb hangon -, semmi rettegésre nincs oka. Csaba
                  oly egészséges, mint ahogy tegnap látta. A kisleányát miért nem hozta magával?</p>
               <p>- Kiment a cseléddel. Levegőre. De hát akkor miért hívat Csaba? Mi történt vele,
                  Istenem? Hol lakik Csaba?</p>
               <p>- Mindjárt megtudja. - És nem szólt többet.</p>
               <p>Mikor ideérkezünk, előrelép: megnyitja ezt a szobát. Benéz amabba a szobába
                  is.</p>
               <p>- Nincs itthon - mondja -, de hát nem baj. Ez a lakás ettől a perctől fogva a maga
                  lakása. Érti? A maga lakása. Éljen boldogan benne.</p>
               <p>S hidegen bólint. Elmegy.</p>
               <p>Darabig csak állok itt, mint akit altában rántanak fel a hajánál fogva. Nézek
                  körül. Látom a szivarszipókádat. Nyitok oda, ahova ő nyitott. Látom a botodat,
                  kalapodat köpönyegedet... hát csakugyan a te lakásod. Nyitok a másik szobába: egy
                  üres ágy, csak épp a szalmazsák benne.</p>
               <p>Keresem, ki van a házban élő lélek? Találok a konyhára. Ott valami hülye lány,
                  mintha ökrendezné a hangot:</p>
               <p>- Elment - nyikácsolja -, szakácsné estig... Este jön. Vacsora lesz.</p>
               <p>Elirtózok tőle. Várok még vagy fél órát; várok, mintha valami kínzókamrában
                  várnék. Senki nem jön. Senki nem jön! Egy levél hever itt az asztalon, de a te
                  nevedre. Nem postán érkezett. Gondoltam aztán: iderendeltél Budára, hogy együtt
                  legyünk a tavaszig, hogy a gyászom kimenjen a fejemből, és talán most bővebb
                  lakást béreltél. Ezen kissé megnyugodtam. De hát mégis furcsa, hogy tegnap egy
                  szót se szóltál erről. Várok, csak várok tovább nehéz mellel: hol késel? Mit
                  akarsz? Ki az a nő? Miért küldted? Miért viselkedett olyan iszonytató fagyosan?
                  Hoznak aztán egy zongorát ide, látom a címcéduláján, hogy a te kezed írása, ez is
                  megnyugtat valamennyire. Még várok kissé, de aztán mégis hazafutok Jolánkáért.
                  Azóta itt vagyunk. Hát mit akarsz? Miért hívattál ilyen irtóztató módon? Ki az a
                  hölgy? Őrült az? Vagy micsoda? Kicsodád neked?</p>
               <p>Csaba csak ült, kókadozott, mint a “haldokló gladiátor”.</p>
               <p>- A feleségem - nyögte végre.</p>
               <p>- A feleséged? Hát feleséged van? És énelőttem titkolod? Mikor házasodtál? És
                  miért titkon?</p>
               <p>Csaba a levélért nyúlt. De csak lógatta bágyadtan.</p>
               <p>Jolán tovább faggatta:</p>
               <p>- Nem tisztességes nő talán? Lehetetlen, hogy te olyan nőt végy el!...</p>
               <p>Csaba fölemelte a fejét:</p>
               <p>- Gondolnod se szabad ilyet!</p>
               <p>- Hát akkor miért nem mutattad be?</p>
               <p>Csaba arca vonaglott, mintha tigris tépné a gyomrát. Fölkelt. Benyitott Ida
                  hálószobájába.</p>
               <p>Az ágy csakugyan le van tarolva. De hiszen mondta Ida, mikor az ágyneműt
                  vette:</p>
               <p>- Szíves bocsánatát kérem, hogy magamnak külön vettem ágyneműt, a magam külön
                  költsé­gén.</p>
               <p>A szekrényekben benne a kulcs. Csaba csak az egyiket nyitja meg. Üres.</p>
               <p>Csenget a konyhára kétszeresen. A szakácsasszony már otthon van, tehát küldi
                  Pannit. Panni jön is. Az arca aggodalmas.</p>
               <p>- Hova ment az asszonyod, Panni?</p>
               <p>- Nem tudom. Kocsin ment. Délután.</p>
               <p>- Nem mondott semmit?</p>
               <p>- Nem. Koffert és ládát tettem fel, kocsira. Ment.</p>
               <p>- A szakácsasszony jöjjön rögtön.</p>
               <p>A szakácsasszony jön ijedt képpel. Annyit se tud, mint a néma.</p>
               <p>- A feleséged -... képedezik még egyre Jolán -, s énelőttem titkolja!...</p>
               <p>Csaba csak azután bontotta fel a levelet. Valami keményet érzett benne, hát az
                  asztal fölé tartotta. A levélből egy karikagyűrű gurult ki.</p>
               <p>Az írás Ida nyugodt, apróbetűs írása. Hosszú l-ek és hosszú
                     b-kkel, mint valami telegráf oszlopokkal
                  teletűzködve:</p>
               <p>
                  Tisztelt Balogh úr
               </p>
               <p>
                  A szerződésünk második pontja: akkor válok el öntől, amikor
                     akarok.
               </p>
               <p>
                  Itt nincsenek olyan barátai, akik házastársaknak ismernének
                     bennünket, tehát önnek nincs mit aggódnia azon, hogy az elválásom árnyékot vet
                     a nevére. És hát két hónap múlván úgyis lejár a terminusunk.
               </p>
               <p>
                  Sohasem felejtem el, hogy ön mindenkor tisztességes úriemberként
                     viselkedett, s nekem nemhogy szégyenkeznem kellett volna ön miatt, sőt inkább
                     büszke lehettem rá, hogy - ha látszatra is - ön a férjem. Mindenkor hálával
                     emlékezem erre.
               </p>
               <p>
                  Elviszem emlékül a karperecet, amelyet meg se köszönhettem eddig
                     érzésem szerint, és a nekem oly kedves Mária-érmecskét amelyet szintén csak
                     ezredrésznyire kicsinyített köszönet­tel fogadtam el karácsonykor. Viszont ön
                     is elfogadhatja talán emlékül azt az ezüst szivar­dobozt, amelyet a
                     szekrényében talál. A kulcsokat föltettem a szekrény tetejére, belől a fal
                     mellé.
               </p>
               <p>
                  A válóper iránt való tekintetből közlöm majd önnel a lakásom
                     címét. Bizonyos lehet felőle, hogy nem nehezítem meg a teljes
                     szabadulását.
               </p>
               <p>
                  Isten vele! Éljen boldogan! Ó Ida
               </p>
               <p> Csaba megingott. Futott az ajtóhoz, meg visszatántorult. Fejéhez kapkodott, mint
                  a bolond.</p>
               <p>- Ó, az én Meteorom! Az én édes, jóságos Meteorom! Hova mehetett!</p>
               <p>És szorongatta a homlokát.</p>
               <p>- Hova mehetett? Mit gondolsz: hova mehetett? Te asszony vagy: jobban ismered az
                  asszonyok esze járását: hova mehetett?</p>
               <p>- Csak nem a Dunába? - képedezett Jolán. Csaba elhőkölt.</p>
               <p>- A Dunába? Hogy gondolhatsz ilyet!</p>
               <p>- Az asszonyi észjárást kérdezted.</p>
               <p>- Az nem olyan asszony. Az nem megy a Dunának! Az sokkal okosabb! Minden
                  asszonynál okosabb! Náladnál is okosabb! Micsoda ostoba beszéd ez, hogy a
                  Dunába!... Minek ment volna a Dunába? Ostoba, bolond beszéd! Ilyen szamárságokat
                  nekem ne beszélj!</p>
               <p>- Nem értem: miért bőszülsz rám? Mit ordítozol, mintha én ettem volna meg a
                  feleségedet! Kérdeztél: feleltem.</p>
               <p>- De a Dunába nem ment!</p>
               <p>- Én nem mondtam, hogy a Dunába ment, csak...</p>
               <p>- De azt mondtad! Az nem olyan. Minek ment volna a Dunába?</p>
               <p>S megállt, mintha a padlóra volna írva a válasz a töprengésére.</p>
               <p>- Bizonyosan ahhoz az asszonyhoz ment - mondta fejét fölemelve -, ahhoz a
                  Bisinéhez, aki zongorát tanít. Nem, oda nem mehetett, nem, ő senki nyakára...</p>
               <p>Gondolkodva nézett a falra, szinte lyukat fúrt bele a szemével. Aztán a levegőbe
                  csapott.</p>
               <p>- A herkópáterét! Hát nem voltam-e én újságíró is? Nem tudom-e, hogy van telefon,
                  telegráf, lakásbejelentő hivatal, rendőrségi éjjeli szolgálat. Hol az az erdő,
                  amelyikben én meg ne találnám?!</p>
               <p>S ragadta a kabátját, cilinderét. Visszakiáltott:</p>
               <p>- Készítsd a vacsorát, Jolán! Főzzétek a malacot. Ha éjfélkor is, de együtt
                  vacsorázunk!</p>
               <p>S rohant ki.</p>
               <p>Futott a kocsiállomásra. Felkapott egyre.</p>
               <p>- Fiume hotel! Az a legközelebbi, ugye? Dupla díj, csak hajtson!</p>
               <p>A kocsi meg se állt, már kiugrott belőle.</p>
               <p>- A telefon? Portás!</p>
               <p>- Mindjárt, kérem.</p>
               <p>- De nem mindjárt, hanem rögtön! Hagyja egy percre azt az urat. Ötven korona várja
                  a maga markát! Maguk, portások, közkereseti társaság, hát tudakolja meg: melyik
                  hotelbe szállt ma délután Balogh Csabáné asszony?</p>
               <p>A portás legott csengette és pofozgatta nagyserényen a telefonját.</p>
               <p>- Vadászkürt... Halló!...</p>
               <p>- Ne azt! Metropolt kérdezze először!</p>
               <p>- Metropol!... Halló!...</p>
               <p>Csaba tiprongva, lehedezve várta a Metropol válaszát, aztán a Vadászkürtöt, aztán
                  a Pannó­niát. Akkor eszmélkedik rá, hogy talán nem Balogh
                     Csabáné néven kell kerestetnie, hanem Ó Ida néven.
                  Hát persze hogy Ó Ida! Ő immáron csak Ó
                     Ida.
               </p>
               <p>- Kezdje megint a Metropolon!</p>
               <p>- Metropol!... Halló... Kérem, hogy Ó Ida nevű vendég nem érkezett-e oda ma
                  délután?</p>
               <p>Csaba idegesen fülelt a másik kagylón.</p>
               <p>- Halló!... Fiume... Halló!... Ó Ida nevű vendég nem szállt ide.</p>
               <p>Csaba lecsapta a kagylót a szegre. Oly türelmetlen volt már, hogy a két lába
                  reszketett.</p>
               <p>- Csak kérdezgesse tovább a hoteleket - mondta -, én meg áthajtok addig a
                  rendőrségi nyilván­tartóhoz. Itt az ötven korona. Még ötvenet adok rá, ha Balogh
                  Csabáné Ó Idát megtalálja.</p>
               <p>S ugrott megint a bérkocsira.</p>
               <p>- Csaba! Szervusz! Szervusz! - harsog akkor rá a kocsi mellett egy vidám hang.</p>
               <p>Nagy Ákos áll ott a feleségével. S a régi kedves kolléga virító érdeklődéssel
                  tudakolja:</p>
               <p>- Hát Pesten vagy? Hát a kedves feleséged? Hozd el a Márványmenyasszonyba: ott
                  vacsorá­zunk.</p>
               <p>- Hajtson! - ordít Csaba a kocsisra - hajtson!</p>
               <p>S csak a kezével int Nagy Ákosnak:</p>
               <p>- Majd máskor.</p>
               <p>Ahogy a Gresham előtt a gyalog járó közelébe tolja le őket a kocsitorlódás, Csaba
                  minden arra haladó nőt úgy megnéz, mintha valami órásnak a nagyító üvege volna a
                  szemén, különösen, hogy a Gresham nagy ívlámpái erősen megvilágítják a ház
                  elejét.</p>
               <p>- Ez sem Ida. Ez sem az...</p>
               <p>Milyen érdekes is lenne, ha az utcán foghatná el!</p>
               <p>Egyszer csak egy köpcös úrnak az arca jelenik meg az ívlámpák fehér
                  világosságában. Prémsapka, kerek, fakó arc, hegyesre nyüstölt, vastag bajusz. Maga
                  elé gondolkodva ballag a Dorottya utcának.</p>
               <p>Csaba megdöbben: Ó Péter...</p>
               <p>Leszökken a kocsiról, és eléje kanyarodóra siet a szélső lámpás alá. Hova is ment
                  volna Ida, ha nem az apjához?</p>
               <p>Hát csakugyan Ó Péter. Lesoványodva, elfakulva, megöregedve, a két szeme mintha
                  össze­zsugorodott volna lepomádézott, vastag szemöldöke alatt.</p>
               <p>Hogy Csaba megállt, ő is föltekint, s meghőköl, mintha falba ütközött volna.</p>
               <p>Csaba mellen ragadta, s csak meredt rá kérdőn, hogy szinte ordított a szeme.</p>
               <p>Ó Péter csak bámult, ámult-bámult megrökönyödve.</p>
               <p>- Hát maga?... Hát te - hebegte végre -, itthon vagy? - S hogy Csaba nem felelt,
                  tovább is kérdezett:</p>
               <p>- Hát Ida? A lányom hol van?</p>
               <p>Csaba elvadult szemmel lökte el magától.</p>
               <p>- Még maga kérdi? - kiáltott reá - éntőlem kérdi, hogy hol a leánya?!</p>
               <p>S nem törődve többé a levegőbe rogyó emberrel, rohant tovább, hogy a járókelők
                  szinte ijedten tértek ki előle.</p>
               <p>Ida akkor már ágyában is volt, a Hungária hotel második emeletének egyik
                  szobácskájában. Feküdt, noha alig múlt még nyolc óra. De szomorúság nehezítette,
                  hát lefeküdt. Zsebkendő a szemén. A kis Mária-kép is a párnáján, az arca
                  előtt.</p>
               <p>- Miért nem szeret engem senki a világon!?</p>
               <p>Az utcáról felmorgott a kocsik, villamosok tompa dübörgése. Milliónyi ember él
                  Pesten, és sokmillió a szanaszétvilágon, és minden embernek van valakije, aki
                  szereti. Csak ő árva - egymaga.</p>
               <p>És a zsebkendőjére megint csordultak a szomorú könnycseppek.</p>
               <p>- Ó, édes jó anyám, miért is nem vagyok melletted odalent, az egyetlen szív
                  mellett, amely engem szeretett!...</p>
               <p>Az ajtón akkor erős kopogtatás hallatszik.</p>
               <p>Ida felrettent:</p>
               <p>- Ki az?</p>
               <p>- Az elhagyott férj! - dörög színésziesen Csaba. De a hangja mégis megindultságtól
                  rezeg.</p>
               <p>Ida még inkább megretten. Felugrik.</p>
               <p>Magára kapja a gyapjútakarót. Az ajtóhoz siet. A szeme még vizes, de már hideg
                  kérdőjelek meredeznek benne.</p>
               <p>- Valami keresnivalója van rajtam?</p>
               <p>- Nem, csak érte jöttem.</p>
               <p>Ida elbámul:</p>
               <p>- Énértem?</p>
               <p>- Magáért! Nyissa meg hát az ajtót, kérem.</p>
               <p>Ida csak nézi a kilincset, mintha soha nem látott volna kilincset.</p>
               <p>- De hát mi ügyünk van még együtt? - rebegi végre.</p>
               <p>- Majd elmondom. Nyissa meg, no, Ida.</p>
               <p>S a kilincs egyre türelmetlenebbül csattog.</p>
               <p>- Nem lehet - feleli kisvártatva Ida -, fekszem már. Mondja meg két szóval: mit
                  akar!</p>
               <p>- Igazán fekszik?</p>
               <p>- Nem vagyok felöltözködve. Feküdtem már.</p>
               <p>- Hát megvárom, míg felöltözik. Igen kérem: fogadja el a látogatásomat, mély
                  tisztelettel való látogatásomat.</p>
               <p>Ida gondolkodik kissé. Az ügy különös. Mi szükség arra, hogy Csaba mentegetőzzön,
                  mosa­kod­jon bármi jól hangzó magyarázatokkal is?</p>
               <p>A kilincs reszket.</p>
               <p>- Igen kérem, mély tisztelettel kérem...</p>
               <p>- Mindjárt - feleli végre Ida -, menjen le, kérem, a társalgóba. Ott várjon
                  rám.</p>
               <p>Felöltözött. A haját is összerendezte. A tükör előtt rendezte, de nyugodt kézzel
                  és szomorú szemmel. A fejére kis prémsapkát illesztett, amilyet korcsolyázó nők
                  tesznek fel. A télikabátját is felvette, de aztán megint levetette. Csak nem
                  gondolja tán, Csaba, hogy összeülteti őt azzal a nővel egy
                     asztalhoz?
               </p>
               <p>Csaba türelmetlenül topogott az ajtó előtt, s kerengett a folyosón, mint a
                  ketrecbe zárt medve.</p>
               <p>- No de ennyi ideig!</p>
               <p>- Nincs öt perce...</p>
               <p>- Öt perce? Ötszáz esztendeje. És hát a kabátja, muffja?...</p>
               <p>- Minek? Itt lakom. A folyosók fűtöttek.</p>
               <p>- Valaki ismerős meglát bennünket. Kérem, vegye fel, mintha az utcáról jöttünk
                  volna ide vacsorára.</p>
               <p>Ida nyugtalanul pillogott, de aztán mégis visszatért, felöltötte a kabátját.
                  Muffját is hozta. A kesztyűjét még nem húzta fel, vagy hogy akarattal hagyta benne
                  a muffjában: lássa arról is Csaba, hogy hiába öltöztette fel: ő csak a szalonba
                  megy le vele.</p>
               <p>- És hát különben is - kezdte az ajtót bezárva -, mit óhajt? Nem olvasta a
                  levelemet?</p>
               <p>- Hiszen azért jöttem ide, mert olvastam!</p>
               <p>- Remélem: meg van velem elégedve.</p>
               <p>- Már hogy volnék megelégedve! Micsoda veszett oktalanság!... Jöjjön csak, jöjjön!
                  Vár a fiáker lent. Jöjjön.</p>
               <p>Ida szinte sértődötten bámult:</p>
               <p>- Hova?</p>
               <p>- Haza!</p>
               <p>- Haza? Hol van nekem haza?</p>
               <p>S az arcán fájdalmas hullám vonult át. A szeme elnedvesült. Csaba esdeklőn nézett
                  reá.</p>
               <p>- Hát ahol eddig, Ida.</p>
               <p>- Csak nem gondolja, hogy átlépem még egyszer a küszöbét?</p>
               <p>S fölemelte a bal kezét: mutatta, hogy nincs rajta a karikagyűrű.</p>
               <p>Csaba a zsebéhez kapott.</p>
               <p>- Itt a gyűrűje: Húzza fel, no, húzza fel. Édes Ida... - Kérlelte édesen.</p>
               <p>Ida a fejét rázta:</p>
               <p>- Nem értem magát.</p>
               <p>- Mindent megért. Csak húzza vissza fel...</p>
               <p>- A szerződésünk letelt. És nem értem, hogy maga itt van: Ezt éppenséggel nem
                  értem.</p>
               <p>Csaba olyan alázatos volt, mint a forró vízzel leöntött kakas.</p>
               <p>- De hát Ida, édes jó Ida! Irtózatos félreértés!... Jöjjön már: ne locsogjunk itt
                  hiábavalóságokat! Vár a kocsi, a vacsora. A húgom!...</p>
               <p>S a karjába kapott Idának, hogy beleöltekezzen. Ida azonban méltósággal hárította
                  el, s lépett hátra.</p>
               <p>- Semmi bizalmaskodás! A húga? Micsoda húgáról beszél?</p>
               <p>Csaba már csaknem toporzékolt, mint az ingerülten síró gyermek.</p>
               <p>- Hát a húgom: Jolán. Iszen ismeri.</p>
               <p>- Én? A húgát?</p>
               <p>- Hiszen maga cipelte oda!</p>
               <p>- A húgát?</p>
               <p>- A húgomat, Jolánt. Mint valami őrült, úgy várt ott rám a szoba közepén.</p>
               <p>Ida csak meredezett rá.</p>
               <p>- A húga?</p>
               <p>- A húgom! Hogy miért nem említettem soha? Majd megmagyarázom. Csak jöjjön,
                  gyerünk.</p>
               <p>- A húga?</p>
               <p>- A húgom, édestestvér húgom, no.</p>
               <p>- De hát...</p>
               <p>- Gyerünk, no, ne csökönyösködjön, Ida.</p>
               <p>- Nem, hát lehetetlen. Értse meg, kérem: maga tudja legjobban, hogy nem voltunk
                  férj és feleség. Ez abból is látszik, hogy ha csakugyan húga az a hölgy, nem
                  mutatott be a húgának.</p>
               <p>- Bizonyisten felkapom, és úgy viszem le a lépcsőn, és vetem a kocsiba! Ha
                  énhozzám nem jön vacsorára, jönni kell a húgomhoz! Megkínozta, majd megőrjítette:
                  jóvá kell tennie!</p>
               <p>Ida még mindig csak álmélkodott.</p>
               <p>- A húga?</p>
               <p>- A húgom, no, Jolán. Hányszor mondjam még? Mindent elmagyarázunk: mindent megért,
                  Ida, és mindent megbocsát nekem. Azt is, hogy ökör vagyok! És bivaly vagyok! És
                  szamár vagyok! És egy egész állatkert vagyok! Jöjjön hát, ha csak annyi szíve
                  maradt is az én ostobaságom után, amennyi egy kolibrinak van. A húgom már
                  agyonvert, és széttaposott, és nem hagyott bőrt a képemen. Hát ha hozzám nem jön,
                  jöjjön őhozzá. Maga invitálta oda, hát most ő invitálja magát.</p>
               <p>Ida nyugodt szemmel nézte Csaba alázatos kínlódását. Nem értette még teljesen az
                  ügyet, hogy miért kellett titkolnia Csabának mind kezdettől a húga létezését. De
                  látta, hogy Csaba lelke kínpadon vergődik őérette.</p>
               <p>- Hát jó - mondta végre -, egy kötéssel.</p>
               <p>- Teljesítem. Írásba adom, hogy teljesítem. Fehér papirosra írom alá a nevemet, és
                  írjon föléje akármit.</p>
               <p>- Csak annyit, hogy vacsora után visszakísér ide. </p>
               <p>Csaba elfancsalodott arccal nézett. Pillogott.</p>
               <p>- Hát visszakísérem - mondta szomorúan -, ha úgy parancsolja.</p>
               <p>- Mert hát...</p>
               <p>És ismét a gyűrűtlen ujját mutatta. Csabának még a kezében volt a gyűrű.</p>
               <p>- De hát tessék, hát húzza fel.</p>
               <p>Ida csak a kesztyűjét húzta-igazgatta az ujjaira.</p>
               <p>- Nem. Idegenek már nem vagyunk, csak a mai napig voltunk. De házastársak se
                  vagyunk.</p>
               <p>- De lehetünk, Ida; remélem, lehetünk. Meghalnék, ha azt mondaná, hogy nem
                  lehetünk. Itt rögtön ebben a szempillantásban meghalnék!</p>
               <p>S az ajka remegett, szeme elnedvesült, ahogy bűnbánóan, esdőn nézett Idára.</p>
               <p>Ida beleöltekezett Csaba karjába meleg-bizalmas simulással, mintha máris
                  házastársak vol­ná­nak:</p>
               <p>- Máskor - rebegte - ilyen ostobaságokat ne kövessen el...</p>
               <p>
                  Vége
               </p>
               <p/>
               <p/>
            </div>
         </div>
      </body>
  </text>
</TEI>
