<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01025" xml:lang="hu">
    <teiHeader>
        <fileDesc>
            <titleStmt>
                <title>A boszorkánymester</title>
                <author ref="viaf:54974682">Rejtő Jenő (1905-1943)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">38598</measure>
                <measure unit="pages">98</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A boszorkánymester</title>
                    <date>2003-08-21</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/00600/01025"/>
                    <respStmt>
                        <resp>Original Electronic Edition</resp>    
                        <name>Werner Zsolt</name>
                        <name>Juhász Lehel</name>
                        <name>Drótos László</name>
                        <name>Vicze Henrik</name>
                        <name>Varjú Mária</name>
                    </respStmt>
                </bibl>
                <bibl type="firstEdition">
                    <title>A boszorkánymester</title>
                    <author>Rejtő Jenő</author>
                    <date>1970</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T7"/>
            </textDesc>
        </profileDesc>
        <revisionDesc>
            <change when="2021-07-07"/>
        </revisionDesc>
    </teiHeader>
    <text>
        <body>
            <div type="chapter">
                <p> A könyvben szereplő személyek </p>
            <p>
                Agorapollus, a görög herceg</p>
            <p>
                Anna nővér, aki hatalmában tartja dr. Torbágyot</p>
            <p>
                Berényi, aki néhány évvel fiatalabb, mint a felesége</p>
            <p>
                Berényiné, aki ezzel szemben gyártulajdonosnő</p>
            <p>
                Dr. Bloch alorvos</p>
            <p>
                Elek őméltósága, a jószívű gyáros, aki mindig a Nagyságos
                Asszony mellé áll</p>
            <p>
                Emma nővér, aki Szabó Gusztávba szerelmes</p>
            <p>
                Eszter, a kacsaorrú, kancsal nővér, aki szintén szerelmes
                Szabó Gusztávba, de ezenkívül mindenfélét el is tud intézni Wallensteinnél</p>
            <p>
                Grecsák Paulina, álnéven Szerémy Ferencné, a Nagyságos
                Asszony, aki sohasem volt össze­házasodva elvált férjeivel</p>
            <p>
                Kerényi reklámfőnök</p>
            <p>
                Kovács Ágnes, eladólány az Általános Áruházban</p>
            <p>
                Kovács főerdész, az alázatos rebellis</p>
            <p>
                Dr. Ladányi rendőrkapitány</p>
            <p>
                Szofi Olaf Günter főhercegnő, Ravonia jövendő királynője</p>
            <p>
                Providec Ilus, dr. Wallenstein menyasszonya, akinek két háza
                van és egy barna kalapja</p>
            <p>
                Rubber Szilárd főmérnök, aki ízléstelen törülközőket használ,
                és féltékeny a felesége</p>
            <p>
                Sefcsik Borbála, a vörös hajú új kisegítő nővér</p>
            <p>
                Szabó Gusztáv boy, derék testőr és titkár</p>
            <p>
                Szegő Éva művésznő, aki Berényivel pénzelteti magát, de dr.
                Torbággyal is...</p>
            <p>
                Dr. Torbágy Sándor sebész, akibe Anna nővér is, Szegő Éva is
                szerelmes, de ő Wallenstein­re féltékeny</p>
            <p>
                Báró Udvarhelyi egyetemi tanár, főkonziliárius</p>
            <p>
                Vass Béla úr, az Általános Áruház tulajdonosa</p>
            <p>
                Várady Vladimirné bárónő, akinek nem áll meg a lift</p>
            <p>
                Verőné, aki az epéjével jár a szanatóriumba, és mindig úgy
                van, hogy operálni fogják</p>
            <p>
                Gróf Anton Korber Waciszláv udvarmester</p>
            <p>
                Dr. Wallenstein Richárd belgyógyász-főorvos és
                boszorkánymester, Faust és Casanova</p>
            <p>
                Zlinek Zsófia, akit itt Pipi nővérnek neveznek, és aki
                férfiban cirkuszi erőművész volna</p>
            </div>
            <div type="group">
                <head>Első fejezet</head>
                <head>Egy baleset még a jobb eset</head>
                <div type="chapter">
                    
                    <p>1.</p>
                    <p>A Duna-parti nagyon előkelő Trombita-szálló portása ijedtében megdermedt.
                        Tizenöt éve áll itt, ebben az aranygombos kabátban, a kocsifelhajtó előtt,
                        de ilyen még nem volt!</p>
                    <p>Buda felől egy mentőautó jön, szabályszerű szirénázással, majd elkanyarodik a
                        hídfőnél, megáll a Trombita-szálló előtt, a mentőautóból egy nagyon szép,
                        fiatal hölgy száll ki, azt mondja a mentőorvosnak, hogy várjon, a sofőrnek
                        odaad valami pénzt, és egyenesen besiet a főkapun.</p>
                    <p>Értsük jól meg a portást: Itt már állt meg olyan Rolls-Royce autó, amiből az
                        egész világon csak egy darab volt, és külön az utasa számára készült. Itt
                        már stoppolt tizenkét cilinderes Maybach kocsi úgy, hogy egyetlen sárgömbnek
                        látszott az egész. Ide már megérkezett a nyolcvanas években egy bohém angol
                        trónörökös, élő leányfejekkel díszített batáron, és jött valaki Perzsiából
                        tizenhét autóval egyszerre.</p>
                    <p>De mentőkocsin még nem érkezett vendég a Trombita-szállóba. Ez a vendég
                        kicsit sántikál, turistaruhában van, különben igen szép, barna nő, és ügyet
                        sem vet a portásra.</p>
                    <p>- Hová tetszik, kérem?</p>
                    <p>- Vacsorázni. Itt a hallon át egy különszobába jutok, ahol nyugodtan eszem
                        valamit. Rendkí­vül éhes vagyok.</p>
                    <p>Szólt és továbbment. A sofőr és a mentőautó orvosa úgy nézték a portást, hogy
                        ez nem merte útját állni az ifjú hölgynek. Az ifjú hölgy felteríttetett a
                        különszobában, és megkérdezte, hogy mi van készen, mivel nem akarja a
                        mentőket megvárakoztatni. Hideg bélszín volt még és különböző saláták. A
                        hölgy evett, ötven pengő borravalót adott, ötvenet a portásnak, és már menni
                        készült, amikor egy sokkal különösebb esemény duplázott rá az elsőre.</p>
                    <p>Iszonyú szirénázással érkezett egy újabb mentőkocsi.</p>
                    <p>Mi van ma? A Trombita előtt tartják a mentőautók idei concours
                        d’élégance-ját?</p>
                    <p>Nem. Az emeletről támogatott le a főpincér egy szédelgő hölgyet, aki részint
                        az ő karjára, részint egy magas, szmokingos úr karjára támaszkodott, és a
                        gyomrát fogta. A hölgyet fel­segítették az egyik mentőkocsira. A másik
                        leány, aki vacsorázott, és éppen ötven pengőt adott a portásnak, csodálkozva
                        látta, hogy a gyomrát fogó, igen szép, filigrán, szőke leány beszáll az ő
                        mentőkocsijába, és elrobognak vele. A másik mentőkocsiból ugyanakkor
                        leugrottak a hordággyal. A fiatal lány gondolkodott.</p>
                    <p>Lehet, hogy több mentőkocsi ma már nem indul a Trombita-szálló bejáratától.
                        És ő szeretne a Lakos Szanatóriumban lenni, ahol várják. Beszállt hát a
                        mentőkocsiba, és azt mondta:</p>
                    <p>- Lakos Szanatórium! De siessünk! Mert várnak!</p>
                    <p>Az összes mentőautó elrobogott, a portás ott állt kábultan, egymagában, mivel
                        a hosszú úr öt pengőt adott a főpincérnek, és azt mondta:</p>
                    <p>- Ha Vass igazgató úr telefonál, és engem keres, mondja meg, hogy a hölgy
                        rosszul lett, és bevitték a Lakos Szanatóriumba. Én lementem a Windsor
                        Grillbe.</p>
                    <p>A főpincér bement, az úr elment, a portás tűnődött. Annyi bizonyos, hogy a
                        lány nem abba a mentőkocsiba szállt, amelyikkel jött, viszont, akit a
                        főpincér lehozott, az nem avval a mentőkocsival távozott, amelyiket
                        kihívták. Általában mi ez itt ezekkel a mentőkocsikkal? Mi volt ez a
                        hölggyel, aki kiszállt vacsorázni, és a másikkal, aki itt vacsorázott, aztán
                        beszállt?...</p>
                    <p>Az ember megbolondul!</p>
                    <p>Holott rém egyszerű eset: a két mentőkocsi elcserélte az utasát. Kovács
                        Ágnest az a mentő­kocsi vitte be a Lakos Szanatóriumba, amelyikkel Szofi
                        Olaf Günter főhercegnő érkezett, és a főhercegnő (több mentőkocsi nem lévén)
                        azon az autón vitette magát a Lakos Szanatóriumba, amelyen Kovács Ágnest
                        kellett volna bevinni, mivel szarvasgomba-pásté­tomot evett, megfájdult a
                        gyomra, és rosszul lett.</p>
                    <p>A portás állt, tűnődött. A híd alól egy szép, kivilágított hajó úszott lassan
                        a Dunán, daloló kirándulókkal, és megszólaltatta a sípját. A portás úgy
                        nézte a hajót, mintha ez köteles lenne válaszolni a hirtelen lejátszódott
                        villámproblémára.</p>
                    <p>De a hajó fütyült rá. Kettőt.</p>
                </div>
                    <div type="chapter">
                    <head>2.</head>
                    <p>Olaf Günter uralkodó főherceg, aki másfél év előtt elhunyt, szintén egy
                        szigetország uralkodója volt, miképpen Anglia királyai. A két szigetország
                        között nagyjában nincs különbség. Ezt is tenger fogja körül, azt is. Itt is,
                        ott is ráérő tudósok pontosan kiszámították, hogy mennyi idő alatt mossa el
                        a tenger az egész birodalmat, ha ilyen hullámverés mellett eddig ennyi meg
                        ennyi partot mosott alá. Ami a két szigetországot mégis bizonyos fokig
                        megkülönbözteti, talán az, hogy Ravonia szigete egy guruló üléses
                        egypárevezőssel két és fél óra alatt, nem versenytempóban, hanem egyszerű
                        húzásokkal körülhajózható, míg Angliáról ugyanezt nem mondhatjuk el.</p>
                    <p>Az Olaf Günter család valamikor átutazott Magyarországon, és egy oldalági
                        herceg tüszős mandulagyulladása révén kénytelen volt hat hétig az országban
                        maradni. Az oldalági gyengélkedő ebből két hetet a Lakos Szanatórium első
                        emeletén, további négy hetet, mivel orvosai az utazást nem ajánlották, a
                        budai hegyekben lábadozással és memoárírással töltött el. E néhány hét
                        kedvéért kibérelték, majd megvásárolták Kocsánypusztát amelyre akkor kezdte
                        kivetni hálóját a városban virágzásnak induló parcellázási szenvedély és
                        volt már egy hevenyészett terv a kocsányi strandról. Ez a terv megbukott,
                        mivel az Olaf Günter család megkedvelte a budai hegyeket, és további tüszős
                        mandulaesetek alkalmából szerette volna elkerülni az albérleti tartózkodást,
                        tehát megvette Kocsánypusztát, a kocsányhegyi cseppkő­barlangot és az egész
                        vidék felett trónoló kocsányi Királydomb szelíd lejtőjére épült
                        vadász­kastélyt, amely egy magas rangú állami úr tulajdona volt, és régen
                        túladott volna rajta, mivel modern, szép, úri házat építtetett a Svábhegyen,
                        és az egyre terjeszkedő város amúgy is elűzte messze a vadakat, úgyhogy a
                        királydombi vadászkastély és a Kocsánypusztának nevezett telekkomplexum a
                        balatoni országút mentén ennek az úrnak már régen nem jelentett semmit.</p>
                    <p>De Olaf Günter Fülöp a vadászkastélyban megírta memoárjait ama tény kedvéért,
                        hogy 1913-ban egy ötperces diplomáciai megbeszélést folytatott a görög
                        királlyal, és a maga részéről azt kívánta, hogy a Földközi-tenger medencéjét
                        hagyják békében, és eme óhajánál tekintettel volt Ravonia lakosainak
                        idegállapotára. Az oldalági rokon különben a háború alatt miniszterelnök
                        volt, és kiemelkedő része a memoárnak, midőn valamelyik állam cirkálója
                        olajat és szenet akart felvenni a kikötőben, amit a kegyelmes úr
                        intézkedésére a semlegesség­gel összeegyeztethe­tet­lennek tartottak, mire a
                        kapitány azt felelte, hogy ez nagyon szép dolog, de ha fél órán belül nem
                        kezdenek rakodni, ő ronggyá lövi egész Ravoniát.</p>
                    <p>És az ágyúcsövek nagyon szabályszerű manőverrel kezdtek a város felé
                        fordulni. Erre a memoár írója intézkedett, hogy adjanak szenet és olajat,
                        azonban bejelentette tiltakozását a kapitánynak, és valahol szóvá tette
                        Ravonia semlegességének megsértését is. Ezért kellett a vadászkastély.
                        Továbbá a király leánya, Szofi Olaf Günter főhercegnő, fiatal leányoknál ez
                        nem ritka, halálosan beleszeretett a budai hegyekbe. És udvarmesterével,
                        gróf Anton Korber Waciszlávval, továbbá udvartartásával két hónapot
                        kalandozott a hegyekben, megtanult magyarul, és a rákövetkező nyáron ismét
                        visszatért, csak a király halála miatt szakította meg a tartózkodását. Olaf
                        Günter Fülöp régensherceg ekkor már memoárjainak folytatását is megírta,
                        amelyben előfordul, hogy az angolok gallipoli kalandja idején huszonöt
                        percet töltött egy szalonkocsiban valamelyik angol tábornokkal. A régens úgy
                        határozott, a család többi tagjával és valamennyi érdekelttel együtt, hogy a
                        főhercegnő magyarországi kirándu­lá­sait lehetőleg befejezik azon ténnyel,
                        hogy férjhez megy, a régens lemond tisztéről, és Szofi Olaf Günter princessz
                        Ravonia királynője lesz. Senki sem tudta, mi kifogása a régensnek a budai
                        hegyek ellen, különösen Waciszláv gróf védte a princessz eme passzióját.
                        Waciszláv gróf sokszor együtt uzsonnázott egy óbudai özveggyel a Várkert
                        Kioszkban, és ezért látta másképp a dolgokat.</p>
                    <p>A régens viszont tüszős mandulájára emlékezett, és memoárjainak első része
                        sem keltette azt a mély benyomást, amit várt, mindössze valami perzsa vagy
                        afgán államtitkár gratulált sür­gö­nyileg. Szóval, úgy volt, hogy Szofi Olaf
                        Günter főhercegnő az ősz folyamán megis­mer­kedik Athénban a görög
                        herceggel, kiadnak néhány romantikus kommünikét, eljegyzés és esküvő
                        karácsonyig bezárólag.</p>
                    <p>A princessz fiatal volt. Szerette Ravoniát és népét, de nem szerethetett egy
                        görög herceget, akit nem ismert. Viszont a budai hegyeket ismerte. Amikor
                        lemegy a nap, és lassan gyulla­doznak a város távoli fényei..., és
                        emlékezett az oldalági tüszős mandulára, midőn vala­mennyien megjelentek a
                        Lakos Szanatóriumban Fülöp herceg ágyánál. Mindenféle tanárok és orvosok
                        álltak ott, köztük egy angolos arcú, kicsit kopasz, aki mosolygott, és
                        valami szívhallgató gumicsövét csavargatta az ujjára. A princessz emlékezett
                        rá, hogy ez bosszantotta. És az is bosszantotta, hogy az ősz szakállas,
                        fehér kabátos tanár helyett ez a túl magas, mosolygós, mély hangú, hanyag
                        tartású ember magyaráz az apjának, aki akkor még élt és uralkodó volt.</p>
                    <p>Azt is tudta, hogy ezt Wallenstein főorvosnak hívják, és bár nem tanár, igen
                        nagy hírű belgyógyász. Azért mégis kicsit indolens. És az ilyesmit nem
                        szerette a princessz. Ez villant át az agyán a családi tanács alatt, majd
                        közölte a régenssel a döntését:</p>
                    <p>- Szeptember 3-án ünnepségen Athénban leszek az udvarral. De augusztusban
                        pihenni akarok a vadászkastélyban. Ehhez jogom van.</p>
                    <p>- Ehhez joga van - állapította meg bólintva dr. Marius, Ravonia nagy
                        kodifikátora, jogi kérdésekben elsőrangú szaktekintély. A régens tehát
                        beleegyezett, hogy inkognitó-utazáshoz alkalmas személyzettel, Waciszláv
                        gróf kíséretében, a főhercegnő augusztus 16-ig az Olaf Günter család
                        tulajdonában levő vadászkastélyban pihenjen, és ha tetszik, memoárjait
                        írja.</p>
                    <p>De nem került sor a tervezett hazautazásra, mert augusztus 16-án váratlan
                        baleset történt.</p>
                    <p>A főhercegnő - akit nagyon szerettek a környéken - sokszor felmászott
                        turistabotjával a Vadkanfőhöz, és összeelegyedett a kirándulók éneklő
                        csoportjaival. Kovács főerdész kísérte őt bizonyos távolságról ilyen útjain,
                        élelmiszertáskát és egyebeket hordva. Kovács főerdész a kastély
                        inventárjában került új gazdáihoz.</p>
                    <p>A kérdéses alkalommal is egy ilyen délutáni sétát tett a főhercegnő, amikor
                        egy kisebb szikla­csúcsnál váratlanul kiejti a botot, nagyot kiált és
                        legurul. Homokos, kavicsos, szelíd lejtőn néhány métert. Kovács főerdész egy
                        ugrással mellette volt, felemelte a princesszt, és elindult vele a vadkanfői
                        vendéglő felé.</p>
                    <p>- Kovács! Hazudja azt, hogy ficamom van! - sziszegte a főhercegnő.</p>
                    <p>- Ezt nem hazudhatom!</p>
                    <p>- Kovács! Megparancsolom önnek, hazudja, hogy ficamom van, pólyázzon be, hogy
                        a mentő­orvos ne is vizsgáljon, ellenkező esetben felséges hozzátartozóim
                        szörnyű bosszút állnak magán.</p>
                    <p>Maga is érezte, hogy zordsága nem az igazi. A fiatal főhercegnő nem tudott
                        parancsolni olyan embernek, aki nem engedelmeskedik.</p>
                    <p>- Hercegnő, nem hazudhatom azt, hogy ficam van.</p>
                    <p>- Miért nem?</p>
                    <p>- Mivel csakugyan ficam van. Esetleg azt hazudhatnám, hogy nincs ficam.
                        Azonban úgyis észrevennék, hogy ficam van.</p>
                    <p>Most érezte a princessz, hogy csakugyan nyilall a bokája.</p>
                    <p>- Maga szerint, Kovács, most mi lesz ezzel a ficammal?</p>
                    <p>- A mentőorvos megrántja a lábát a főhercegnőnek, és ezzel a ficam megszűnik.
                        A ficam gyenge.</p>
                    <p>- Kovács! Hogyan juthatnék a szanatóriumba? Nem akarok férjhez menni!</p>
                    <p>Kovács előtt nem volt egészen világos, hogy miféle gyógykezeléssel akarja a
                        főhercegnő, elejét venni már-már fellépő, heveny házasságának, de Kovács
                        annyi főurat szolgált itt a kastélyban, ahol a vadászó nagyurak rövid időre
                        megszállnak, hogy tisztában volt eggyel:</p>
                    <p>A jó alkalmazott nem érdeklődik gazdája ügye után, de mindig pontos és helyes
                        felvilágosítást ad. Akkor is, ha nem tudja, hogy miről van szó. Ő a
                        princessznek kérdést nem adhat fel. Különösen a házasságáról nem teheti ezt.
                        Azonban a princessz szanatóriumba akar jutni, és ehhez az öreg Kovács orvosi
                        segédletét kéri. Ennyi elég neki ahhoz, hogy egyetlen kérdés és a tényállás
                        ismerete nélkül segítsen a fiatal főhercegnőn, aki úgy fekszik itt a karján,
                        mintha egy palankinban ülne valahol Indiában, és a kulik által vontatott
                        járművön intézkedne ügyében.</p>
                    <p>- Majd azt fogjuk mondani, hogy a ficamon kívül tokszalagszakadás vagy
                        porcleválás is történt.</p>
                    <p>- Kovács, ezért nem feledkezem meg magáról. Fektessen ide a fűre. Rántsa
                        helyre a bokámat, kötözze be, nehogy a mentőorvosnak dolga legyen velem,
                        értesítse a főudvarmester, és mondja azt a mentőknek, hogy késedelem nélkül
                        szanatóriumi kezelésre szorulok, tehát ne kössön át újra a mentőorvos.
                        Szállítsanak szanatóriumba!</p>
                    <p>- Parancsára! És a szanatóriummal is közlöm majd, hogy a főhercegnőnek
                        tokszalag... nem, nem. Azt hiszem, elég lesz, ha egy izomrost elszakadt és
                        alávérzett - mondta Kovács, mintegy önmagával konzultálva.</p>
                    <p>- Kovács! - villámlott a főhercegnő - megparancsoltam a tokszalagot! Maga
                        örökös rebellis! Csúf rebellis! Most engedelmes és alázatos! De olyan
                        engedelmes, amilyen magának tetszik! És olyan alázatos, ahogy maga akarja!
                        Ezt nem tűröm többé.</p>
                    <p>- Most szép, derült nyárutó van. Egy valamirevaló tokszalaggal, ha szakadás
                        állott be, főherceg­nő nem sétálhat. Izomrostszakadás, beleértve némi
                        alávérzést, lehetővé teszi, hogy sétálgasson kissé, miközben nem megy
                        férjhez. Ezért bátorkodtam a tokszalag helyett az izomrostot ajánlani, és
                        ilyen irányban, ha felhatalmaz főhercegnő, intézkedni fogok a
                        szana­tóriumban.</p>
                    <p>- Kovács! Ez esetben megparancsolom, hogy közölje a mentőorvossal:
                        izomrostszakadásom van, egyenesen a szanatórium valamelyik tekintélyéhez
                        óhajtok kerülni, tehát a maga rögtön­zött kötését ne bolygassa az a mentős
                        doktor!</p>
                    <p>- Nem fogja bolygatni - mondta némi önérzetességgel Kovács. - Az én
                        rögtönzött kötésem nem olyan könnyen ismételhető.</p>
                    <p>Közben helyrerántotta a bokát. Gyors mozdulatokkal bekötözte, és elsietett
                        telefonálni a kastélyba gróf Waciszláv főudvarmesternek.</p>
                    <p>A gróf intézkedésére sürgősen megjelentek a mentők, és az izgatott mentőorvos
                        a közben összegyűlt kirándulókat kezeit tördelve kérte, hogy ne veszítsék el
                        nyugalmukat, majd az erdészhez lépett:</p>
                    <p>- Törés?</p>
                    <p>- Azt hiszem, elszakadt egy izomrost, és kicsit alávérzett. A főhercegnő
                        szeretne nyomban megfelelő ápolás alá kerülni.</p>
                    <p>- Azt hiszem -, szólt most a közben szintén a helyszínre érkezett gróf
                        Waciszláv ‑ leghelyesebb, ha a mentőorvos úr beszállítja a princesszt a
                        Lakos Szanatóriumba, ami hagyományos jelleggel bír az uralkodócsalád
                        történetében, egy nyolc év előtt lezajlott oldalági tüszős mandula
                        következtében. Magam fogok ebben az irányban intézkedni!</p>
                    <p>A mentőorvos egyetlen szót sem értett az egészből. Ezzel Kovács elérte
                        célját. Rágyújtott pipájára, és azt mondta, hogy most neki dolga van. A
                        főhercegnő egy tizedmásodpercre magához tért, és fél szemhéjával
                        kétmilliméteres rést alkotva, megelégedetten búcsúzott Kovácstól.</p>
                    <p>Kovács úgy nyomogatta le pipájában a tüzet, hogy az nyugtázó válasz volt.</p>
                    <p>A főhercegnőt mentőautóba tették, a fiatal mentőorvos, aki közben a
                        székházzal is érintkezésbe lépett, megtudta, hogy az üggyel kapcsolatban
                        rendkívüli teendője nincs, Márton, a vén szanitéc, jól elrendezett
                        óndobozával úgyis ott volt és úgyis mindent ő intézett, és mindent jól.</p>
                    <p>Amikor a mentőautó elindult, a princessz elhatározta, hogy felnyitja a
                        szemét.</p>
                    <p>Felnyitotta tehát a szemét.</p>
                    <p>Ettől viszont a mentőorvos kis híján rosszul lett. Huszonkét éves ha volt
                        összesen, és még nem is orvos, csak medikus. Néhányad magával olykor
                        kirendelték egy-egy kocsival a síbalese­tek­hez és egyéb
                        víkendszórakozásokhoz, asszisztálás céljából. Mit csináljon ő most a
                        főhercegnő­vel? Legszívesebben vette volna, ha Márton, a szanitéc, egy
                        injekciót ad neki. Mit tehet ilyenkor egy huszonkét éves, kezdő orvos? Felad
                        egy hülye kérdést:</p>
                    <p>- Jobban van a nagyhercegnő?</p>
                    <p>- Csak főhercegnő vagyok... Azt hiszem, jól lehetek. - És mert jószívű volt,
                        még hozzátette: ‑ De ha akar, adhat egy injekciót. Akkor magáról is írnak
                        majd a lapok.</p>
                    <p>A mentőorvos Szofi főhercegnő pulzusához ért, és mialatt idegesen
                        elgondolkozott, három‑ vagy négyszáz érlökést számolt ösztönösen, ami pedig
                        lehetetlen, még a technika mai állása mellett is.</p>
                    <p>- Azt hiszem, legokosabb most már, ha megvárjuk, amíg a szanatóriumban
                        mindent kivizs­gálnak - szólt végül rekedten.</p>
                    <p>A főhercegnő felült. Szigorúan kérdezte:</p>
                    <p>- Egy szanatóriumban mindent kivizsgálnak? Ez természetesen főhercegnőkre nem
                        vonatkozik. Nálam arról van szó, hogy a tokszalag, illetve az izomrost... -
                        ijedten körül­nézett. - Miért nem hozták el Kovácsot, a főerdészt, hogy
                        megmondja az orvosoknak, mi bajom?</p>
                    <p>Az ifjú mentőorvos megijedt. Még jobban. Lehet, hogy fejre esett a
                        főhercegnő, és megőrült? Neki ezt kötelessége volna még most konstatálni, és
                        nyomban az elmeklinikára vinni, ahol... Mit lehet ott vele csinálni?</p>
                    <p>- Mentőorvos! Feleljen a kérdésemre! Hol hagyták a főerdészt, aki megmondja
                        az orvosok­nak, hogy mi bajom?</p>
                    <p>A fiatal princessz olyan szigorúan nézett, hogy a mentőorvos Mártonra
                        pillantott. Sajnos, ez a flegmatikus alak aludt. És robogtak...</p>
                    <p>- Főhercegnő! Orvosaink abban a helyzetben vannak, hogy felesleges
                        főerdészekkel konzultálniuk, ha egy beteg diagnózisáról van szó.</p>
                    <p>- Maga úgy beszél, mentőorvos, hogy nem értem. De ez nem baj, mert nem is
                        lehet fontos, amit maga mond. Maga halálra rémül attól, hogy egy főhercegnőt
                        szállít a mentőautón, holott jegyezze meg magának, ma már bebizonyosodott:
                        hogy a főhercegnő is csaknem olyan, mint a többi ember. És most kopogjon a
                        sofőrnek, hogy vigyen bennünket vacsorázni. Nagyon éhes vagyok.</p>
                    <p>- De főhercegnő... a szanatóriumban izgatottan
                        várják...</p>
                    <p>- Ne lefetyeljen!... Nekem semmi közöm ahhoz, hogy engem várnak. Illetve,
                        akik várnak, azok legyenek türelmesek. Mentőorvos! Kopogjon a sofőrnek, hogy
                        vigyen a legközelebbi étterem hátsó bejárójához. Nem szeretek
                        vitatkozni...</p>
                    <p>A mentőorvos mindössze huszonkét éves volt, de amikor látta, hogy a princessz
                        dühösen felül, és éppen a bekötözött bokájára,
                        szerény orvostudománya is elegendő volt ahhoz, hogy a helyzettel tisztában
                        legyen.</p>
                    <p>- Szóval, a hercegnő éhes?</p>
                    <p>- Nem szeretem, ha kérdéseket intéznek hozzám. De ha tudni akarja, nem vagyok
                        éhes! Azért akarok az étterembe menni, mert szeretem a virágokat! Na!</p>
                    <p>Ezek után be sem várta az ifjú orvos további hebegését, hanem kopogott a
                        sofőrnek és kiszólt:</p>
                    <p>- A legközelebbi étteremhez hajtson! Ne a főbejárat elé!</p>
                    <p>...Így történt, amint azt már elmeséltem, hogy a Duna-parti előkelő étterem
                        mellékportása csodálkozva látta, hogy egy vendég mentőkocsin érkezik.</p>
                    </div>
                <div type="chapter">
                    <head>3.</head>
                    <p>Néhány szót Kovács Ágnesről. Kovács Ágnes három héttel ezelőtt még manöken
                        volt, amikor Kerényi reklámfőnök megígérte, hogy behozza az Általános
                        Áruházba, a nőidivat-osztályra. Kovács Ágnesnek az öccse zenedébe járt, az
                        apja egy nagy gyárnak ügynökölt, de éppen nem volt munka. Kovácsné a
                        háztartást vezette volna, de háztartás nem volt. Azt a szegényes, egyfogásos
                        ebédet nem kellett különösebb gazdasszonyi adminisztrációval igazgatni. Most
                        már úgy volt, hogy Palit nem lehet tovább taníttatni, és összeköltöznek mind
                        Anna nénivel, amikor Kerényi jött az állással és Vass úrral.</p>
                    <p>Megmagyarázta Ágnesnek, hogy Vass úrnak szüksége van valakire, de ezt ne
                        értse félre. Vass úr, inkább a kedélye miatt, rászorul egy fiatal hölgy
                        társaságára, aki uzsonnázgat vele, zenét hallgat a Duna-parton, ha nem így
                        volna, akkor ő, Kerényi, bele sem avatkozna az ügybe. Ágnes tehát megőrzi
                        szabad kezét. Mondta Kerényi, aki hirdetési ügynök volt, és így az Általános
                        Áruházak reklámját is intézte.</p>
                    <p>Szerinte Ágnesnek képeztetnie kellene a hangját, és ő, aki már régen érzi,
                        hogy menedzser­nek született, akár amerikai szerződést is szerezne számára.
                        Persze, ezt nem lehet holmi ócska divatrevükön elérni, ehhez start kell.
                        Ehhez szükséges, hogy valaki elindítsa, taníttassa, levegye a család
                        válláról az anyagi gondokat, és Kerényi szerint ilyen ember Vass úr.</p>
                    <p>Kerényi tehát egy napon közölte Ágnessal, hogy este a Trombita-szállóban
                        vacsoráznak, és bemutatja Vass úrnak. Ágnes akkor már a nőidivat-osztályon
                        dolgozott az Általános Áruház­ban, és látta is Vass urat az iroda felé
                        vezető folyosón, amint búsan ballagott. Vass úr ötvenkét éves volt,
                        alacsony, kövér, őszes, mélabús szemű.</p>
                    <p>Ágnes ekkor gondolta, hogy a szanatóriumi kezelés talán alkalmas lenne arra,
                        hogy a most már sürgető döntést valamiképpen elodázza. Szeretett volna olyan
                        helyzetben találkozni az áruház igazgatójával, hogy ne legyen harag
                        közöttük, és mégse kényszerüljön nyájasabbnak lenni Vass úrhoz, mint ahogy
                        szeretné. Ha betölti ezt a hónapot, akkor már háromhavi felmondás jár, és
                        abból sok mindent lehet csinálni. De öt nap múlva elseje, ezt a felmondást
                        hát meg kell úszni!</p>
                    <p>Így történt hirtelen rosszulléte a Trombitában és beszállítása a Lakos
                        Szanatóriumba.</p>
                </div>
            </div>
            <div type="group">
                <head>Második fejezet</head>
                <head>Kicsi a Vass, de gyenge</head>     
                    <p>Vass úr, az Általános Áruház tulajdonosa, nagyon gazdag és nagyon takarékos
                        volt, és nem sokat törődött az elárusítónőkkel. Szombathelyiné, aki
                        könyvelt, olykor jó tanácsokkal látta el, egykor reumafürdőket vettek
                        közösen a Lukácsban, ilyenkor a hatalmas, sáfrányszínben haldokló parkban
                        elbeszélgettek, és ezért küldte Szombathelyiné Vass urat dr.
                        Wallenstein­hez.</p>
                    <p>A nagy belgyógyász, aki a Lakos Szanatóriumban főorvos volt, kiterjedt
                        magánpraxist folytatott, és Szombathelyiné szerint csodálatos ember.</p>
                    <p>Itt áll tehát Vass úr egy alternatíva előtt, amely szerint Kerényi
                        rábeszélte, hogy ismerkedjék meg a Trombitában Kovács Ágnessel, a másik
                        verzió, amit Szombathelyiné mondott délben, hogy keresse fel dr.
                        Wallensteint a szívével. Örök kérdés, máig sincs eldöntve hogy mit csináljon
                        az ember a szívével. Vacsorázzon Kovács Ágnessel a Trombitában, vagy,
                        keresse fel dr. Wallensteint? Vass úr ebéd után némi szúrást érzett a bal
                        oldalában, tehát telefonált, és bejelentette magát dr. Wallensteinnél.</p>
                    <p>Vass úr döntését illetően az illetékes vélemények megoszlottak.</p>
                    <p>Suller úr, az osztályvezető, minden belgyógyászról úgy beszélt, mint bizonyos
                        tipszterekről a lóversenyen, akik azzal jönnek, hogy a Klimsa hajtó
                        unokaöccse albérlő a sógornőjüknél tehát, ha beveszik két pengővel, azonban
                        úgy, hogy ráér később is hozzájárulni, akkor mond egy biztos tippet, mert
                        Klimsa unokaöccse szerint a favoritot letréningelték... Ő azt mondja Vass
                        úrnak, hogy az egész hókuszpókusznak semmi értelme, és Wallenstein elkér
                        majd érte vagy hatvan pengőt. Vele is csinálták, a mellkasa előtt fel meg le
                        húzogattak egy redőnyt, mintha a szervezete valami üzlet volna, amit tetszés
                        szerint kinyitnak és becsuknak, és az ember tompulatait, kavernáit
                        átértékelik honoráriumra, és megkérdezik, hány gyermeke van, de ez nem
                        orvosi, hanem üzleti természetű érdeklődés.</p>
                    <p>Ez az érem egyik oldala.</p>
                    <p>No de jelentkezett az érem másik oldala, egy Vecsera nevű ügynök. Őróla,
                        kérem, már min­denki kijelentette, hogy kész. És sose fogja elfelejteni azt
                        a délelőttöt, amikor Wallensteinnel bement a szanatóriumba.</p>
                    <p>- Engem vágtak, metéltek, egyik sebésztől vittek a másikhoz, nem használt. Ez
                        a doktor megnézett, és azt mondta nekem: idehallgasson! Ha rám hallgat, nem
                        hallgat senkire. És adott egy szert. Napjában háromszor kellett bevenni.
                        Fürdők, semmi húsevés, és egészséges vagyok, mint a makk, és én ebben az
                        életben többé késes emberhez nem megyek, mert ezek a belgyó­gyászok még
                        tudnak valamit, de a sebészek csak tanulnak az emberen. Egy nagynénimben
                        bennefelejtették vakbélműtétnél a tampont!</p>
                    <p>Aztán van az éremnek egy harmadik oldala:</p>
                    <p>- ...Nézze, nekem beszélhetnek, amit akarnak: Ha az embernek valami baja van,
                        csak az Isten segít rajta, mert az orvosok nem tudnak semmit. Vittük a
                        férjemet egyiktől a másikhoz! Ez azt mondta, magas vérnyomás, az azt mondta,
                        alkoholtól van, ez meg elküldte fürdőbe... Már nem tudtam, mit csináljak.
                        Végül meghalt! Egyik se tudta, mi baja volt. Egyik se tudja nekem
                        visszaadni. Vagy vissza tudja adni egy orvos a férjemet?!</p>
                    <p>- De drága Mariska néni, hát az orvosnak nem kötelessége elhunyt férjeket
                        feltámasztani...</p>
                    <p>- Nahát, nekem meg orvostudománnyal addig ne jöjjenek, amíg valaki azt nem
                        mondja, hogy visszaadja nekem az én szegény, jó Boldizsáromat, mert olyan
                        férj nem lesz több a világon. Az még a halála előtt két nappal megkérdezte,
                        hogy veszek-e én pontyot magamnak, mert tudta, hogy a halat szeretem...</p>
                    <p>Mind a három vélemény teljesen elfogult. Azért mindegyikben van valami, ami
                        igaz: két ember. Egy, aki szenved és egy, aki gyógyít. És sem szenvedni, sem
                        gyógyítani nem tanul meg az ember tökéletesen soha.</p>
                    <p>A belgyógyász az áramvonalas varázsló.</p>
                    <p>És a varázsló igenis fontos. Sokkal fontosabb, mint a Gyógyító Kés. Az
                        előszobájában olvasod a két év előtti színházi folyóiratot, de közben
                        összezavarodnak a betűk, mert nem tudsz másra gondolni aggodalmadban, mint a
                        furcsa szívérzésre.</p>
                    <p>A gumipadlón megáll, becsukja az ajtót. A szoba két-három, bordó ernyős
                        falikarral meg­világítva, valami hindu pagodaszerű helyiség lenne, ha az
                        íróasztal hanyag stílustalansággal messze világító lámpaernyője nem törné
                        meg ezt a misztikus fényt.</p>
                    <p>- Parancsoljon...</p>
                    <p>A varázsló ritkán tenor. Ha tenor, akkor általában kissé rideg is.
                        Legtöbbször bariton vagy basszbariton. És így máris megnyugtató.</p>
                    <p>A pasas szívdobogást kap!</p>
                    <p>Érzi, hogy ez az ember megnyugtató. Tehát neki oka van nyugtalanságra, mert,
                        íme, nyug­tatják. A belgyógyász felüt egy könyvet, és elmondatja az új
                        páciens nevét, életének, korának kórtörténetét. Némelyik bevall egy
                        angolkórt, szemérmesen közölt kankók derülnek ki, anyja májbajban halt meg,
                        apját elütötte a villamos, negyvenhat éves, állami tisztviselő. Elvált.</p>
                    <p>- Mi a panasza?</p>
                    <p>Most megélénkül a beteg, aki délután fél ötkor még sokkal egészségesebb volt,
                        azon tűnődése közben, hogy Baumgartenhez menjen-e a tervekért vagy az
                        orvoshoz. Ha ez a Baumgarten nem menne minden csütörtökön a sógornőjéhez
                        Tisztviselőtelepre, akkor most ő nem ülne itt ilyen végtelenül eltörpült
                        lelkiállapotban, hanem a terveket nézné a Sevilla Kávéházban.</p>
                    <p>- Kérem... Néha, különösen estefelé, szúrást érzek itt, és a múltkor autón
                        vittek haza az irodából, hirtelen rosszul lettem.</p>
                    <p>- Eszméletlen volt?</p>
                    <p>Elpirul:</p>
                    <p>- Nem, csak úgy rádőltem az írásokra, és minden fekete lett...</p>
                    <p>- Igen... - dörzsöli az állát az orvos, és gondolkozik. - Hát majd megnézzük.
                        Vegye le a kabátját, mellényét... lazítsa meg a nadrágját, nem szükséges
                        levetni... Feküdjön csak ide...</p>
                    <p>Tiszta lepedővel, a fejrésznél gumival leterített szófa. Az ápolónő mindezt
                        eligazította. A boszorkánymester biztatóan összecsukja a szemét, mire a
                        nővér távozik.</p>
                    <p>Amikor Vass úr megérzi meleg teste alatt a hűvös orvosi lepedőt, egészen
                        lemegy a vér az arcából, és elszorul a szíve. Istenem! Sohasem gondolt
                        erre!</p>
                    <p>Ez a mély hangú, komoly, elegáns ember majd gondolkozik, vállat von,
                        megkérdezi, vannak‑e gyerekei, és azután férfiasan közli a helyzetet Vass
                        úrral.</p>
                    <p>Hogy mi lehetne az a baj, amit ő itt megtud, és mint egy halálos ítélet
                        hullik reá, erről fogalma sem volt. Csak meleg bőre fázott a hűvös szófán,
                        és indiai templomokban trónoló hangulat nyomasztotta ebben a szobában, tehát
                        félt.</p>
                    <p>A boszorkánymester két kis csövet tett a fülébe, amely gumiban folytatódott,
                        és egy mikrofonszerű valami himbálódzott a végén.</p>
                    <p>Nem is vitás, komoly ember, állapítja meg Vass. A Belicska, aki húsz éve
                        háziorvosuk (Szve­to­zár főorvos belgyógyászt is ő ajánlotta), az öreg
                        Belicska, aki zúzmarás, nagy bajusszal szokott érkezni, úgynevezett
                        sztetoszkópot hord a zsebében, és mikor elveszi a páciens mellétől, még
                        dohánypor is marad a csupasz bőrén.</p>
                    <p>Micsoda varázslatos gumitrapéz himbálódzik a nagyszerű ember két füléből?
                        Mennyibe kerül egy ilyen, és mennyivel alkalmasabb gyógyításra, mint
                        Belicska sztetoszkópja, amely­nek feje egy nyomásra a szárához lapul?</p>
                    <p>A boszorkánymester ráhelyezi a hideg vasat, és sokáig hallgat.</p>
                    <p>Azután Vass úr tüdeje és gyomra, mint valami tejesüzlet hajnalban, ha
                        beveszik a kannát, egy felszálló, leereszkedő redőny mögé kerül. Ehhez már a
                        sötétkamrába kell állnia. És a boszorkánymester még mindig nem szól semmit.
                        Most teszi:</p>
                    <p>- Volt vérbaja?</p>
                    <p>- Nem...</p>
                    <p>- Megmérem a vérnyomását.</p>
                    <p>Pumpálás, sziszegés, kiengedi a levegőt, nézi a visszaugró mutatót, újra
                        felpumpálja, újra kiengedi.</p>
                    <p>- Öltözzön fel.</p>
                    <p>- Talált valamit... főorvos úr?...</p>
                    <p>A boszorkánymester felvonja a vállát. Ritkán nyilatkozik precízen.</p>
                    <p>- Nézze, az biztos, hogy amennyire így megállapítható, komoly baja nincs,
                        szíve, tüdeje... lekopoghatja, Vass úr. De szeretnék magánál egy
                        vérsüllyedést csinálni. Makkegészséges, de ott a máj körül lehet valami...
                        Szerintem annak sincs jelentősége. A szúrásai a bordaközi idegek
                        nyugtalansága... Rossz alvó?</p>
                    <p>- Hát az attól függ.</p>
                    <p>- Igen, igen... Hát addig, amíg a vizsgálatokkal nem vagyunk meg, semmit sem
                        mondhatok. ‑ Csenget. Bejön a nővér. - Kérem, Vass úrról csinálunk egy
                        kardiogramot, egy...</p>
                    <p>Vass úr hallgatja, gombolja a nadrágtartóját. És nyugodt. Azért valami van
                        ebben az emberben. A Belicska doktor nem volna képes ilyesmire.</p>
                    <p>Milyesmire?</p>
                    <p>Ez az, amit Vass úr nem tudott. Amit nem tud senki, és mégis nyilvánvaló.
                        Hogy mi az, amivel ez a Wallenstein főorvos unalmas egyhangúságában,
                        mosolyaival és vállvonogatásai­val többet tud, mint a Belicska doktor és
                        társai, öreg Med. Univok. Sokszor az a gyanú, hogy a megjelenésével blöfföl.
                        Hogy elgondolkozik, és nem is Vass úr szívén tűnődik, hanem a perzsaszőnyeg
                        árán, és hogy érdemes-e megvenni.</p>
                    <p>Sokszor felmerül a gyanú, hogy éjszaka titokban tanul, és többet tud, mint a
                        kollégái, de nem tenne jót, ha ezt megsejtenék róla. Jobb, ha azt hiszik,
                        hogy enyhe átmenetet képez mint tudós a szélhámos és a varázsló között.
                        Jobb, ha nem sejtenek róla semmit.</p>
                    <p>Annyi bizonyos, hogy szertartásos környezete, ünnepélyes rendelője, halksága,
                        nyugodt, lassú mozdulatai figyelmeztetik a Vass urakat, hogy a halállal nem
                        jó játszani. Azután Vass úr az utcán úgy érzi, mint aki egy hindu pagodából
                        kilépett az Erzsébet körútra, valahogy fiatalabb­nak, ruganyosabbnak érzi
                        magát a felzsivajgó alkonyi utcán, és visszaemlékezve a háta mögött hagyott
                        hallgatás tornyára és a varázsló tiszta szagú bűvkörére, nekivág, és sietni
                        kezd, mert mégiscsak milyen jó az élet.</p>
                    <p>Elannyira, hogy nyomban megeszik egy pár virslit, és iszik egy pohár sört, és
                        mit tesz Isten, Kerényi is ott mellette nyúl a kosárba a sós kiflik
                        közé.</p>
                    <p>- Hát, Vass úr! Kilenckor várom a Trombitában. Figyeljen rám! A maga életéből
                        hiányzik egy kislány, akivel néha együtt vacsoráznak a Szigeten...</p>
                    <p>- Nézze, Kerényi, ez nem nekem való... - és bús szemével újra úgy andalog a
                        söröspohár felett, mint öreg társzekérlovak, ha az aszfaltra lógatják a
                        fejüket. A feleségére gondol, aki otthagyta egy karmesterrel. És elmentek
                        Chilébe.</p>
                    <p>- Én vagyok a legnagyobb belgyógyász, Vass úr. Magának szüksége van arra,
                        hogy kimenjen Kovács Ágnessel a svábhegyi golfpályára.</p>
                    <p>- Mit csináljak én egy golfpályán? - kérdezi csodálkozásában úgyszólván
                        ijedten Vass úr.</p>
                    <p>- Nem számít. Egy golfpályán mindig lehet valamit csinálni. Az emberek
                        sétálgatnak, limonádét isznak, és nem foglalkoznak a veséjükkel.</p>
                    <p>- A vesémmel nincs baj. Azt mondta, hogy a májamat fogja megnézni, de nem
                        aggódott...</p>
                    <p>- Miért aggódjon? Maga minden pénzre jó. Tehát?</p>
                    <p>Vass úrnak eszébe jutott a hideg bőr és a hideg vászonlepedő, a gumicsöveken
                        himbálódzó fémkatéter - ahogy ott feküdt, mint egy kukac, hanyatt, a
                        halállal szemben, és négy gomb­jánál két kézzel fogta a nadrágját, azután
                        rábólintott.</p>
                    <p>- Jól van. Ott leszek. De miért kell mindjárt a Trombitába menni?</p>
                    <p>- Ha én vagyok a belgyógyász, akkor én parancsolok - mondta Kerényi.</p>
                    <p>- Azt hallotta, hogy a volt feleségem Pesten van. Nem lehetséges, hogy a
                        Trombitában találkozunk? Nem szeretnék vele találkozni.</p>
                    <p>- Nézze... én odamegyek a kislánnyal, körülnézünk, és maga kilenckor
                        telefonál, ha minden a legnagyobb rendben van, akkor odajön, eszünk egy
                        vacsorát, nem nagy dolog...</p>
                    <p>Vass úr odatelefonált, és megtudta, hogy a leányt valamiféle rosszulléttel a
                        Lakos Szanató­riumba szállították, és Kerényi úr a Windsorban van. Vass úr
                        ott állt szmokingban, felöltőben egy Népszínház utcai telefonfülkében,
                        visszaakasztotta a kagylót és gondolkodott. Azután felhívta Kerényit.
                        Kerényi ugyan vállalni akarta a dolgot, hogy majd leadja egypár hirdetését a
                        szanatóriumnak, és így ellenszámlára megy az egész, de Vass úr, aki búsan
                        hallgatta a telefonba kiszüremlő Windsor Grill dzsesszbendjét, a Népszínház
                        utcai telefonfülkében, szmokingban, Vass úr azt mondta, hogy köszöni szépen,
                        de ő majd elintézi. És felhívta Wallensteint, hogy ő az a bizonyos Vass, aki
                        délután ott volt a májával, ha még emlékszik a főorvos úr, és bevittek egy
                        kislányt a Trombitából. Igen, igen... nagyon jó lesz egy kertre néző szoba,
                        és ő mindent vállal, de hát reméli, nincs baj, és majd bejön személyesen az
                        irodába mindent elintézni.</p>
                    <p>És visszaakasztotta a kagylót.</p>
                    <p>Ugyanekkor Kovács Ágnest elhelyezték az oldalági tüszős mandula óta
                        hagyományos hercegi lakosztályba.</p>
                    <p>Ugyanekkor a főhercegnőt, azon hitben, hogy Kovács Ágnes, elhelyezték a
                        kertre néző szobában.</p>
                    <p> </p>
                </div>
            <div type="group">
                <head>Harmadik fejezet</head>
                <head>Kvázi az első fejezet</head>
                <div type="chapter">
                    <head>1.</head>
                    <p>Azt már tudjuk, hogy hogyan cserélték el a két személyt. Hogy a hercegnő
                        vacsorázni ment a mentőkocsin, de egy másik mentőkocsin távozott a
                        Trombitából. De mi történt a Lakos Szanatóriumban?</p>
                    <p>Este megszólalt a Lakos Szanatórium telefonja, és a Trombita-szállóból a
                        főpincér meg­kérdezte, hogy jár-e neki százalék, ha beszállíttat egy
                        hölgyet, aki Kerényi úrral vacsorázott, és az Általános Áruház igazgatójára
                        vártak. A hölgy váratlanul elalélt. Lehet, hogy megmérgezte magát, de az
                        sincs kizárva, hogy csakugyan valami baja van.</p>
                    <p>A portás közölte, hogy anyagi dolgokban telefonon nem állhat a főpincér
                        rendelkezésére, ha a hölgyet behozzák a mentők, orvosi és szanatóriumi
                        ellátásáról gondoskodni fognak. Később az iroda utasította Ferit, a portást,
                        hogy a főépület hátsó traktusában adjanak egy kertre nyíló szobát.</p>
                    <p>Ismét megszólalt a telefon.</p>
                    <p>Ez a telefon mintha alarm lett volna! A szanatórium megélénkült! Boyok
                        futkosnak a hallban, nővérek rohannak a műtőbe, és Feri, a portás,
                        másodpercenként közli a szanatórium minden zugába elágazó megafonon, hogy
                        Wallenstein főorvos urat várják az irodában.</p>
                    <p>Az történt ugyanis, hogy gróf Anton Korber Waciszláv udvarmester telefonált a
                        kocsány­pusztai kastélyból. Szofi Olaf Günter főhercegnőt váratlanul
                        turistabaleset érte, és egy mentő­kirendeltség autója beszállítja a Lakos
                        Szanatóriumba.</p>
                    <p>A főhercegnő és az Ágnes nevű kislány lelki rokonszakmában szédítették a
                        világot. A kislány, éppúgy mint a főhercegnő, alkalmasnak találta a
                        szanatóriumi tartózkodást arra, hogy elodázza a döntést.</p>
                    <p>Amíg tehát a főhercegnő farkasétvággyal evett, az Ágnes nevű leányt a
                        várakozó mentők egy hordágyra tették, betakarták és betolták a mentőkocsiba.
                        Nagy szirénázás!</p>
                    <p>A mentőorvos, talán Márton szuggesztív példája következtében, kezében a
                        kopott, gyűrött gyógyszertannal, mélyen aludt. Arra nyitotta fel a szemét,
                        hogy nagyot zökkennek, hatalmas fény világít be a szürke ablakon, sikolt a
                        fék...</p>
                    <p>Tudta jól! Most kanyarodtak a nagy Wallenstein szanatóriumának vesztibüljéhez
                        vezető homokos útra. Ebben a pillanatban észreveszi a nőt.</p>
                    <p>Félig takaró alatt. Szent isten! Mi van?... Ez nem a princessz! Fölszedtek
                        valahol egy más beteget! Most mi legyen?</p>
                    <p>A mentőkocsi megáll, Márton a mentőszolgai rutin tökélyével azon nyomban
                        felébred, ugrik, nyitja az ajtót, húzza a hordágyat.</p>
                    <p>A huszonkét éves ifjú, kezében a gyógyszertannal, belülről felsikolt!
                        “Megállj! Ez nem a mi betegünk!”</p>
                    <p>De hiába minden! Mint pribékek, úgy ragadják meg a hordágyat, biztos, de
                        tapintatos kézzel. Ágnes, a riadt szemű leány, körülbelül úgy néz körül,
                        mint aki a kivégzését várja. Ágnes arcát még sohasem érte fényszóró,
                        Ágnessel még sohasem foglalkozott ennyi ember, egyszer, amikor a gombától
                        rosszul volt, a viceházmester és egy emeleti lakó feltámogatták a lakásig,
                        amiért őszinte hálát érzett.</p>
                    <p>És most megragadják a szolgák, egy-egy fehér köpenyes adjutáns megy a hordágy
                        mentén, és a főbejárat közepén, mint maga Jupiter, valamennyi villámának
                        tudatában, tehát hatalma miatt szelíden és méltóságteljesen ott áll:</p>
                    <p>
                        Wallenstein főorvos úr!
                    </p>
                    <p>Márton becsapja az ajtót, visszaül, és fejét a lécnek hajtja. Nyomban aludni
                        fog. De ez már sok az orvosnövendéknek!</p>
                    <p>- Márton! Ez a hölgy nem a princessz volt!</p>
                    <p>- Ugyan ne mondja, doktor úr. Csak nem képzeli, hogy nálam előfordulhat
                        ilyesmi? Ezt a hölgyet hoztuk le a hegyről. Még aludtam is közben.</p>
                    <p>Meg kell pukkadni ettől, hogy ezt bizonyítéknak tartja. Az alvást! És máris
                        bizonyít! És az orvosnövendék tíz ujjal gyűri homlokán a bőrt, és töpreng...
                        Kétségtelen, hogy ez nem a princessz volt. Kinek mondja? Hogy mondja? Miért
                        mondja?... Hol a princessz?</p>
                    <p>Mit tegyen? Jelentse a székházban? Mindenképpen csak neki lehet baja... Végül
                        elhatározza, hogy nem tesz semmit.</p>
                    <p>Közben a princesszt elhelyezik az épület hátsó traktusában, fürdőszoba
                        nélküli, egyágyas szoba, telefonnal, orvosi kezeléssel, beleszámítva tíz
                        százalékig a kiszolgáltatottságát, amit még Ágnestől vett át örökül. Egy
                        kövér, nagy ápolónő betol egy asztalon marhagulyást, kovászos uborkát,
                        kenyeret, és a hercegnőnek szikrázik a szeme, összefolyik szájában a nyál,
                        mert újra nagyon éhes, és ez valami remek dolog itt, ez nem francia
                        konyha...</p>
                    <p>Személyzeti koszt volt! A hercegnőnek olyan ételkülönlegesség, amilyenről nem
                        is álmodott eddig. A paprikás lé szaga valósággal elkábította. Azt mondja az
                        ápolónő:</p>
                    <p>- Ha tőlem akar valamit, kettőt csöngessen. Ha egyet csönget, a főápolónő
                        jön.</p>
                    <p>Tiltakozni akar a tónus és az eljárás ellen, de a paprikás lé gőze egy
                        mesebeli rajzfilm átlátszó, csodás alakjaival tölti be a szobát, ingerel,
                        csábít és hívogat, és tisztában van azzal, hogy ma estére egy udvarias
                        főorvos valami egész könnyűt ajánlana... “Nem, nem, hercegnő! Húst semmi
                        esetre! Sem tojást! Esetleg valami omlett, egy kis befőtt... Amíg nem látnak
                        tisztán, vigyázni kell...”</p>
                    <p>- Jól van! Majd ha magára kíváncsi leszek, kettőt csöngetek! - mondja, és egy
                        harcias mozdulattal odahúzza az egész gulyást, az uborkát, a tortaszeletet,
                        és eszik, mint egy farkas!</p>
                </div>
                <div type="chapter">
                    <head>2.</head>
                    <p>Minden szanatóriumnak megvan a maga speciális szerkezete és szervezete. A
                        Lakos Szana­tóriumban voltaképpen minden dr. Wallenstein Richárd belgyógyász
                        főorvos személye körül forog.</p>
                    <p>Teljes élethűségében úgy, ahogy ő az Istent megteremtette, és saját képét
                        formálta.</p>
                    <p>Saját képe nagy. Nem vitás.</p>
                    <p>Viszont sokat tud. Ez biztos. És azonfelül, amit orvosilag tud, igen sokféle
                        helyes érzékkel bír minden egyébhez. Az emberek már évszázadok óta nem
                        ismerik ki magukat a Wallenstein-ügyben!</p>
                    <p>De miért kezdjük dr. Wallenstein főorvosnál? A szanatóriumban sok kisebb
                        istenség minden­hatósága után vezet csak az út személyesen dr. Wallenstein
                        főorvos úr legfőbb lényéhez, aki egy Faust és Casanova egyszemélyben.</p>
                    <p>Első a főápolónő.</p>
                    <p>A második, de szintén elsősorban. A Portás! Feri!</p>
                    <p>A főépület előcsarnokában. Tőle függ minden, de ezt nem tudja.</p>
                    <p>És ezzel kész? Ó, nem! Itt van az ügy lelke.</p>
                    <p>Orvos? Nem. Tanár? Nem. És nem is pap, sem rabbi, sem remete.</p>
                    <p>Egy civil úr! Az irodában.</p>
                    <p>Ő az, aki anyagias.</p>
                    <p>Remek, mi? Ugyanis az orvostudomány nem lehet anyagias. Gyógyítani
                        kötelesség!</p>
                    <p>És mégis kell az üzlet miatt kalkulálni. Erre az orvostudomány felbérel egy
                        civil urat, aki nem gyógyít, és nem szenved.</p>
                    <p>Kizárólag anyagias. Ez Horváth úr.</p>
                    <p>Bünteti a múltat, jutalmazza a jövőt, nivellálja a jelent, és senkivel sincs
                        flörtje. Tiszteli a gazdag vagy előkelő urakat, és megfelelő hangon csak
                        főnemesekkel és álhírlapírókkal érintkezik.</p>
                    <p>Ő csak anyagias. Egyéb köze itt az ügyekhez nincs. Ezért fixet kap. Ő
                        számol.</p>
                    <p>Aki gyógyít, az nem tárgyalhat a beteggel a kvarcfénykezelés áráról és a
                        különbözetről, amely előállna árban, ha a telefon helyett fürdőszobát
                        akarna, viszont nem a főépületben, de azért külön ápolóval.</p>
                    <p>Orvos, mialatt viziten jár, ezt nem teheti.</p>
                    <p>Viszont a szanatóriumi számolás nem könnyű. Roppant komplikált. Hasonlatos a
                        biztosítási matematikához. Bizonyos kulcs szerint szoroznak, levonnak. Ez
                        lemegy, az fölemelkedik, de a szolgáltatás becserélhető, és a masszőr
                        helyett kaphat a beteg ötszöri étkezést, és négyszeri helyett telefont,
                        inkluzíve a kiszolgálással, esetleg anélkül.</p>
                    <p>Ilyesmihez természetesen egy anyagias civil kell, akinek semmi köze a
                        gyógyító masszázshoz és az áldást hozó késhez. Nem a hőmérsékletet, a vele
                        született és a szerzett tulajdonságokat kutatja, hanem hogy minden mennyibe
                        kerül, illetve bizonyos kulcs szerint mennyiért nyújthatja a szanatórium.
                        Tulajdonképpen nem is tartozik az intézményhez. Lehet, hogy külön háziorvosa
                        van. Ha tüszős mandulát kap, telefonáltat a Ranolder utcába Rózsa doktornak.
                        Eszébe sem jut, hogy a Lakos Szanatóriumot vegye igénybe.</p>
                    <p>Különben jó fiú. Lehet vele alkudni. Ad egy előszobás lakrészt, ami különben
                        a duplájába kerülne, és amíg igénybe tetszik venni a kezelést, ezt olyan
                        árban számítjuk, mint a rendes egyszemélyes szobát.</p>
                    <p>Persze a személyzet az személyzet...</p>
                    <p>Ebből nincs engedmény. Később lehet, hogy áthelyezzük egy fürdőszobásra
                        előszoba nélkül, de ez csak ötszöri étkezéssel lehetséges, és akkor a
                        kezelésnél is hozzájön a szerviz.</p>
                    <p>Mikor így számol, olyan mint egy artista!</p>
                    <p>Ha gyógyászati dolgokat említenek előtte, csodálkozik. Az orvosokat tiszteli,
                        nagy tudo­mány­nak tartja az ilyesmit, kár, hogy nem ért hozzá.</p>
                    <p>Délben felhúzza a sárcipőjét, és lemegy a sarokra egy jobb vendéglőbe
                        ebédelni. Itt a szanatóriumban ő ritkán mutatkozik. Erre nem telik. És
                        protekció nincs! Nem függ tőle semmi. Mindenki tudja. Ő is.</p>
                    <p>De nem lehet tüdőt kopogtatni és százalékról beszélni egyszerre! Hiába! Ez
                        így van. Aki segít a betegen, az szamaritánus, és aki számol, az nem lehet
                        szamaritánus. Lássuk be! Tíz injekciót is kap egy nagybeteg. Ezt nem lehet
                        ingyen. Minden ampullának ára van. Viszont aki oxigén­tömlőt nyújt a
                        haldokló felé, az nem kérheti előre a pénzt érte.</p>
                    <p>A civil úr tudja az elsőrangú halál kulcsát. Oxigénnel, konzíliummal,
                        folyóvizes szobában, inkluzíve a kiszolgálás, nettó kassza, ab temető.</p>
                    <p>Ő gyógyítani nem tud, de beteg, ha nem számolhat.</p>
                    <p>Voltaképpen semmi köze az intézményhez. Az élet, a halál, a százalék és a
                        betudás vagy kitudás ura Wallenstein, fehér köpenyben, talpig jóságosan.</p>
                    <p>Gyermekkorában elhatározta, hogy sohasem fogja kimondani ezt a szót “nem”, de
                        azért lehetőleg sohasem tesz meg semmit, ami nem kifejezetten az ő érdekeit
                        szolgálja. E kölcsönös ellentmondás minden siker alapja. Illetve minden
                        alapos siker ellentmondásba kerül dr. Wallensteinnel, ha kölcsönös
                        illetőkről van szó. Mert dr. Wallenstein szereti a gazdag embereket.</p>
                    <p>Egyszerű orvos. Komplikált diplomata. Különös varázsló.</p>
                    <p>Néha hunyorít, és elintéz valamit egy-egy beteg kérésére. Tisztában van a
                        nagy bölcses­séggel, hogy apró ajándékok elmélyítik a barátságot. Ezért
                        olykor külön megbeszélés nélkül két besugárzással kísérletezik
                        szappangyárosnénál. Természetesen ezért nem számít annak semmit.</p>
                    <p>Ilyesmi előkelőbb, mint egy vizitkép. De általában ha anyagi dolgokról van
                        szó, dr. Wallenstein főorvos szomorú és bölcselkedő lesz. Hol vannak a régi
                        szép idők? Amikor még tőle függött itt minden?</p>
                    <p>Megjegyzem, ezt mondta tíz év előtt is, amikor báró Havas szájsebész tanár
                        elhunytával fiatal alorvosból az intézmény élére került.</p>
                    <p>Hogy tőle nem függ semmi.</p>
                    <p>Így mondta. Most így mondja: Ma már nem függ tőle semmi.</p>
                    <p>Mellesleg: tőle függ minden.</p>
                    <p>Mindenkit a civil úrhoz küld, aki szakszerű és hivatalos, de végeredményben
                        szintén jó ember.</p>
                    <p>Általában csupa jó ember van itt, csak néha egy-egy nagyravágyó szobalány,
                        aki nem lehetett ápolónő, kegyetlen olyik szegény beteghez, olyanhoz, aki
                        kiszámította, hogy inkluzíve, és egy vassal sem adhat többet. Néha egy
                        ápoló, ha elég hiú ahhoz, hogy orvosok és pro­fesszorok dicsőségét
                        túlzottnak tartsa, gonosz a grófnőhöz, aki a leghátsó dépendance-ban, a
                        százhatvan kegydíjból zsábáját kezelteti.</p>
                    <p>Szóval néhány rossz ember, különösebb hatalom híján, kegyetlen a szegény
                        ápoltakhoz, mert tudatában van annak, hogy az illető panasza vagy távozása
                        feletteseinél nem okoznak dühro­hamot ergo tehetetlen, mert nem mehet
                        panaszra.</p>
                    <p>De erről dr. Wallenstein nem tud. Legalábbis nem tudja biztosan. Különben nem
                        hagyná. Minden rosszindulatú eljárásnak ellensége.</p>
                    <p>Azután van egy kisebb állam az államban:</p>
                    <p>A diätschwester! Magyar szó van rá, de sohasem használják, tehát úgy kell
                        írni, ahogy fogalommá vált.</p>
                    <p>Ennek az édes, mosolygó hölgynek az a kötelessége, hogy a vendég
                        táplálkozására nézve fontos egyéni szempontokat megismerje.</p>
                    <p>Pozíciója különleges.</p>
                    <p>Ő minden szobában előfordul. Vele jóban kell lenni. Nagy befolyással bír a
                        konyhán. Bizonyára informálja dr. Wallensteint is. Sőt! Talán a civil úrral
                        is vált egy-két szót. Mit lehet tudni?</p>
                    <p>Mindent.</p>
                    <p>Nemcsak lehet, kell is.</p>
                    <p>A diätschwester (különben Elza nővér) egyben őrjárat, reflektor, az intézmény
                        szeme, a flörtök, az anyagi konstellációk, emelkedő vagy eső tendenciájú
                        üzleti események leadója.</p>
                    <p>Wallensteinnel minden beteg beszélhet, de bizonyos idő múltán - és ez a beteg
                        pénztárcájától sem független - az ajtón a boy kopog: hogy Wallenstein
                        főorvos urat várják, azoknál később - legtöbb esetben - ilyen kopogás útján
                        szintén befejezik a társalgást azzal, hogy Wallenstein főorvos urat
                        várják.</p>
                    <p>Wallenstein főorvos urat mindig várják, és dr. Wallenstein főorvos tudja,
                        hogy ha valaki beszélni akár vele vagy vár rá, azzal semmi dolga.
                        Wallenstein mindig mindent tudni akar, és minden irányban intézkedik. De
                        tárgyalni nem szeret! Legtöbbször nincs is jelen.</p>
                    <p>Ez komplikált, de így kell lenni. És mivel minden ember tudja a
                        szanatóriumban, tehát lehetséges, hogy így legyen.</p>
                    <p>Rendes szanatóriumban a személyzet pontos összjátékától függ a potyázni
                        vágyókkal vívott mérkőzés kimenetele. Mindenkinek mindig mindent tudni kell!
                        És mindent elmondani! Ettől függ az egész.</p>
                </div>
                <div type="chapter">
                    <head>3.</head>
                    <p>Ágnes felnyitotta a szemét.</p>
                    <p>Eddig nem volt eszméletlen, csak nem mert nézni. Ez valami különös
                        biztonságérzet, a csukott szemmel. Az ember bizonyos fokig nincs jelen.</p>
                    <p>De amikor érezte, hogy leteszik valahová, és a lábát pólyálják, felnyitotta a
                        szemét.</p>
                    <p>Jé!</p>
                    <p>Hiszen műtőasztalon van! Szent Atyám! Felvágják a hasát?</p>
                    <p>- Kérem szépen, én már jobban vagyok...</p>
                    <p>Wallenstein főorvos abban az ünnepélyes, figyelő pózában volt jelen, amellyel
                        a biztonságot jelképezte. Személytelenül az orvosi eljárások legfőbb
                        ellenőre. Ilyenkor egy halk szóval parancsot adott műtétre, vagy egyetlen
                        intésére egyetemi tanárt hoztak.</p>
                    <p>De most csak állt.</p>
                    <p>Néha odanézett a betegre és az orvosra. Nyugalma, fölénye, önbizalma sohasem
                        omlott össze. Flegmája, ha csökkent mértékben is, de jelen volt.</p>
                    <p>Odakönyökölt az üvegszekrényre, és egy gumiszárú hallgatót csavargatott az
                        ujjára. Néha rámosolygott a főhercegnőre.</p>
                    <p>- Izomrostszakadás - mondta halkan a sebész.</p>
                    <p>- Tessék? - hüledezett Ágnes. Hiszen ő szarvasgomba-pástétomot evett. Mi köze
                        ehhez a bokájának? És mért tették műtőasztalra? Most nyomogatják a bokáját.
                        És nagyon komoly civil úr áll ott, ezen nincs fehér köpeny, és azt mondják
                        neki időnként, hogy méltóságos úr.</p>
                    <p>Egyetemi tanár.</p>
                    <p>Ez máris indul, lebiggyeszti a száját Wallenstein felé, és vállat von:</p>
                    <p>- Semmi baj. Kis ijedség.</p>
                    <p>- Majd aláírja a méltóságos úr a beteg állapotáról kiadott írásbeli
                        jelentést.</p>
                    <p>A méltóságos úr bólint, vállat von és elmegy. És Wallenstein doktor azt
                        mondja Torbágy sebésznek, hogy itt mégis van egy izomrostszakadás. Az egész
                        dolog lényegtelen.</p>
                    <p>Ágnes azt akarja mondani rémülten, hogy szarvasgomba-pástétomot evett, és a
                        bokája semmit se fáj. De itt nem kérdezik. Mit mondhatott ez a főpincér a
                        telefonba? Hogy a pástétom­tól váratlanul bokasüllyedést kapott és
                        elájult?</p>
                    <p>Már viszik vissza a szobába. A gyomra nem is érdekelte őket. Egy órával
                        ezelőtt elhatározta, hogy gyomormérgezést fog szimulálni. Azt úgy kell
                        csinálni - a barátnője, aki ért orvosi dolgokhoz, megtanította -, hogy az
                        ember a két kezét a hasára teszi és jajgat.</p>
                    <p>De itt mindenki a bokájával jön! És mi az a rostizom? Miféle szakadást
                        állapítottak meg?! Két pribék már viszi gyengéden, ha akarják, őt egyszerűen
                        betolják egy gumipadlójú terembe, rányomnak az arcára egy rossz szagú
                        valamit, és felvágják a hasát, és egy szót se szólhat. Ezzel tisztában volt.
                        Hogy itt senki egy szót se szólhat. Itt gyengéd pribékek viszik az
                        embereket, felvonók vonulnak zajtalanul, kopasz urak halk latin
                        megjegyzéseket tesznek, valami csörren, valami csöpög, sötét lesz, reflektor
                        lesz, minden szem mindig Wallenstein főorvos úron, egy intés, és máris
                        betolják akár abba a terembe, ahonnan most érkezik egy alvó asszony,
                        mellette csecsemő sír, és túlvilági rózsaszín fény dereng bentről.</p>
                    <p>Így viszik, kanyarognak, gombot nyomnak, halk zúgással süllyed a lift,
                        mellette Wallenstein, némán és komolyan, élethalál és százalék ura!</p>
                    <p>Szóval Ágnes érzi, hogy rendkívüli dolgok történnek vele. Wallenstein viszont
                        arra gondol, hogy a mozit már megette a fene, mert legalább fél tíz.</p>
                    <p>- Valami könnyű piskótafélét, és csak ha kér a beteg... Amíg nem tudunk
                        biztosat, jobb, ha nem eszik.</p>
                    <p>Ágnes szeretné azt mondani, hogy ő pokolian éhes, és ha már a bokájáról van
                        szó, és nem kell szimulálnia gyomormérgezést, amit olyan kitűnően megtanult,
                        hadd vacsorázzon legalább jól.</p>
                    <p>De ki mert itt beszélni?</p>
                    <p>Dr. Wallenstein.</p>
                    <p>Ő adta Vass úr könyvelőnőjének is a kertre nyíló szobát.</p>
                    <p>Erről Ágnes megállapítja, hogy gyönyörű.</p>
                    <p>Istenem!</p>
                    <p>Ilyen gyönyörű szobát még nem is látott.</p>
                    <p>És ajtó nyílik jobbra, ajtó nyílik balra. Ezt nem szereti. Ilyen ajtókhoz
                        szekrényt szoktak állítani. Mert szégyen megkérdezni, hogy jól
                        bezárták-e.</p>
                    <p>Ágnesnek fogalma sincs, hogy jobbra is, balra is, még mindig az ő lakosztálya
                        következik. Még megtévesztőbb, hogy Wallenstein főorvos igen mérsékelt
                        érzékkel bír az alázatos tisztelet megnyilvánulásaival szemben. Karrierjének
                        alapja a halk indolencia, amellyel rákönyököl a főhercegnő ágyának végére,
                        és elgondolkozva csavargat az ujján valami zsebéből előhúzott
                        gumiholmit.</p>
                    <p>Mert Wallenstein tudja, hogy milyen primitív szerkezet az ember, milyen
                        nyomorult a szen­vedés és a félelem pillanataiban, amelyek
                        elkerülhetetlenek, Wallenstein tudja, hogy mindenki vérzik, amikor
                        megvágják, elszürkül, ha meghal, két szárnyszerű vacak van a mellkasában,
                        gyomor, máj meg többféle rejtélyes, de alapjában véve ócska holmi, az egész
                        cakkpakk primitív berendezés egyforma, az egész világ, az egész élet, az
                        ember, a betegség, egy értelmetlen, szürke massza, csak az más, hogy
                        némelyik nagyon gazdag, olyiknak pedig kínos, hogy szegény. Megnézte újra a
                        karóráját. A mozinak már lőttek. Ilkának majd telefonáltat, hogy várják őt a
                        Gundelben, talán kap még valami tisztességeset ebben a késői órában, közben
                        nyájasan, de jelentősen ezt mondja:</p>
                    <p>- Hát aggodalomra nincs ok... Egy kis fekvés nem árt - a noteszével haptákban
                        álló Anna nővérre mutat a gumicsővel, aki máris jegyez -, enyhe masszázs,
                        rövidhullám, besugárzás, és nem árt egy jó ledörzsölés. Azt hiszem,
                        megfázott kissé. - Ezután Ágneshez fordul, aki olyan mélységes tisztelettel
                        nézi, mint egykor a földrajztanárát, pedig abba szerelmes volt az egész
                        osztály. Wallenstein búcsúkérdése hallatszik: - Kegyeskedik valakit fogadni?
                        Intézkedni óhajt?</p>
                    <p>- Dehogy! Senkit! - felelte ijedten.</p>
                    <p>A Wandernénak ugyan mondta, hogy jöjjön ki, de az itt most biztos csak
                        zavarban lenne, és rosszul érezné magát. És milyen szép, hogy egy szegény
                        lánynak, ha valaki fizet érte, azt mondja egy ilyen félelmetes nagyúr, aki
                        gumicsővel mutogat, és máris jegyeznek, hogy: “kegyeskedik...”</p>
                    <p>Közkórházban ilyent biztos nem mondanak.</p>
                    <p>Fehér köpenyes és fehér bóbitás látomások mély meghajlással távoznak. Halk
                        búgás messziről. De csak egy pillanatra, amíg a második ajtó is
                        becsukódik.</p>
                    <p>Ez a felvonó fenyegető muzsikája, örökké útban a műtő és a földszint között.
                        Egyetlen fehér bóbita maradt a szobában. A nővér... Kattint a gombon,
                        félhomály lesz, és most olyan... Jé, de csakugyan, olyan ez az ápolónő, mint
                        valami szentkép! Sovány, finom arcú, fiatal leány, derékig homályban, és azt
                        mondja:</p>
                    <p>- Anna nővér vagyok. Jó éjszakát, főhercegnő...</p>
                    <p>Hideg, rémülettől zsibbadt szívvel, Ágnes végre felismeri a helyzetet.</p>
                    <p>Összetévesztették egy főhercegnővel! És nem jöttek rá vizsgálat közben, és
                        még a röntgen sem mutatta a különbséget. És lehunyja a szemét. Ijedtsége
                        közönnyé változik. Egyetlenegy dolog halálosan biztos:</p>
                    <p>Ő most aludni fog!</p>
                    <p>Legyen, ami lesz! De ezt az alvást már nem vehetik el tőle.</p>
                    <p> </p>
                </div>
            </div>
            <div type="group">
                <head>Negyedik fejezet</head>
                <head>A szanatóriumban feltűnés nélkül meghal a főhercegnő</head>
                    <p>Szofi hálóingben toporzékolt a szoba közepén, és a hatalmas, kövér ápolónő
                        kis híján megverte. Ő még gulyást akar, azonban a konyhát lezárták, gulyás
                        tehát nincs! Közölte az ápolónővel, hogy ez teljesen érthetetlen lefetyelés,
                        amiket mond, nyissák ki a konyhát, és főzzenek gulyást!</p>
                    <p>- Úgy látszik, kisasszony, önt tévedésből a másik épület helyett hozták ide -
                        mondta epésen az ápolónő.</p>
                    <p>- Vegye tudomásul, hogy magát ezért...</p>
                    <p>Elakadt. Hopp! Vigyázat!</p>
                    <p>Várjunk csak! Ő most nem főhercegnő. Ő most valami egyszerű leány, akit
                        behoztak a mentők. Az ápolónő lesújtóan végigmérte és kiment. Ennek az
                        ápolónőnek már az arcában is volt valami négerszerű, férfiban valami
                        cirkuszi erőművész vagy más hasonló lehetett volna.</p>
                    <p>Szofinak azonban tetszett. Olyasfajta jelenség volt, mint egy dajka! Viszont,
                        ha ez neki itt leken, hát egyenesen beszállítják...</p>
                    <p>Különben, innen be se kell szállítani. De hetekig ápolhatják. Legokosabb, ha
                        a főhercegnőt ezennel megöli.</p>
                    <p>De hogy kell azt csinálni, hogy az ember nem főhercegnő? Sokszor figyelte a
                        polgári nőket, és látta, hogy rutin kell hozzá. Ahogy beszélnek és
                        viselkednek. Főhercegnőnek lenni nem kunszt. De ahogy Nápolyban az ablaka
                        alatt a tejesasszony beszélgetett a komornával, és később megszólította őket
                        egy norvég halkereskedő felesége, a főhercegnő felől érdeklődve, az
                        elképzelhetetlenül nehéz. Ilyeneket beszéltek: “És mondja, lelkem... Hát,
                        tetszik tudni... Jaj, most jut eszembe, még mennyi bévásárolnivalóm
                        van...”</p>
                    <p>Az ablakból nézte őket, és érezte, hogy ehhez rendkívül sok ügyesség és
                        rátermettség szükséges. Közben visszajött a négerszerű, hatalmas ápolónő.
                        Angyal! Angyal!</p>
                    <p>Gulyáskrumplit hozott!</p>
                    <p>- Nézze, ha már annyira kívánja, én úgysem eszem sokat vacsorára, még hozzá
                        sem nyúltam, tessék megenni.</p>
                    <p>Az óriás néger ápolónő csakugyan jószívű volt, mivel, hihetetlen rutinja
                        révén, betegét igen mérsékelt jövedelmezőségre taksálta.</p>
                    <p>Általában az ő betegei! Na! Arról jobb nem beszélni!</p>
                    <p>Hiába tud, hiába van kisujjában az egész szanatórium, ilyen izével, ami neki
                        van... Külső, erős vonalak. Hogy is mondják azt? Valami kutyanevet említett
                        az Olga nővér.</p>
                    <p>Ni, hogy zabál!</p>
                    <p>Alaposan kiéhezett szegény. Most végre valami jobb ember babája lett, ez kint
                        ül, és percenként érdeklődik, és 50 fillér borravalót ad. És végül ad majd
                        öt pengőt. Ez olyan biztos, hogy nem négyet, és nem hetet, hanem pontosan öt
                        pengőt, és neki azt is bizonyos fokig meg kell osztani Etel nővérrel és a
                        konyhással...</p>
                    <p>Foxterriőr!</p>
                    <p>Most jutott eszébe a szó a hátrányos külsejéről. Neki rossz foxterriőrje van!
                        Ezt mondta az Olga nővér. Öt éve mindössze egy valamirevaló betege volt, az
                        a fiatal mágnás, akihez fizikumra volt szükség, mért két-háromszor kellett
                        éjjel megfordítani, és magától ezt nem tehette, mert gerincgyulladása volt.
                        Nahát, oda őt osztották be. Törzsépület! Első emelet!</p>
                    <p>Egyszer, először és utoljára, erkélyes, emeleti szobába, a főbejárat
                        felé.</p>
                    <p>Miért?</p>
                    <p>Mert ez az álszent Anna nővér, aki finomkodik, aki mindent kiszaglász,
                        mindenkinél befőzi magát, mindent előre meglát, az persze egyszer sem tudna
                        befordítani egy hatvankilós beteget. Viszont nagyon jól érti, hogy az urak
                        bizalmas dolgait ügyesen intézze, és sohasem szidják meg, amiért jelenthette
                        volna, hogy a beteg összeveszett a férjével, és hét napot nem fizet. Ő
                        mindig jelenti. Honnan szaglássza ki!</p>
                    <p>És a foxterriőr! Úgy néz ki, mint egy szentkép. És neki beszélhetnek akármit,
                        nem rendes nő. Kikezd az összes doktorral.</p>
                    <p>Közben ez a bolond fruska befalta az egész krumplit. Mindenesetre meg kell
                        mondani a főápolónőnek, hogy a hölgy nem a jobb osztályból való. Kiéhezett,
                        rossz modorú és hisztérikus.</p>
                    <p>- Ezt nagyon köszönöm magának, nővér. Hogy hívják magát?</p>
                    <p>- Pipi nővér. Hiába mondom meg az igazi nevemet, maga is csak így fog hívni
                        három nap múlva. Tíz év előtt itt volt egy undok újságíró, aki mindig azt
                        mondta, hogy nézze, Pipike, és ezt nagyon
                        szellemesnek találta. És azóta itten Pipikének hívnak, pedig én négy
                        gimnáziumot végeztem. De hát mit lehet csinálni? Így az én rendes, komoly,
                        Zsófia nevem elpusztult ebben a tréfában. Meghalt. És hiába akarnám ezt
                        mindenkinek magyarázni. A szanatórium­ban nem szabad halottakról beszélni.
                        Jót sem, csak semmit. Most már nem hozhatok több za... nem hozhatok több
                        burgonyát, mert beteg lenne, ha még enne.</p>
                    <p>- Drága Zsófia! Én először életemben ettem jól.</p>
                    <p>Zsófia megértően bólintott.</p>
                    <p>Pedig a hercegnő ezt úgy értette, hogy mióta él, utálja a francia konyhát.
                        Általában utálta az eledeleket, amikkel traktálták. Ő csak most tudja, hogy
                        azért utálta, mert szereti a polgári kosztot. Már az is gyanús volt neki,
                        hogy az okos és erős Kovácsnak megette múlt héten a szalámis kenyerét. És
                        nagyon ízlett. Hogy lehetne ezt az állapotot fenntartani egy ideig?</p>
                    <p>Ekkor visszatért Zsófia, aki közben kivitte az edényeket, és máris bizonyos
                        anyaszerű zordsággal, talán kissé lesújtóan is, ezt mondta: - Jön dr.
                        Bloch.</p>
                    <p>És jött dr. Bloch.</p>
                    <p>- Jó estét kívánok. Dr. Bloch. Hát mi a panasza, kérem?</p>
                    <p>- Elsősorban, hogy ide hoztak, ebbe az undok szobába.</p>
                    <p>- Kérem, én csak mint orvos érdeklődöm.</p>
                    <p>- Hát nem a Wallenstein az orvos?</p>
                    <p>- A főorvos nem tartózkodik már ilyenkor az épületben, és...</p>
                    <p>- Nem igaz! Dr. Bloch, maga nem mond igazat! Én láttam a főorvost felsietni
                        az emeletre, amikor hoztak.</p>
                    <p>Dr. Bloch tanácstalan. Pipi nővér sóhajt, és legyint, jelzi, hogy sok baj van
                        a fruskával.</p>
                    <p>- Van, kérem, valami különös panasza, ami indokolttá tenné a főorvos úr
                        közbelépését? Úgy tudom, szarvasgomba-pástétomot evett, azután a melegtől
                        rosszul lett...</p>
                    <p>- Igen. Itten nincs fürdőszoba.</p>
                    <p>- Kérem, kisasszony, ez csak az irodára tartozik. Az orvosok nem foglalkoznak
                        adminisztrá­ciós kérdésekkel. Az Általános Áruház igazgatója megbeszélést
                        folytatott az irodával, hogy ellássuk, és ha valami panasza van, orvosi
                        segítségben részesítsük, de nem hiszem, hogy komoly gyomortünetekről lehet
                        szó, ha már vacsorázott.</p>
                    <p>- És ha én komoly gyomortünetekkel megvacsoráztam, és ebből kifolyóan súlyos
                        beteg leszek, akit meg kell operálni, az semmi?! Mit csinálna, ha például
                        most engem meg kellene operálni?</p>
                    <p>- Kérem szépen, erre nézve az igazgató úr nem folytatott az irodával
                        megbeszélést...</p>
                    <p>- Miért függ ez egy áruház igazgatójától, hogy engem meg kell-e operálni vagy
                        sem? És miért nem jön az a híres Wallenstein, hogy közbelépjen a betegség
                        ellen, ha szükség van rá, miért tud a főhercegnőnél ott lenni, ha egyetemi
                        tanár is van mellette? Én szarvasgomba-pás­tétomot ettem, lehet, hogy súlyos
                        gombamérgezésem van...</p>
                    <p>- Mutassa, kérem, a nyelvét... - mondta dr. Bloch, és valami szívhallgató
                        után nyúlkált a zsebében.</p>
                    <p>A princessz megmutatta a nyelvét, és rögtön visszahúzta, és becsukta a
                        száját. Lehet, hogy szót fogadott, de lehetett egy heveny neveletlenség
                        tünete is.</p>
                    <p>Dr. Bloch nem döntött. Meg akarta hallgatni a szívét, de a princessz eldobta
                        a hallgatót.</p>
                    <p>- Nekem éppúgy jöjjön a Wallenstein, mint egy gazdag embernek! Nekem ne
                        küldje az adjutánsát, amikor lehet, hogy súlyos gombamérgezéssel meghalok,
                        különben is fáj a vakbelem...</p>
                    <p>- Kérem - mondta indignálódva dr. Bloch -, amennyiben vakbélgyulladás, ez
                        esetben kívánságára beszállítjuk egy klinikára...</p>
                    <p>- Maga nagyon kedves ember, de menjen ki. Mert odadobok egy poharat vagy
                        valamit. És ártatlanul szenvedne, mert maga nem tehet az egészről... Már azt
                        is hallottam, hogy ártatlan embereket kivégeztek! Kérdezze meg a
                        főhercegnőt, annak voltak ősei, akik mindenkit kivégeztek, ha
                        felbosszantották őket.</p>
                    <p>- De kisasszony...</p>
                    <p>- Azt akarom, hogy a dr. Bloch menjen ki! - mondta, és kezdett mindenfélét a
                        földhöz hajigálni. Dr. Bloch ijedten visszavonult.</p>
                    <p>- Nézze, lelkem - mondta Pipi nővér, és felszedett újra mindent, és megfogta
                        a princessz kezét, amikor egy kanálhoz nyúlt, és ez a jó, nyers, hideg, erős
                        fogás megijesztette a főhercegnőt. Ez képes, és szájon vágja. Pipi nővérrel
                        nem lehet...</p>
                    <p>- Legalább tanítson meg, hogy mit kell csinálni. Én még sosem voltam
                        szanatóriumban. Mi köze egy áruház igazgatójának az én vakbelemhez?</p>
                    <p>- Sok kedvesem... - mondta Pipi nővér. - Ha például nem tudja deponálni itt
                        az irodában a műtét összegét, akkor magát beszállítják egy klinikára. Nem
                        olyan olcsó szórakozás az, ha valakinek itt veszik ki a vakbelét. És ez az
                        áruházi igazgató lehet nagyon gazdag ember, de smucián. Ez csak szobát vett
                        magának, és azt mondta, hogy ne csináljanak semmit, mert maga rendesen
                        fizette a járulékokat, és ha valamit csinálni kell, akkor az OTI tartozik
                        magát ellátni. Ha maga okos, és itt nem emlegeti a vakbelét, és nem követeli
                        a Wallensteint, akkor magát biztos, hogy itt tartja egypár napig, látszik,
                        hogy ki van éhezve, itt jóllakhat, és éppúgy sétálhat a kertben, mint a
                        kegyelmes úr vagy bármelyik álhírlapíró.</p>
                    <p>- Ne vicceljen! A hírlapíró, az annyi, mint a kegyelmes úr?</p>
                    <p>Pipi nővér sóhajtott. Tisztában volt azzal, hogy megint szamárságot tesz,
                        amikor fecseg, de hát mégsem tehetett mást, a vérében volt az őszinteség és
                        hogy jó tanácsokkal lásson el ostoba fruskákat.</p>
                    <p>- Itten, fiam, nagyon sokan vannak, akik keveset vagy semmit sem fizetnek, és
                        éppúgy élnek, mint a kegyelmes úr, harmincpengős alapár mellett, ezeket itt
                        mindenki tiszteli és szereti, mert zsarolók.</p>
                    <p>- Azonnal mondja meg nekem, hogy kell zsarolni.</p>
                    <p>Pipi nővér ismét sóhajtott.</p>
                    <p>- Hát például valaki rájött, hogy tévedésből az emeleti gyomorfekélyesnek a
                        földszintes hízókúrás ebédjét adták. Ezt, persze, nagyon gyorsan és
                        előzékenyen megoperálták, és úgy a család, mint ő azt hitte, hogy peche
                        volt, és átfúródott, de az unokafivére, a Padolay szerkesztő, két hónapja
                        úgy lakik itt, mint egy főherceg. Az operációért a családnak nem számítottak
                        semmit. Wallenstein kijelentette gavallérosan, hogy ha ő téved, akkor nem
                        fogad el a műtétért, sőt a Boronkayt hívták konzíliumra és az Udvarhelyit
                        is, ami száznegyven pengő, mint a pinty, de az is lehet, száznyolcvan, és a
                        főszerkesztő remek szimatjával a nagy rohangá­lásban megérezte a
                        disznóságot. És aztán valami ötven pengőt adott egy konyhalánynak, mert itt
                        úgy van, hogy mindenki intrikál a másik ellen, és másnap megvizsgáltatta
                        magát a Wallensteinnel a lakásán, azóta itt él, mint egy úr, és én tudom,
                        mert ott szoktam vételezni a fordulóban a gyógyszerszekrénynél, hogy kétszer
                        kapott már kölcsön a Wallensteintől. Mert olyan baja van, hogy attól még
                        kijárhat bakkozni az intézetből. Ezt csak azért mondom magának, lányom, hogy
                        az Általános Áruház igazgatója egy smucián, és két és fél pengőt sem
                        fizetett naponta, hogy magát ledörzsöljük. És a kertre nyíló szobákban
                        délelőtt tizenöt perc alatt végez Wallenstein a vizittel, de azért a koszt
                        jó, kitűnően lehet aludni, napozhat lent a kertben...</p>
                    <p>- Mein Herz, was willst du noch mehr! - mondta a főhercegnő, mire Pipi vállat
                        vont, és azt mondta, hogy ha ilyen panaszai lesznek, beszállítják majd a
                        klinikára. Itten rendesen kell viselkednie, ha maradni akar.</p>
                    <p>Kivitt egy poharat, és amikor visszatért, bizonyos zordsággal, talán
                        lesújtóan is, ezt mondta:</p>
                    <p>- Egy Vass nevű van itt. Azt mondja, hogy maga biztos beszélni akar vele.</p>
                    <p>A princessz elgondolkozott. Voltaképpen szó sem lehetett arról, hogy ő
                        beszélni akarjon valakivel, aki Vass nevű. Egész generációk kihaltak a
                        családban anélkül, hogy ilyesmi adódott volna. Ő most dohányozni akart.
                        Azonban mint princessz ezt a gyönyörű helyzetet fenntartani nem tudja. És
                        különben is: családjuk a vikingekkel csónakon ment át Angliába Hódító Vilmos
                        idején, és azóta az ügy nem került szóba. Legfőbb ideje tehát most már, hogy
                        eldöntsék: van-e neki valami beszélnivalója egy Vass nevűvel, aki annak
                        idején nem a vikingekkel kelt át, és talán nem is a La Manche csatornán,
                        akinek még az sem dicsőség, ha átkelt.</p>
                    <p>- Igen. Beszélni akarok Vass nevűvel. Vass nevű jöjjön be a szobámba.</p>
                    <p>Jött Vass nevű. Alacsony volt, köpcös, őszes, és mosolygott.</p>
                    <p>- Jó estét, gyermekem... Azonnal idesiettem, amikor hallottam, hogy rosszul
                        lett. Nem akarom zavarni, csak megnyugtatom, hogy amíg itt van, gondoskodni
                        fogok a hozzátartozói­ról, és minden tekintetben rendelkezésére állok.
                        Amennyiben beteg, meggyógyítjuk, csak feküdjön nyugodtan, majd holnap a
                        főorvos úr - bizonyos megilletődéssel ejtette ki a nevet ‑, dr. Wallenstein,
                        kívánságomra a saját betegének tekinti magát...</p>
                    <p>Ezt nagy nyomatékkal mondta. És csalódott, amiért a leányban alig látott
                        lelkesedést.</p>
                    <p>Ez a kövér ember nagyon szomorú, gondolta a princessz. És nem is rossz ember.
                        Sokat mozgatja a vállát, és rángatja a szemöldökét beszéd közben, meg a
                        tenyerét is kiforgatja olykor, ami csúf viselkedés.</p>
                    <p>- Zsófia! Állítson ide egy széket, azt akarom, hogy Vass úr leüljön.</p>
                    <p>Furcsán beszél ez a taknyos - gondolta Vass úr. - Nem említette Kerényi, hogy
                        a leánynak ilyen hencegő allűrjei vannak.</p>
                    <p>- Adjon nekem egy cigarettát, Vass úr.</p>
                    <p>- Tessék... Ámbár talán ne dohányozzék, amíg a főorvos elé kerül. Én
                        borzasztóan sajnálom, hogy éppen velem volt találkája, és ez a szomorú eset
                        történt. Lehet, hogy csak a melegtől lett rosszul.</p>
                    <p>- Nem hiszem - mondta búsan a princessz. - Nagyon beteg vagyok.</p>
                    <p>Zsófia nővér, aki már-már elaludt, e pimaszságra dermedten feltekintett.
                        Megevett itt egy fél vagon gulyáskrumplit, és most szédíti a kövér pasast
                        azzal, hogy beteg.</p>
                    <p>- Mit történik, Vass úr, ha engem meg kell operálni?</p>
                    <p>- De, kedvesem... - Vass úr elsápadt. Még az hiányzik. Szegény lány... De
                        eltekintve attól, éppolyan jól megoperálják a Szent Jánosban... Sőt! Azonban
                        ő már akkor nem teheti, hogy átvigyék, és ez itt egy vagyonba kerül. - Miért
                        gondolja, kislány, hogy megoperálják?</p>
                    <p>- Úgy érzem, hogy meg kell operálni. Úgy érzem, hogy rövidhullámú besugárzást
                        kell vennem, diatermiás kezelést és ilyeneket...</p>
                    <p>Gonoszságból mondta ezt. Dohányzott, és látta, hogy szegény Vass úr minden
                        újabb eljárás említésénél sápadtabb lesz.</p>
                    <p>- Nézze, Vass úr, ez még nem biztos. Nekem tudni kell valamit: tulajdonképpen
                        mit akar maga tőlem? Mért üldöz a szerelmével?</p>
                    <p>- Te... tessék?! - hebegte elgyötörten Vass úr.</p>
                    <p>Zsófia felállt, és tüntetően elhagyta a helyiséget. Odakint közölte a
                        főápolónővel, hogy ez egy bolond fruska, valami görl, aki fejneuraszténiában
                        szenved, és addig ugratja a pasast, amíg nem fogja kifizetni a számlát.
                        Legalábbis jelenteni kell, hogy az Általános Áruház tulajdonosa nincs olyan
                        vonatkozásban a hölggyel, hogy kvarcfénykezelést vagy ilyesmit megengedjenek
                        neki...</p>
                    <p>Zsófia a maga durva módján mondta el a dolgokat, és ezt senki sem szerette.
                        Mindenki tudta, hogy neki kötelessége jelenteni az előrelátható pénzügyi
                        változásokat, de sajnos, olyan határozott formában végezte teendőjét, hogy
                        az abszurdum volt. Ezért mindenki leintette állandóan.</p>
                    <p>- Semmi közöm ehhez, Pipi nővér - mondta a főápolónő. - Wallenstein főorvos
                        úr úgy intézkedett, hogy ha a beteg nyugtalan, adjunk neki este altatót. De
                        csak ha kér.</p>
                    <p>- Kérem! Aztán, ha nem jelentem, akkor azért szidnak össze... A lány megevett
                        három gulyás­krumplit, megette az én vacsorámat is. Az biztos, hogy
                        kiéhezett nő, és ez a Vass be van gyulladva az igényei miatt. Nekem összesen
                        ötven fillért adott, és semmi köze a lányhoz.</p>
                    <p>- Nem tudom, mért mondja nekem ezeket - mondta a főápolónő, és sietett az
                        irodába a civil úrhoz, akivel a jelentést apróra közölte. Zsófia ismét
                        keserűen érezte, hogy őt itt kirekesztik valamiféle közösségből, amihez
                        pedig jogosan tartozna. Mért akarják neki bebeszélni, hogy nem fontos a
                        beteg anyagi helyzete? Aztán jönnek kérdezni, hogy látogatja-e még a bárót a
                        nagymamája, és ha ritkábban látogatja, akkor átteszik a dépendance-ba, amíg
                        a kötözés tart.</p>
                    <p>És suttognak egymással, és elhallgatnak, ha ő a közelbe jön. Pedig ő
                        hűségesen lead minden garast. Bözsi nővérről viszont tudja, hogy húsz pengőt
                        kapott a századostól, amikor ő szabadnapos volt, és egy fillért sem adtak
                        neki. A többivel biztos elosztotta. Amikor ő éjjeles volt, negyven pengőt
                        adott neki az, akit csöveztek, ő megosztott velük minden vasat.</p>
                    <p>- Nézze, maga most ideges, gyermekem - mondta közben Vass úr a princessz ágya
                        mellett, és ez idegesítette a hercegnőt. E pillanatban a kertre nyíló
                        szobában - mindegy, hogy ki a felmenője, de talán az a leány, akit
                        helyettesít, kifogásolná a megszólítás bizalmas jellegét, és így ő most
                        valakinek a büszkeségét nem a megfelelő módon képviseli. Viszont helytelen
                        önérzeteskedéssel esetleg elronthatja az Ágnes nevű, kertre nyíló leánynak
                        fontos vonatko­zá­sait Vass úrhoz. Aki szomorú, és kabátban ül a szobában.
                        Ez igen rossz szokás. Neki azonban ezeket a szokásokat tanulnia kell.</p>
                    <p>Ha mint Ágnes szerepel, holnaptól kezdve ő is kabátban fog ülni, sűrűn
                        felvonja a vállát meg a szemöldökét, és kifordítja a tenyerét.</p>
                    <p>Istenem, milyen rutin kell ahhoz, hogy az ember átmenetileg ne legyen
                        főhercegnő!</p>
                    <p>Borzasztó nehéz dolgokat tudnak ezek a polgárok. Vass nevű például átteszi
                        egyik lábát a másikon, és rázza. Ilyet ő még abban a környezetben, ahol
                        tartózkodott, sohasem látott. Ezt is jó lesz megtanulni. Továbbá a “nézze”
                        szó, az “idehallgasson” - mindezek rendkívül fontosak.</p>
                    <p>- Nézze, gyermekem - mondta még Vass úr -, én nagyon szívesen segítségére
                        leszek abban, hogy munkájából eltartsa a családját, és kérem, ne higgye,
                        hogy ezért én olyasmit is elvárok magától, amit nem szívesen... Szóval,
                        kérem, ne gondolja, hogy én magát el akarom csábítani.</p>
                    <p>A princessz átkarolta a takarón keresztül két térdét, ráfektette az állát, és
                        nagyon szomorúan ezt felelte Vass úrnak:</p>
                    <p>- Ha komolyan így áll a dolog, ahogy mondja, akkor, kérem, adjon nekem még
                        egy cigarettát. Sőt, adjon nekem még több cigarettát, hagyjon itt egy pakli
                        gyufát is, és menjen haza, mert szeretnék egyedül maradni.</p>
                    <p>Lehet, hogy ez a lány megbolondult? Ha így van? Nincs joguk, hogy ez esetben
                        átvigyék őt a szomszédos Holländer Intézetbe. Kötelesek őt beszállítani a
                        Benedekre vagy a Lipótmezőre. De lehet, hogy csak azért beszél ilyen
                        furcsán, mert beteg.</p>
                    <p>- Mondja, kedvesem, mért beszél maga úgy, mint egy főhercegnő?</p>
                    <p>- Mert fáj a vakbelem. Holnap kivetetem, és az egy főhercegnői pazar állapot,
                        ha itt meg­operálnak. De ha itt hagyja az összes cigarettáját, és ad egy
                        pakli gyufát, akkor becsület­szavamra ígérem, hogy nem fognak
                        megoperálni.</p>
                    <p>Vass úr nyomban kirakta az összes cigarettáját, odatett egy pakli gyufát, és
                        csak azután folytatta:</p>
                    <p>- Nem érzi, hogy fejfájása van, vagy zavaros a környezete?</p>
                    <p>- Fejfájásom nincs, de őszintén szólva a környezetemet elég zavarosnak érzem.
                        Ez az állapotom azonban megszűnne, ha Vass úr most hazamenne lefeküdni, és
                        így mindössze Pipi nővér maradna velem.</p>
                    <p>Vass úr felállt.</p>
                    <p>- Kedvesem! Maga egész furcsa teremtés. Végtére is azonban ehhez semmi közöm.
                        Egy őszinte mondatot még megnyugtatására: feleségemet, aki elhagyott egy
                        karmesterrel, ma is szeretem, és úgy érzem, Kerényi tévedett, amikor azt
                        hitte, hogy egy ilyen kisleány, mint maga, jó hatással lesz rám.</p>
                    <p>- Na, na! Ez a Kerényi okos ember. Azért csak jöjjön be holnap is, Vass úr,
                        megpróbálok majd jó hatással lenni magára, és azt hiszem, sikerülni fog.
                        Különben hol van most a felesége avval a karmesterrel?</p>
                    <p>“Kicsoda Kerényi?!”</p>
                    <p>- Legutoljára Brünnből írt egy lapot, mert azért ma is nagyon szeret engem,
                        csak ez más...</p>
                    <p>És sóhajtott. A férfiak mindig irigylik azt a piszok gazembert, akire a nő
                        fütyül, a nevét se akarja többé hallani, és gúnyosan felkacag, amennyiben
                        megvádolják, hogy azért fogy, mert még ma is szerelmes belé. “Én? Haha!...
                        Ha csak rágondolok, idegesít! Vedd tudomásul, hogy Brunónak a kisujja többet
                        ér!” És Brunó (ez esetben Vass úr), bár tudja, hogy a kisujja többet ér,
                        mégis irigyli ezt a másik embert, akinek lehet, hogy a kisujja egy vasat sem
                        ér, ám kétségtelenül rendkívüli emóciókat idézett elő.</p>
                    <p>De mi köze ehhez egy ilyen taknyosnak?</p>
                    <p>Ez zsarolja őt avval, hogy kiveteti a szanatóriumban a vakbelét! Ez rafinált
                        kis kígyó, és lehet, hogy szintén elzokogja majd egy barátnőjének néhány
                        hónap múlva: “Annak a Vassnak a kisujja többet ér...”</p>
                    <p>Hát ebből neki elege van. Az ő kisujját hagyják ki a játékból! Ez a kis csikó
                        csak eszébe juttatja, hogy ő milyen szánalmasan feküdt ott a friss, hideg
                        lepedőn, Wallenstein rendelőjében, meglazított nadrágjával, mellén a
                        fémtrapéz, amelyik a főorvos füleiből függve, két gumicsövön
                        himbálódzik.</p>
                    <p>Ő elmegy az öreg Belicskához - akinek régi fajta sztetoszkópja van -, és
                        megkérdezi, hogy érdemes-e kijárni naponta az Erzsébet hídfőhöz vizet inni.
                        Ott az ivókút körül, szomorú öregurak között, akik meleg ásványvizek
                        kortyolgatása közben merengnek líraian, a többihez mérten fiatalnak, erősnek
                        és fölényesnek érzi majd magát.</p>
                    <p>De ez a nő, égszínkék pizsamáján fehér csillagokkal, egy bordó ernyős lámpa
                        világában, a szanatóriumi szoba jó szagú, izgató csendjében, csak azt
                        juttatja eszébe, hogy milyen másképp viselkedne az ő helyében Bercik, a
                        kötött-szövött osztály vezetője, ez a göndör, fekete hajú, vigyorgó Don
                        Juan.</p>
                    <p>- Higgye le, kisasszony, önzetlenül akarok segítségére lenni betegségében,
                        amíg felépül, és ha bármire szüksége van, forduljon hozzám. - És szomorúan
                        megjegyezte. - Ha úgy érzi, hogy ez fontos, és jó lenne magának, vetesse ki
                        itt a vakbelét. Takarékos ember vagyok, de elég gazdag ahhoz, hogy
                        teljesítsem ezt a kívánságát, ha annyira szeretné. Habár azt mondják, hogy a
                        kórházakban sokkal nagyobb biztonsággal végzik a műtétet...</p>
                    <p>Arra gondolt, hogy ő most már végigcsinálja evvel a kislánnyal. Ne higgyék őt
                        valami undok, vén szatírnak, aki leveszi a kezét egy leányról, mert ez nem
                        borult a nyakába.</p>
                    <p>Neki ez a kis csikó nem is kell. Megmondja a cégvezetőnek, hogy a Kerényivel
                        ne dolgozza­nak. Kiadják az egész hirdetést a Mossénak! Kész. Így illik egy
                        valamirevaló céghez.</p>
                    <p>- De én azt akarom, Vass úr, hogy maga engem állandóan meglátogasson. Én nem
                        akarom, hogy maga nekem ajándékozzon, és diszkréten távol maradjon. Holnap
                        tizenegyre itt legyen, mert nagyon lehordom! Most lehet elmenni... Pá,
                        pá!</p>
                    <p>Intett a jobb kezével, és odanyomta Vass úr szájára. Vass úr megcsókolta a
                        kezét, és belepirult.</p>
                    <p>Azért kedves kölyök...</p>
                    <p>És nem jó az egész évi hirdetést kiadni egy cégnek. Nagy kiszolgáltatottság.
                        Végre is Kerényi úgy-ahogy, egész jól intézi a dolgokat...</p>
                    <p>A folyosón találkozott Pipi nővérrel, és a zsebébe nyúlt.</p>
                    <p>Azután megnézte, hány óra.</p>
                    <p>Majd ad egyszerre. Meg fogja kérdezni Szamosinét, aki valami bajával sokat
                        járt a szanató­riumba, hogy ez utoljára szokás-e, vagy közben is kell
                        adni.</p>
                    <p>És felbúgott a lift. A princessz jól hallotta. Kertre nyíló szobáknak nincs
                        dupla ajtajuk. Elsősorban a cigarettát és a gyufát pizsamája zsebébe dugta.
                        Pipi nővér erős és erőszakos.</p>
                    <p>Pipi nővér leoltott a villanyt, és jó éjszakát kívánt.</p>
                    <p>- Maga nem alszik itt?</p>
                    <p>- Nem volt szó arról, hogy külön ápolónője lesz. Ha kettőt csönget, akkor
                        jövök. Különben minek magának ápolónő?</p>
                    <p>- Na hallja! Ha ma este nincs ápolónőm, akkor olyan éhes lettem volna...</p>
                    <p>- Nézze, lelkem - mondta a néger óriás -, azt ajánlom magának, hogy ne legyen
                        ilyen hetyke. Nem árt a maga fajtájú, kiéhezett, szegény lánynak pár napig
                        itten üdülni. Viszont, ha ilyen hetyke lesz, akkor nagyon hamar vége az
                        egésznek... Értse, ahogy akarja. - És ezzel kiment.</p>
                    <p> </p>
                
            </div>
            <div type="group">
                <head>Ötödik fejezet</head>
                <head>Egy különös éjszaka</head>
                    <p>A princessz tűnődött. Csakugyan hetyke? Igyekezett olyan alázatos és szerény
                        lenni, engedelmes és... És úgy látszik, nem sikerült. Most nézzük
                        Ágnest.</p>
                    <p>Mert itt valamit tenni kell.</p>
                    <p>Egyrészt, hogy ne legyen botrány a személycseréből, másrészt, hogy ő itt egy
                        kicsit pihenjen. És főleg eltolja ezt az undok férjhez menést.</p>
                    <p>Egyelőre nem ismeri a vőlegényét személyesen, tehát nem fenyegeti közvetlen
                        veszély.</p>
                    <p>Mi legyen?</p>
                    <p>Kimászott az ágyból. Óvatosan a folyosóra ment, és szép csendesen
                        végighaladt... senki sem törődött vele. Egy boy sietett valahová.</p>
                    <p>A kis princessz elindult a roppant épületkomplexumban, hogy megkeresse
                        Ágnest, aki jelenleg valahol főhercegnő helyette. A liftakna felől zűrös
                        hangokat hallott.</p>
                    <p>- Azt a beteget át kell vinni onnan, mert a 107-ben van a főhercegnő. A
                        főorvos úr azt mondta, hogy még reggel tegye át... De hová vigyük? Az új
                        dépendance-ba nem lehet vinni, ott nincs hely... A második emeleten sincs
                        hely... Meg kell kérdezni Ferit...</p>
                    <p>Veszekedtek.</p>
                    <p>Tehát a 107-ben megtalálja a főhercegnőt. Saját magát. Ezt az Ágnest. De mit
                        csinál gróf Waciszláv? Hogyan lehet, hogy nem vették észre a
                        személycserét?</p>
                    <p>Éppen elsurranna a fordulóban, amikor Pipi nővér tűnik fel a túlsó félen, és
                        megbotránkozva szól:</p>
                    <p>- Kisasszony!...</p>
                    <p>Huss! A princessz egy iramodással fenn van a lépcsőn, egyik kis vörös
                        papucsát elveszíti, mint valami hamupipőke. De nem törődik vele: Az egyetlen
                        lény a világon, akitől komolyan fél, az Pipi nővér.</p>
                    <p>Fut az emeletre, és hallja a nővér nehéz csosszanásait. Az emeletnél
                        lassítani kell, mivel egy boy jön. Az utolsó három lépcsőt hát nyugodtan
                        teszi meg, lihegését elfojtva. A boy tovább­megy mellette. Viszont ott áll a
                        felvonó. Nyitva az ajtó!</p>
                    <p>Ide most valakit betolnak, hogy elszállítsák, de még útban van, nincs itt.
                        Talán most teszik csak hordszékre.</p>
                    <p>- Kisasszony... - hallatszik ijedten lentről...</p>
                    <p>Be a liftbe!</p>
                    <p>Bevágja az ajtót, puff! Lenyom egy gombot, felbúg a muzsika, és
                        utaznak...</p>
                    <p>Kissé megnyugodva leül. Szép lift. Nagy és finom. Szívesebben lakna benne,
                        mint a kertre nyíló szobában. A lift megáll.</p>
                    <p>Kilép.</p>
                    <p>De nyomban visszalép, és becsukja az ajtót. Jaj Istenem! Egy tábla van
                        pontosan az ajtóval szemben:</p>
                    <p>MŰTŐ</p>
                    <p>Brrr... Addig tréfált Vass úrral, amíg ide érkezett. Lenyomja találomra a
                        harmadik emeletet. Közben már hallja, hogy lent kiabálnak.</p>
                    <p>- Micsoda dolog ez? Ki mert ilyenkor a lifttel menni...?</p>
                    <p>Azt se tudja, milyenkor. De ezek most ott állnak egy beteggel, és nincs
                        felvonó. És egy emelettel feljebb kilép a liftből, és lenyom egy gombot.
                        Tévedésből az alagsort.</p>
                    <p>Jól néznek ki!</p>
                    <p>Ha egy ideges pasast hoztak a hordszéken, akkor kész a botrány! Most fel kell
                        hozni az alagsorból a liftet.</p>
                    <p>Hallgatja a muzsikát. Milyen szép! Ez a legszebb itt. Olyan diszkréten, mély
                        búgással zenél a felvonó...</p>
                    <p>Három emeleten át egy teljes liftrapszódiát játszik!</p>
                    <p>Most itt egy kis nyugalom és csend van.</p>
                    <p>Leül a lépcsőre, mellére szorítja a kezét, és liheg. Mennyi baj van! Csak
                        tudná, hogy miért? Mit akar tulajdonképpen?</p>
                    <p>Elsősorban elvesztette a papucsát.</p>
                    <p>Ez nem baj, mert a szemközti ajtó előtt lát egy pár körömcipőt, és az egyiket
                        nyomban felveszi. Erkölcsileg helyes érzékkel bír az enyém és a tied
                        fogalmáról, de vagyona révén megszokta, hogy azt tegye, amit akar. Mindent
                        megfizethet, és mindenki engedelmességgel tartozik neki.</p>
                    <p>Csak ez a Pipi nővér nehogy felmásszon ide a harmadik emeletre. Arra jön egy
                        férfi pizsamában, a karján törülközővel. Remek ötlete támad.</p>
                    <p>- Bocsánat! Álljon meg, uram!</p>
                    <p>Az illető Rubber Szilárd főmérnök. Barna, tömött, angol bajusza van. Nagyon
                        kövér és cukor­bajos. Gyanakodva megáll. Mit akar ez a nő tőle, éjjel,
                        pizsamában és kétféle cipőben?</p>
                    <p>- Parancsoljon!</p>
                    <p>- Legyen szíves, és azonnal adja nekem a törülközőjét!</p>
                    <p>- Miért kéri ezt?</p>
                    <p>- Hirtelen szállítottak be, valami erős tünettel, már nem is tudom, hogy mim
                        fáj, és elfelejtettem törülközőt becsomagolni. Nagyon szeretem a zöld
                        szegélyű vörös frottírt, mert ízléstelen, és az szép!</p>
                    <p>A főmérnök, akinek minden izgalomtól tartózkodnia kellett, és 0,8 cukorral
                        jött be, keserűt nyelt. Persze, ez a könnyű hölgyike itt kikezd vele,
                        szemtelenkedik, és nem mondhatja meg neki, hogy egyelőre mindenféle
                        különleges éjszakai találkozást eltiltott az orvos.</p>
                    <p>- Komolyan szüksége van a törülközőmre?</p>
                    <p>- Képes vagyok erőszakkal elvenni! - feleli a princessz lelkesen.</p>
                    <p>A mérnök szomorúan átadja a törülközőt, és visszamegy a szobába másikért.
                        Mért mondja ez a fruska, hogy a zöld szegélyes vörös frottír ízléstelen?
                        Neki nagyon tetszik. Hát ő egy ízléstelen férfi?</p>
                    <p>Kis híján sírva fakadt.</p>
                    <p>Alaposan megmondja majd a véleményét a főorvosnak. Miután bevette az
                        altatóját, ne idegesítsék őt fel. Végre is ez szanatórium!</p>
                    <p>Közben a princessz, kétféle cipőjében, karján a törülközővel, vidáman és
                        könnyedén elindult. Kész a megoldás. Pizsamában, törülközővel, sietve megy!
                        Nem lehet baj, nem kell setten­kedni. Ez itt a szanatórium folyosóján
                        egyenértékű egy útlevéllel. Az ember lóbálja a törülközőjét, és siet.</p>
                    <p>Most hogyan juthatna a 107-es szobához? Itt a 200-as szobák vannak. Egy
                        emelettel lejjebb kell keresni a 107-est.</p>
                    <p>Kissé habozik. Eszébe jut Pipi nővér hangja, amint felhallatszott - fényes,
                        vastag felsőkarjával, hatalmas csípőjével egy női Herkules. Mindegy!
                        Gyerünk!</p>
                    <p>Törülközőjét könnyedén karjára dobva, megy le... Közben eszébe jut, hogy
                        valaki pizsamában, egy törülközővel hónapokig barangolhatna a szanatóriumban
                        anélkül, hogy ott szobája lenne, és anélkül, hogy bárkinek is feltűnne.
                        Amikor ezt gondolja, szembejön egy vörös hajú, negyven év körüli nő,
                        pizsamában, a karján törülközővel!</p>
                    <p>Hurrá! Szélhámos! Ez is annak a férfinak a törülközőjével zarándokol! Szegény
                        ember, itt valósággal kirabolják, csak azt tudná, honnan szerzi ezeket az
                        ízléstelen frottírokat!</p>
                    <p>- Jó estét, nagysád. Látom, hogy szintén nincs lakása a szanatóriumban,
                        és...</p>
                    <p>- Nem értem... Rubber Szilárd főmérnök felesége vagyok.</p>
                    <p>Ebben a pillanatban döbbent tekintete a princessz frottírjára tapad.</p>
                    <p>- Kisasszony... - hallatszik egy tompa sóhaj a mélyből...</p>
                    <p>Két tűz között áll most. Most a legnagyobb baj van!</p>
                    <p>Olyan az egész, mint egy rossz álom! Megölik!</p>
                    <p>Egy ugrással menekül le a lépcsőn. Az asszony utánaszól, de a főhercegnő fut,
                        mint a bolond.</p>
                    <p>Te jó Isten!</p>
                    <p>Hogyan mossa magát tisztára Rubber Szilárd ebben az ügyben?!</p>
                    <p>Karján a törülközővel, lihegve halad. Pipi nővér valahonnan jön, ez nem
                        kétséges. És óvatosabb lesz! Mert őrült baj lehet az ilyen Rubberné-féle
                        szeleskedésekből. Visszafordul. A negyven év körül vörös nő mozdulatlanul
                        áll fent a lépcső karfájánál, és fixírozza. Kezében a frottír.</p>
                    <p>Arcán a gyanú!</p>
                    <p>Huh!</p>
                    <p>Gyorsan befordul. Szembe jön egy boy. Ez rá sem hederít az égszínkék pizsamás
                        leányra, amint a törülközővel elsiet. Szofi princessz könnyedén a vállára üt
                        a frottír rojtjaival.</p>
                    <p>- Halló, boy! Merre van a 107-es?</p>
                    <p>- A 107-es semerre sincs. Nagysád a tizedik lakó, akit tisztelettel
                        megkérünk, hogy a princessz álmát ne bolygassa. Szíveskedjék csak erre
                        tovább menni. A 107-es felé vezető folyosót úgyis lezártuk.</p>
                    <p>Jóképű fiú. Szőke és szemtelen.</p>
                    <p>- Magát hogy hívják?</p>
                    <p>- Szabó Gusztáv. Én vagyok a Guszti. Ugyebár, nagysád az új lakó a 125-ből?
                        Azért bátorkodom megkérdezni, hogy ha keresik vagy mi, akkor rendelkezésére
                        álljak.</p>
                    <p>- Eltalálta. Én vagyok az új lakó a 125-ből.</p>
                    <p>- Parancsol a művésznő reggel valamilyen újságot?</p>
                    <p>- Úgyszólván semmit.</p>
                    <p>A fiúnak közben kifényesedik a szeme. A princessz nagyon szép. És megáll vele
                        itt beszélgetni. Az ördög nem alszik. Vagy ha igen, akkor egy másik
                        szanatóriumban tölti esetleg az éjszakát ma.</p>
                    <p>- Felvigyek valamit a művésznőnek?</p>
                    <p>Miféle színésznővel téveszti össze?</p>
                    <p>- Felvigyen?... Nem kell. Idehallgasson, maga szolga: én a 107-be akarok
                        menni.</p>
                    <p>A fiú, mint egy apród a történelem valamilyen romantikusabb részletéből,
                        habozás nélkül felel.</p>
                    <p>- A művésznő oda fog menni. Pedig lehet, hogy engem kirúgnak ez esetben.
                        Legalábbis, ha megtudják, hogy az én révemen jutott oda.</p>
                    <p>- Nem tudják meg. Maga egy hűséges szolga, és ezért a barátom.</p>
                    <p>Egy pillanatig a boynak is átvillan az agyán, hogy a hölgy átszökött a
                        szomszédos elme­intézményből. Úgy beszél, mint egy hadvezér. És a
                        hadvezérek, akik ezt a jellegüket nem képesek bizonyítani, a szomszédos
                        intézményben laknak.</p>
                    <p>Mindegy!</p>
                    <p>Ez olyan szép, hogy ahhoz foghatót Szabó Gusztáv még nem látott soha! Még
                        ahhoz foghatatlan sem fordult elő az életében. Szabó Gusztáv nemrég még
                        sofőr volt, és szerelést tanult. A Wallenstein Szanatórium rendszere nem
                        alakíthatta még át talpig szolgává, utolsó leheletéig besúgóvá, lakók anyagi
                        helyzetének lélektelen megfigyelőjévé. Mert itt mindenkinek ez a
                        kötelessége: Mindent tudni! Jaj a nővéreknek, ha a vezérigazgató vagy a gróf
                        elveszítette lóversenyen mindenét, és ez csak a számlafizetés napján derül
                        ki. Szabó Gusztáv e pillanatban felsorakozott a princessz mögött lelkileg,
                        és olyan hihetetlen fegyelemsértésre ragadtatta magát, hogy e szemmel
                        látható pimasz hölgyet (de milyen szép!) eljuttatja a 107-hez.</p>
                    <p>Egy másik alkalmazott e roppant szanatóriumhoz képtelen lett volna hasonló
                        pártütésre!</p>
                    <p>- És hogy gondolja? - szólt a princessz, mutatóujjával Szabó Gusztáv
                        aranygombos mellére bökve. - Miképpen érhetjük el a 107-est? Rohammal
                        áttörünk a lezárt részen?</p>
                    <p>- Ezt is megtehetnénk - felelte Szabó Gusztáv harci készséggel -, mert csak
                        két ápoló áll ott, és én erős vagyok. De ennek semmi értelme. Adok a
                        művésznőnek egy elsőrangú ötletet, és segítek is benne. És nem azért teszem,
                        hogy borravalót adjon. A művésznőt én felküldöm a tálalóliften, és az a
                        104-es előtt ér az emeletre. A 107-es ott van két lépésre!</p>
                    <p>- Gyerünk!</p>
                    <p>Fentről egy hang hallatszott:</p>
                    <p>- Rendben van, elköltözünk! Azonnal kérni fogom a számlát, csak hagyjatok már
                        békét a törülközőkkel!</p>
                    <p>Rubber Szilárd hangja volt. Az elköltözés azonban már aligha segített. Úgy
                        látszott, válóperre kerül a dolog. Az asszony sírt, és Sziráki doktor két
                        injekciót adott később.</p>
                    <p>Közben Szabó Gusztáv elszántan és fénylő szemekkel, valami rejtélyes
                        falrészből nyíló kőlépcsőn lefelé vezette a princesszt, akiről azt hitte,
                        hogy valamiféle művésznő.</p>
                    <p>Egy bizonyos művésznő, aki ma költözött a 125-be.</p>
                    <p>Ez a lépcső itt nyilván melléklejáró - gondolta a princessz. Titokzatos
                        kamrák nyíltak oldalt, és a főhercegnő úgy érezte, hogy itt halottakat
                        tartanak.</p>
                    <p>- Ez a mosókonyha... - súgta Szabó Gusztáv, mikor látta, hogy a princessz
                        ijedten elhúzódik. Szabó Gusztáv agyát is rejtélyes lehetőségek
                        foglalkoztatták. Mi történik, ha ez a nő egy nemzetközi hírszerző
                        szolgálatában áll, benyomul a főhercegnő hálószobájába, lelövi, vagy ellopja
                        a terveket? Miféle tervei lehetnek egy főhercegnőnek? Akit baleset ért?</p>
                    <p>Marhaság!</p>
                    <p>Tudnia kellene, hogy mért akar odajutni ez a leány.</p>
                    <p>Nevetséges. Az egész szanatórium oda akar jutni, és senkinek sincs kalandos
                        terve, csak kíváncsiak, és szeretnének egy pillantást vetni a szobára,
                        szeretnének egy szót beszélni az ápolónővel, és az egész szanatórium fújja
                        fel magát, de ez a kis filmszínésznő nagyon kedves, ez kukkantson oda a
                        főhercegnő hálószobájába, nézzen be a kulcslyukon.</p>
                    <p>Egy négyszögletes, kőpadlójú helyiségbe értek, ahol az ételeket liftbe
                        teszik. Itt sötét volt. Szabó Gusztáv nem értette, hogy miért nem meri egy
                        ujjal sem megérinteni a filmszínésznőt. A helyzet az volt, hogy a kislány
                        vele jött nyugodtan, gondtalanul, sötét melléklépcsőkön át, és ő nem mert
                        hozzáérni.</p>
                    <p>Eh, mindegy!</p>
                    <p>Az ilyesmi vagy magától megy, vagy nem fontos. Ne gondolja ez a kis csitri,
                        hogy azért teljesítette a kérését, mert szemtelenkedni akar vele.</p>
                    <p>- Guggoljon le a tálalóliftben, és csak akkor szálljon ki, ha egész biztos
                        már, hogy megállt. Fél percen belül újra szálljon liftbe. Én majd megérzem
                        itt a kötélen, ha nehezebb lesz, leeresztem magát, és visszamegyünk a
                        melléklépcsőn.</p>
                    <p>- Szabó Gusztáv, magát ki fogom tüntetni.</p>
                    <p>- Most ne hülyéskedjen a művésznő, hanem szálljon a liftbe.</p>
                    <p>A princessz ráült a fadeszkára, úgy összekuporodott, mint valami embrió egy
                        anatómiai atlaszban, és Szabó Gusztáv két erős karja meghúzta a kötelet.
                        Sötét falak mentén suhant. Ez is erős, mint a Kovács főerdész - gondolta. -
                        Ezek mind olyan erősek!</p>
                    <p>Szolgálatkészek, és mégis csupa rebellis!...</p>
                    <p>Megállt az apró felvonó. Természetesen nem várt, hanem nyomban kiugrott a
                        félig még himbálódzó liftből, miáltal hasra esett a folyosón. Mozdulatlanul
                        feküdt. Meghallották?</p>
                    <p>Semmi. Felemelkedik!</p>
                    <p>Ez a 104-es, az ott a 106-os... Nyitva az ajtó, és... A 106-osban van.
                        Waciszláv!</p>
                    <p>Egy fotelban ül, és méltóságteljesen alszik! Hurrá!</p>
                    <p>Minden a legnagyobb rendben van! Odamegy, és megrázza az udvarmester vállát.
                        Ez nyom­ban felugrik.</p>
                    <p>- Adja ide a cigarettáját!</p>
                    <p>Waciszláv átad egy aranytárcát. A princessz pizsamája zsebébe teszi.</p>
                    <p>- Adja ide a pénzét!</p>
                    <p>Waciszláv átad háromezer pengőt.</p>
                    <p>A princessz ezt is a pizsamája zsebébe teszi. Valahányszor Waciszláv szólni
                        akar, mutató­ujját keresztben az ajka elé illeszti, és a gróf elnémul.</p>
                    <p>- Tegye a fülébe a műszert!</p>
                    <p>A gróf nem érti. A princessz a zsebébe nyúl, fülébe teszi a hangerősítőt.
                        Szofi főhercegnő gyorsan, halkan beszél. Tudja, hogy Waciszláv téved.
                        Waciszláv nem sejti, hogy a szomszéd szobában az Ágnes nevű hölgy van, aki
                        Vass úrra tartozik. Waciszláv azt hiszi, hogy ő volt a szomszéd szobában, és
                        most végre kijött. A kislánynak, úgy látszik, lehetett annyi esze, hogy nem
                        fogadta az udvarmestert. A kislány mindent megérdemel, amiért átengedte neki
                        a marhagulyást és a paprikás krumplit. Sajnálja, hogy Rubber Szilárd válik,
                        és elhagyja a szanatóriumot, de különben az egész hecc nagyon kedves.</p>
                    <p>- Itt vártam, hogy a főhercegnő intézkedni kegyeskedjen. Reggelig vártam
                        volna, ha kell.</p>
                    <p>- Nem kell. Idehallgasson, Waciszláv. Maga szeret engem. Én is szeretem
                        magát. Elhatá­roz­tam, amikor rábeszélt, hogy megismerkedem majd avval a
                        görög férfival, és hozzámegyek feleségül. Úgy is lesz. De előbb a családnak
                        teljesítenie kell egy feltételt: két hétig most nem törődik velem. Én itt
                        pihenek, újságot olvasok, sétálok... - Kissé zavarba jött, mert Waciszláv
                        szeme rémülten tapadt a különleges frottírtörülközőre. - Ma rendeltem a
                        Belvárosban... Szeretem az ilyen színes törülközőket... - hebegte.</p>
                    <p>Waciszláv kivette füléből a membránt, belefújt és visszatette.</p>
                    <p>- Bocsánat... rossz ez a hallgató, úgy értettem, mintha azt kegyeskedne
                        mondani, hogy ilyesféle holmit rendelt ma...</p>
                    <p>- Jól hallotta! Ez nem tartozik magára! Mondja meg Herbert főhercegnek,
                        Alfonz őrgrófnak, hogy ha a két hét alatt érdeklődni merészelnek irántam,
                        érintkezésbe lépnek velem, vagy bármi módon zavarják ezt az utolsó két
                        boldog hetemet, akkor nem megyek férjhez! Elutazom újra Afrikába, oroszlánt
                        vadászni. Pedig jól tudják, hogy olyankor mindig beteg leszek, megsérülök,
                        mert nem tudok a fegyverrel bánni... Ezt, legyen szíves, írja itt fel mint
                        intézkedésemet, és én majd aláírom. Az udvartartás menjen haza Borjénába, és
                        bízzanak meg itt egy bankot, hogy az én üdülésemet és egyéb költségeimet
                        fedezze. Ha csak egy ember itt marad az udvartartásból, nem megyek
                        férjhez!</p>
                    <p>A másik szobából benyitott az apácaarcú, finom leány. Anna nővér.</p>
                    <p>- Kérek egy kis csendet, a princessz mélyen alszik...</p>
                    <p>És visszament. És azt gondolta magában, hogy ez az udvarmester egy jó pofa.
                        Ez már kifogott egy kis flörtöt magának várakozás közben...</p>
                    <p>- Mit mondott az ápolónő?... - hüledezett Waciszláv, és nemcsak belefújt a
                        hangerősítőbe, hanem odaverte az asztalhoz is néhányszor.</p>
                    <p>- Azt mondta, hogy én mélyen alszom. Ez azért van, mert odabent egy másik
                        hölgy fekszik, aki a főhercegnőt játssza, és én a kíváncsiskodók elől egy
                        másik négyszobás appartement-t béreltem az alsó emeleten. Maga tehát csak
                        maradjon itt, a reggeli vonattal utazzék haza. És természetesen ne
                        merészelje kétségbe vonni a személyazonosságát annak a főúri hölgynek itt a
                        szomszéd szobában. Ágnes a keresztneve. A kérésemre az én nevemben szerepel,
                        hogy elhárítsa a kíváncsiskodókat.</p>
                    <p>Waciszláv mindent felírt, a princessz elolvasta, aláírta, és nem vette
                        tudomásul Waciszláv kidülledő tekintetét, aki a piros papucsot és a brokát
                        körömcipőt nézte a lábán, és már előre szédült és rettegett és borzadt, hogy
                        mi lesz ebből megint.</p>
                    <p>- A cipőmet és a törülközőmet elcseréltem véletlenül egy barátnőmmel... -
                        mondta könnye­dén, és teljesen piros lett, mert tisztában volt vele, hogy
                        Waciszláv egy szavát sem hiszi el.</p>
                    <p>Úgy is volt.</p>
                    <p>Azonban mit lehet tenni? Ez olyan lány, hogy amit kimond, azt állja. Ha
                        felbosszantják, nem lesz semmi az esküvőből, viszont a görög herceggel való
                        házassága beláthatatlan politikai fontossággal bír.</p>
                    <p>- Kedves Waciszláv, most búcsúzom magától, viszontlátásra.</p>
                    <p>Kezet rázott a gróffal, kiment, és becsukta az ajtót. Gyorsan bebújt a
                        tálalóliftbe, ennek a muzsikája gyenge, rossz zene volt, mintha valami
                        hegedűművésznek készülő ifjú titán játszana a vizsgán egy hangversenyt. A
                        sötét falak mentén ismét leszállt a mélybe.</p>
                    <p>Waciszlávnak váratlanul eszébe jutott valami, és a következő pillanatban
                        kilépett a folyosóra. Tátva maradt a szája.</p>
                    <p>Senki.</p>
                    <p>Egy nővér jön arra.</p>
                    <p>- Kedves nővér... egy pizsamás hölgy ment erre...</p>
                    <p>- A folyosó el van zárva, erre nem járhat senki. Én itt szolgálatban
                        vagyok.</p>
                    <p>Bekukkantott a hálószobába. Az ágyban feküdt egy hölgy és aludt. Ez az Ágnes
                        keresztnevű főúri helyettes. Egész finoman, macskaszerűen hortyogott, egy
                        ápolónő cigarettázott, és regényt olvasott. Waciszláv láttán rémülten dugta
                        el a cigarettát.</p>
                    <p>Waciszláv máris visszalépett. Ez mi? Csoda? Az egész hosszú folyosón, jobbra
                        is, balra is senki. Hová tűnt Szofi princessz? Távol, a folyosó végén két
                        sárga ruhás kerub őrködik. Hatalmas férfiak. A szobában megnézte a szék
                        alatt, az asztal alatt, majd újra megfogta a fejét...</p>
                    <p>Álmodott? Ott van, amit a főhercegnő diktált és az aláírása is. Lehetséges,
                        hogy titkos ajtók léteznek, miután hatvankét éves koráig egyetlen regénynek
                        sem hitte ezt el?</p>
                    <p>Közben a princessz leért a tálalóliften a kis konyhába, ahol Szabó Gusztáv
                        erős karja bocsá­totta fel a zsinórt, hogy leereszkedjék a tálalópad.
                        Kiugrott. Elindult. Szabó Gusztáv némán követi. Ismét mennek fel a
                        mosókonyhák mentén. Végül kiérnek a második emeleti folyosóra.</p>
                    <p>- Szabó Gusztáv! Ezért, amit tett, adok magának egy szép cigarettatárcát
                        jutalmul és emlékbe.</p>
                    <p>És átadta Waciszláv gróf hatalmas, arany cigarettatárcáját.</p>
                    <p>A fiú mosolyogva mondta:</p>
                    <p>- Nézze, művésznő, amíg ezüsttárcára nem telik, inkább csak az eredeti
                        csomagolásból cigarettázom, dublét nem hordok.</p>
                    <p>- Az én kedvemért tegye meg, és hordja ezt. Ha dublé is, jó szívvel
                        adtam.</p>
                    <p>- Érdekes, hogy milyen nehéz... - mondta Szabó Gusztáv csodálkozva, de
                        szolgálatkészen zsebre tette a tárcát.</p>
                    <p>- Hányas szobában is lakom én?</p>
                    <p>- A 125-ben. Felkísérjem?</p>
                    <p>- Szabó Gusztáv! Maga soha nem léphet a szobámba, de különös kegyképpen
                        felhatalma­zom, hogy szobán kívül bármikor megszólítson, és olyankor én
                        egy-két percig beszélgetni fogok magával.</p>
                    <p>Ez mégis a szomszéd intézményből jöhetett át, mert Péter megint elfelejtette
                        lezárni a kaput, mint a múltkor, amikor megjelent itt az orosz cár - ezt
                        gondolta Szabó Gusztáv, de mégis... Lelkesen felelte:</p>
                    <p>- Köszönöm! Nagy kegy, és nem fogok sűrűn élni vele, hogy ne bánja meg.</p>
                    <p>“Ha bolond, akkor is nagyon szép!”</p>
                    <p>- Most pedig búcsúzzunk.</p>
                    <p>- Kérem, művésznő, amikor érkezett, letelefonált a, portára, hogy küldjenek
                        fel minden reggel egy doboz Stambult... A portás azt felelte, hogy nem
                        tartunk itt bent cigarettát. Mi tartunk itt bent cigarettát, csak a
                        művésznőnek még nem alakult ki a hitele, de én addig is átküldök mindennap
                        egy doboz Stambult.</p>
                    <p>- Minden nap két doboz Stambult küldjenek fel, és hogy kialakuljon a hitelem,
                        itt van három­száz pengő, adja a portásnak. Ezt ne írják a számlámhoz, ne
                        említsék többé, ez azért van, hogy mindenfélét felküldjenek, ha én
                        letelefonálok. Akkor is küldjenek sok mindenfélét, ha nem telefonálok.</p>
                    <p>Egy csomó ezres közül kiszedett háromszáz pengőt, és Szabó Gusztávot keményen
                        megrázta a vállánál fogva - pénzjutalom helyett -, mert tudta, hogy ennek a
                        fiúnak nem szabad borravalót adnia. És mikor továbbment, Szabó Gusztáv
                        mélyen meghajolt.</p>
                    <p>“Ha abnormális, akkor is előkelő!”</p>
                    <p>A princessz, törülközőjét csóválva, most már elhatározta, hogy visszatér a
                        szobájába. Csak tudná, melyik a szobája? Sietett, sietett, és az egész ügy
                        gyanús lett előtte, mivel már sokkal régebben megy, mint amilyen hosszú
                        lehet az épület folyosója.</p>
                    <p>Hol van? Hisz ez már másik épület! Meg kéne tudni mégis, hol a szobája!
                        Szívesen hallotta volna Pipi nővér hangját a mélyből, amint így szól
                        megbotránkozva, hívó hangon: “Kisasszony...”</p>
                    <p>- Na, csakhogy jön!</p>
                    <p>Egy ápolónő szólt rá a homályos folyosón.</p>
                    <p>- Fiam, maga jól kezdi itt az állás elfoglalását. Húsz perce várja a főnővér.
                        Holnap helyett már ma szolgálatba kell állnia. Új beteget hoztak, és én nem
                        hagyhatom ott a kisgyereket.</p>
                    <p>- Kérem, azt én nem tudhattam - felelte nyomban a princessz, aki elhatározta,
                        hogy semmi­féle ellentmondásba senkivel nem bonyolódik.</p>
                    <p>- Jöjjön, ahogy van! Nem kell felöltözni! - sürgette a másik.</p>
                    <p>Vezették folyosókon keresztül egy szobába, ahol egy nő feküdt lehunyt
                        szemmel, ott volt felöltőben báró Udvarhelyi egyetemi tanár, és még vagy két
                        fehér köpenyes és egy nagyon ijedt fiatalember, aki az ujjait morzsolgatta
                        vagy számolgatta, és sápadt volt...</p>
                    <p>- Hát, kérem, én azt hiszem, hogy most hagyjuk... - mondta Udvarhelyi. - Az a
                        kérdés, mennyi méreg szívódott fel. No és a szervezet!... Az dönt. A
                        szívműködéssel... aránylag... megeléged­hetünk...</p>
                    <p>- Kérem, ha bárkit vagy bármit lehetne... - a fiatalember azt akarta mondani,
                        hogy ha báró Udvarhelyin kívül még száz és száz kiváló professzort
                        idehozhatnak, ez mind nem számít, csak biztosat akart tudni... A fiatalember
                        nem tudta, hogy medikus ugyancsak gyomormosást és ugyanazokat az injekciókat
                        adta volna, a fiatalember nem tudta, hogy az ágyban fekvő hölgyről az egész
                        emberiség minden tudomásával, valamennyi tudósával együtt sem tudhat
                        biztosat. Biztosat csak báró Udvarhelyi tud.</p>
                    <p>Hogy minden bizonytalan.</p>
                    <p>Ehhez is mennyit kell tanulni, amíg precízen látja az ember.</p>
                    <p>A hölgy irdatlan mennyiségű altatót vett be otthon, és ezt elég későn vették
                        észre. Mire idekerült a szanatóriumba, a bevett altató nagy része már
                        felszívódott. Hogy ez a hölgy él-e még, amikor felkel a nap holnap reggel,
                        vagy sem, a kezeit tördelő fiatalember napfelkelte előtt akkor sem tudhatja
                        biztosan, ha a világ minden aranyát felhasználná ezen célra. Az egész
                        komplexumból csak az az egy biztos, hogy a hölgy akármennyi altatót vett is
                        be, a nap holnap reggel is felkel.</p>
                    <p>Erre gondol báró Udvarhelyi, és feláll. Veszi a kalapját, latin dolgokat mond
                        egy kopasz fehér köpenyesnek, ez, ugyanolyan latinokat felel, bólogatnak, és
                        megértik egymást, és a nő lezárt szemmel, sárga arccal fekszik, besüppedt
                        halántékkal, zilált hajjal, és liheg...</p>
                    <p>- Kérem, az biztos, hogy este 9-kor még nem vett be semmit. A sógornőm
                        beszélt vele... Nem kellene talán még elhívni...</p>
                    <p>A férj - ez a fiatalember - nem akarja elhinni sehogy vagyonának véges voltát
                        e pillanat egyszerű tragikumával szemben. Szeretné, ha minden földi javával
                        vagy sok pénzzel, vagy roppant erőfeszítéssel már most, nyomban megmenthetné
                        az asszonyt ott az ágyon. Báró Udvarhelyi nem sértődik meg.</p>
                    <p>Ismeri ezt a téveszmét jól.</p>
                    <p>Tisztában van az illető idegállapotával. Kéne egy injekciót adni neki. De
                        nem. Az asszony valószínűleg meghal. Nem fogja bírni a szíve. Túl sok altató
                        szívódott fel. Azután, hogy a fiatalembert egy lelki injekcióval lássa el,
                        ezt mondja:</p>
                    <p>- Megpróbálhatnánk...</p>
                    <p>Újabb latin dolgokat beszélnek, és a férj ettől csakugyan megnyugszik. Nem
                        tudja, hogy ez már az ő kedvéért történik, mert a szobában levő orvosok
                        konstatálták rajta az idegösszerop­panás első tüneteit, és szeretnék
                        elkerülni a várható további tüneteket, tehát foglalkoznak az asszonnyal,
                        akinél végeredményben egy vidéki orvos vagy egy ügyvéd is tudná már, hogy
                        semmi másról nem lehet szó, mint a szervezet harcáról a felszívott
                        mérgekkel, és ebben a vitézi tornában oly sablonosan tudja mindenki azt a
                        néhány injekciót és más tennivalót, hogy báró Udvarhelyi megjelenése és
                        tevékenysége pusztán ellenőrzés.</p>
                    <p>Még az sem.</p>
                    <p>Pusztán egy nagy koponya jelenléte, hogy esetleg jelentkező lehetőségeket
                        kihasználjon, egy erősbödő dobbanás, egy fellépő tünet gyorsabb észlelését
                        és megelőzését. Ezen túlvagyunk.</p>
                    <p>A fiatalember most az alorvossal beszél.</p>
                    <p>- Ugyebár lehetetlen, hogy újságíró... hogy a rendőrségi kőnyomatos... Én a
                        saját kocsimon hoztam be Hildát, és csak a háziorvosunk tudja...</p>
                    <p>- Ha nem történik semmi baj, akkor nem kell tartani ilyesmitől.
                        Természetesen, ha valami szomorú fordulat következik be, úgy kötelességünk
                        értesíteni a hatóságokat...</p>
                    <p>- Istenem!... Hát azt hiszi, főorvos úr...</p>
                    <p>- Kérem, én remélek - mondja az orvos a fiatalember vibráló arcidegei felé
                        szuggesztíven.</p>
                    <p>- Ilyen esetnél nagyon sokszor kibírja a szív, és azt hiszem, a gyógyszer,
                        amit bevett, állott volt... Remélhetünk. Én biztathatom...</p>
                    <p>Báró Udvarhelyi egyik kezében a kalapjával, másikban a beteg pulzusával áll
                        az ágy mellett. Kerüli a fiatalemberrel az érintkezést. Piszok egy
                        érverés... Felhúzza a nő szemhéját. A fiatalember viszont őt nézi. És ő ezt
                        tudja, pedig háttal áll. De hát nem szokott ilyeneket mondani, hogy “azt
                        hiszem, van remény...” Báró Udvarhelyi szereti, ha súlya van annak, amit
                        mond.</p>
                    <p>A princessz mellett megjelenik egy boy, és a kezébe nyom egy oxigéntömlőt.
                        Szofi főhercegnő szó nélkül odaviszi a szegény, sárga arcú asszonyhoz, akit
                        nagyon sajnál. Báró Udvarhelyi int, hogy maradjon még... Itt is, ott is
                        ráteszi a kezét a nőre. Szeretné, ha segíteni lehetne...</p>
                    <p>Nagyjából ismeri az esetet.</p>
                    <p>A Fővárosi Kaszinóban már két hónapja suttogják. A fiatal ügyvéd, aki a
                        néhány évvel idősebb gyártulajdonosnőt feleségül vette, és ezzel vagyonos
                        ember lett, most valami kis színésznővel bomlik... Az asszonyt először a
                        fjordokhoz küldte társaskirándulásra. De nem ment a dolog... Egy jóakaró
                        fővárosi hölgy anzikszot írt Norvégiába a feleségének, és értesítette, hogy
                        a művésznő és a férj Palotafüreden vannak. Az asszony hazatért repülőn.
                        Valami kis botrány is volt... Azután a fiatal gyártulajdonos újra boldogan
                        és karon fogva járt néhány évvel idősebb felségével... Úgy látszik, ismét
                        helyreállt az előkelő házaspár példás, boldog családi élete, és a kis
                        táncosnő repült.</p>
                    <p>Most itt hoznak egy oxigéntömlőt.</p>
                    <p>Minden belgyógyász tudja, hogy ez mit jelent. Az ifjú férj megesküdött, a
                        becsületszavát adta, úgy éltek, mint a galambok, és egy nap kiderült, hogy
                        közben is, akkor is, most is a fiatal férj egész idő alatt titokban
                        Csillaghegyen találkozott a színésznővel. Villát bérelt neki. Titkos
                        tuszkulánumot. És akkor kezdődik a nagy és döntő veszekedés. Jött az altató
                        és a harc egy szanatóriumban a szív és a felszívódott méreg között... Báró
                        Udvarhelyi nyilvános rendes tanár annyit tud, hogy még ezt is tudja. És nem
                        szól semmit. Becsukja sárga, lapos táskáját, és ezt mondja a kopasz
                        fehérkabátosnak...</p>
                    <p>- Azt hiszem, most a legokosabb, ha pihenni hagyjuk a beteget reggelig.</p>
                    <p>A fiatalember nézi, a fiatalember rimánkodik a szemével, a fiatalembernek
                        vibrál az arca, de báró Udvarhelyi egyetlen szóval sem mond többet, köszön,
                        felteszi a keménykalapját, megmarkolja fogójánál a táskát, és megy.</p>
                    <p>Férfizokogást hall.</p>
                    <p>És mégis megy. Majd holnap reggel eljön az asszonyhoz, de előzőleg
                        idetelefonáltat. Azt mondja a csillagos, égszínkék pizsamás kisegítő
                        nővérnek, akit bizonyára kihúztak az ágyból:</p>
                    <p>- Szóljon le, fiam, a portára egy kiskocsiért. És lefekhet már. Ma éjjel nem
                        lesz szükség magára.</p>
                    <p>- Miért nincs magának saját autója? Egy báró Udvarhelyinek lehetne saját
                        autója.</p>
                    <p>A méltóságos úr ámultan ránéz. Ilyenkor itt mindenkinek a szomszéd épület jut
                        az eszébe. Ahonnan egyszer átjött az ifjú Bonaparte, mert nem volt lezárva
                        az ajtó.</p>
                    <p>- Mi köze magának ahhoz, hogy nekem van-e autóm vagy nincs?</p>
                    <p>- Mi köze magának ahhoz, hogy én lefekhetem-e vagy nem? Vagy privatizálunk,
                        vagy nem.</p>
                    <p>Hol látta ő ezt a nőt? Melyik szanatóriumban volt ez?</p>
                    <p>- Mondja, nem volt maga műtősnő a Szamosi Szanatóriumban?</p>
                    <p>- Dehogynem! Csakhogy megismer, méltóságos úr - feleli habozás nélkül, mert
                        berendez­kedett erre. Mindenki azt higgye róla, amit akar.</p>
                    <p>Az egyetemi tanár megállt előtte, és kissé idegesen körülnézett.</p>
                    <p>- Nézze, fiam, engem, sajnos, későn hívtak ahhoz a disznósághoz, és kedvem
                        lett volna elrán­tani a nótáját annak a társaságnak... Borzasztó hanyagság,
                        hogy transzfúzióra nem gondoltak... De hát szeretem ezt a Csillagot, sokat
                        tud, jó orvos, azért mondom ezt el magának, hogy ne higgye, mintha más
                        szempont lett volna, mint ez a Csillag, aki végre is derék ember, alapos
                        ember, és tud... Maga, persze, nem lehet többé műtős. Sajnálom. De ha
                        egyszer elveszíti itt az állását, hát jelentkezzék nálam, behozom valamelyik
                        kórházba. De jól jegyezze meg, a gondatlanság legalább olyan hiba, mint a
                        tehetség hiánya.</p>
                    <p>Nagyon csodálkozott, hogy ez a lány ásít. Kis szemtelen. A méltóságos úr nem
                        sokat törődött senkivel. Megközelíthetetlen volt erkölcsileg, anyagilag
                        hozzáférhetetlen, és közkórház vagy szanatórium egyaránt közömbös volt
                        előtte. Jött, megnézte a beteget, latin dolgokat mondott, és közönyösen
                        távozott. És ez a szemtelen kis ápolónő itt ásít.</p>
                    <p>- Ebben mind igaza volt, én is tudtam, hogy a fúzióval baj van, de azt az
                        egyet mondja meg nekem, kedves Udvarhelyi, hogy meghal-e ez a sárga hajú
                        asszony, vagy nem?</p>
                    <p>Őméltósága ilyet még nem pipált. Kedves Udvarhelyi - ezt utoljára egy volt
                        osztrák uralkodó herceg mondta neki.</p>
                    <p>És erre a lány még meg is döfködi ököllel a vállát.</p>
                    <p>- Nem hallja? Azt kérdeztem, meghal-e a sárga hajú asszony? Látszik rajta,
                        hogy nagyon jószívű.</p>
                    <p>Őméltósága szomorú iróniával mosolygott.</p>
                    <p>- Látja, ez az. Ha csakugyan jó szívű, akkor nem hal meg. Mert a szív itt a
                        fontos. De hát az érverése nagyon gyenge, sok altató felszívódott... Ez az a
                        pont, kislány, ahol az orvos csak áll, és úgy tesz, mintha tenne valamit, de
                        bizonyos határon túl az életek sorsa nincs emberi kézbe letéve. És most
                        szóljon le, fiam, hogy egy kiskocsit kérek a főbejárat elé.</p>
                    <p>- Szóljon maga! Éppúgy le tud szólni, mint én...</p>
                    <p>És otthagyja. Őméltósága indignálódva néz utána. Ami sok, az sok! De a
                        princessz evvel nem törődik. A betegszobában Torbágy doktor próbálkozik még
                        injekcióval, a nővér az ajtóban áll és ásít...</p>
                    <p>- A Wallenstein ilyenkor nem jön be? - kérdezi a princessz a nővért.</p>
                    <p>- Maga még új nálunk, fiam - mondja, és ásít -, a főorvost mindenhol
                        keresték, az egész városba telefonáltak érte, de ő nem szereti, ha éjjel
                        megtalálják. Azért, ha vidékről felhoznának egy őrgrófot, megtalálnák.</p>
                    <p>- Hogyan?</p>
                    <p>- Ez az ő titka. Van itt valaki a személyzet közül, aki mindig tudja, hogy
                        hol van. Aki igazán tudja. De hát itt mit lehet csinálni? Itten a beteg
                        bokszol a méreggel. Húsz menetben. És alig lehet közbeszólni. Sűrű eset.
                        Negyven éven felüli asszonyok szeretnek időnként sok altatót bevenni, és
                        akkor a báró Udvarhelyi azt mondja, hogy nem mond semmit. Meg kell várni a
                        reggelt, hogy mennyi szívódott fel. Ha sok szívódott fel, akkor kész. A
                        Wallensteinnek van egy külön injekciója, valami új dolog, de az is csak
                        hókuszpókusz. - És újra ásított. - Tudja, ennek van egy nagyon fiatal férje,
                        ez a Berényi...</p>
                    <p>- És az baj, hogy fiatal?</p>
                    <p>- Az még nem volna baj, de van egy Szegő Éva nevű színésznő. Az ma költözött
                        be ide a Csillaghegyről délután. És bosszúból csinálta az asszony, és
                        bosszúból már előre, úgy intézte, hogy ide hozzák be, mert a férje kinn volt
                        délután a színésznőnél... Az Isten se ismeri itt ki magát...</p>
                    <p>- Nem a 125-ös a színésznő?</p>
                    <p>- De az.</p>
                    <p>Aha! Evvel téveszti őt össze Szabó Gusztáv. Még nem alakult ki annyira a
                        számlája, hogy Stambult kapjon! Még nem tudják, hogy Berényi az eset után
                        vállalja-e...</p>
                    <p>- Magát sajnálom, mert ha nincs ez az eset, akkor alhatott volna - mondja a
                        nővér, és nevetve hozzáteszi. - Vagy beszélgethetett volna a Sárosi
                        főgépésszel... Úgyis hiába tagadja!</p>
                    <p>- Nem is tagadom. Szeretem Sárosi főgépészt.</p>
                    <p>Ezután visszament a nagybeteg asszonyhoz, aki besüppedt halántékkal, vacogó
                        foggal feküdt, leült az ágy végébe, és elkezdte dörzsölni a lábát. Ezt
                        egyszer vele csinálták, amikor beteg volt, és nagyon jót tett.</p>
                    <p>A nővér ámultan odaszól:</p>
                    <p>- Mit csinál?</p>
                    <p>- Látja. Masszírozok.</p>
                    <p>- Az felesleges - mondja a kopasz fehérköpenyes.</p>
                    <p>- Szerintem nagyon jót tesz - feleli hangosan a princessz, hogy szinte
                        szétszakadt a betegszoba csendje, és nyugodtan tovább masszírozott. És a
                        besüppedt halántékú asszony abbahagyta a vacogást. Így keletkeznek a
                        boszorkányhistóriák - gondolta dr. Torbágy, a fehér köpenyes kopasz, aki jól
                        tudta, hogy a lábmasszírozás itt annyit számít, mintha felolvasnának egy
                        vezércikket. A férj közben elkódorgott a folyosón, hallatszott a lépte,
                        amint kopog. Az orvos odaszólt a princessznek:</p>
                    <p>- Keresse meg ezt a Berényit. Revolver van nála, még csinál valamit
                        magának.</p>
                    <p>- Meg is érdemli az ilyen, mert ő az oka az egésznek - felelte az égszínkék
                        pizsamás, és színes frottírjával távozott, mit sem törődve az általános
                        ámulattal. Honnan tudta hogy a férj az oka? Az ilyet a princessznél nem
                        lehetett megállapítani. Ő mindent úgy mondott, mintha biztosan tudná, és nem
                        is törődött vele, hogy úgy van-e. Végigcsoszogott a folyosón, és a
                        fordulóban ott látta a férjet sápadtan, sárgán, az alsókarjára dőlt és
                        sírt.</p>
                    <p>Megkopogtatta hátulról a vállát.</p>
                    <p>- Halló. Nincs semmi baj. Megszűnt a vacogás, most mondta Udvarhelyi, hogy az
                        asszony túl van a veszélyen. Csak nem akarta magának megmondani, mert rém
                        óvatos. Ha eddig nem halt meg, most már élve marad. Hol a revolvere?</p>
                    <p>- Tessék?</p>
                    <p>- Azt izente Udvarhelyi, hogy adja ide nekem a revolverét, különben ő azonnal
                        lemondja a további viziteket. Ezzel az Udvarhelyivel nem lehet cicázni.
                        Sokat tud.</p>
                    <p>A szomorú férj átadott egy Browningot a princessznek.</p>
                    <p>- Maga főápolónő?</p>
                    <p>- Természetesen. Mit gondolt? Mellékápolónőnek tartanak?</p>
                    <p>- Nézze... itt van, fiam, ötven pengő.</p>
                    <p>- Köszönöm...</p>
                    <p>Eltette. Első kereset életében. Tisztességes, meg nem érdemelt ötven
                        pengő.</p>
                    <p>- És mondja meg a másik nővérnek is, hogy ne fecsegjenek. Ha a feleségemet
                        innen elszállítják egészségesen, kapnak még száz-száz pengőt, és azt kell
                        mondani, hogy Hildát vakbél­irritációval hozták be.</p>
                    <p>- Úgyis azt mondtuk volna. Maga ne tanítson bennünket. Ha akar tőlem egy jó
                        tanácsot az ötven pengőért, a kertre néző szobák főápolónője, Pipi nővér itt
                        mindenben a döntő tényező mert a Wallenstein főorvos úr mamája. Egy
                        drabális, nagy, jószívű nő. Ha annak naponta sok pénzt ad, elkeni az ügyet,
                        és nem lesz semmi baj... Persze, magának nem kell tudni, hogy ő az igazgató
                        főorvos mamája. Senki se tudja hivatalosan, hogy tőle függ minden.</p>
                    <p>- Hogy hívják? - kérdezte siralmasan a fiatal férj.</p>
                    <p>- Pipi nővér. Főápolónő a kertre néző szobáknál. Mindenki megmondhatja
                        magának, hol van. Bár nekem is megmondanák.</p>
                    <p>És továbbcsoszogott. Hadd keressen szegény Pipi is egypár pengőt.</p>
                    <p>Egy fedett üvegfolyosón keresztülment, és remélte, hogy visszaér a
                        szobájához. De az Istennek se!</p>
                    <p>A jó szagú, kellemesen fűtött folyosón, hatalmas pamlagok mentén haladt. Egy
                        nagyon jól öltözött nő cigarettázott, apró pohárból feketét ivott, és egy
                        sovány, fekete bajuszos férfival beszélgetett. Nagyon kövér leány ült
                        mellettük, és egy nővér ásítozott a sarokban.</p>
                    <p>- Tudja, én Gusztinak megmondtam, hogy amíg a válóperem eldől, pihenni
                        akarok. Elég volt!</p>
                    <p>- És mi van Zsófival?</p>
                    <p>- Őt otthagytam Rozgonyiéknál, a néni szereti. Iskolába jár, ne legyen itt,
                        amíg ez az ügy lezajlik. Ha látott volna egy hónapja... Roncs voltam! Most
                        újra élek!... Elég volt! Slussz! Nem akarok róla hallani többé...</p>
                    <p>- Csoda, hogy kibékült vele...</p>
                    <p>A princessz siet tovább.</p>
                    <p>Végigmegy az üvegfolyosón, az egyik nyitott ablakon lenéz. Ketten jönnek a
                        kerten át. Egy virágos kalapú hölgy, barna, almavirágszerű díszek a
                        kalapján, és egy magas férfi. Meg­hökken, hogy tátva marad a szája. Fentről
                        látja őket, ezek nem látják. A férfi erélyesen mond valamit a nőnek. A nő
                        tiltakozik. Alacsony. Csirkemellű, szinte púpos. Azután alázatosan megy
                        vissza. Egy rácsos kapuhoz ahol autó áll. Beül a kocsiba.</p>
                    <p>Vagy félóráig bolyong a folyosókon. Végül egy étteremszerű, kör alakú
                        helyiséghez ér. Ez hogy lehet? A sebész, aki a sárga hajú asszonyt ápolta, a
                        homályos sarokba húzódva beszélget egy nagyon szép nővérrel. A nővér dühös,
                        és toppant. A férfi tiltakozik. Otthagyja a sárga hajú asszonyt? Már ott
                        lehetett hagyni orvos nélkül?</p>
                    <p>- Én százezer pengőt tudok ehhez szerezni!... Most itt az alkalom! Ha te
                        inkább hagyod itt, hogy elnyomjanak...</p>
                    <p>- Nézd, Anna, végre is orvos vagyok, ez nem tisztára üzleti vagy hatalmi
                        kérdés...</p>
                    <p>- Gyáva vagy! Gyenge vagy! Te is bedőlsz neki! Ez az igazság! Ez egy
                        gyönyörűen berendezett üdülő, és százezerért már át lehet venni, és
                        most...</p>
                    <p>És most az étterem másik ajtaján, flanell hálókabátban, bejön egy nő, és Anna
                        nővér sebesen mondja Torbágy sebésznek:</p>
                    <p>- Azért mégis jó lenne, ha főorvos úr megnézné...</p>
                    <p>A kamillaszőke, nagyon szép nő orrcimpái megrezdülnek, mintegy idegesen
                        szimatolja a helyzetet, látszik, hogy nem hisz a nővér szakszerű mondatában,
                        és élesen, ingerlékenyen mondja:</p>
                    <p>- Azt mondta, Sándor, hogy lefekvés előtt még benéz hozzám. Ha nem is vagyok
                        komoly beteg, nem kell elhanyagolni...</p>
                    <p>Anna ideges, remegő hangon folytatja a vesztett csatát a látszat ellen:</p>
                    <p>- Kérem, a beteg megnyugodott, és csak azt akartam tudni doktor úrtól, hogy
                        adhatunk-e altatót, mert a Wallenstein főorvos úr azt mondta, hogy amíg
                        belső vérzéstől lehet tartani, ne altassunk...</p>
                    <p>A princessz is gyorsan közbeszól. A gyönyörű, flanellruhás nő rezgő
                        orrcimpáin látja, hogy a bóbita váratlan témafordulata nem hatott
                        megnyugtatóan. Itt máris belső vérzés van jelen. Ennek a nőnek a szíve
                        vérzik a sebészért, és féltékeny a bóbitára.</p>
                    <p>- Igen... Én is azért várok, nehogy megint disznóság legyen, hogy
                        elmulasztjuk a fúziót, és akkor már hiába van az altatás, mert ha túl sok
                        fel szívódott, akkor a szíve nem bírja...</p>
                    <p>Egy szuszra elmondta, amit orvosilag aznap tanult. A flanellruhás nő
                        megnyugszik. Érdekes, hogy szerelmi bűnöknél a sommás eset mentő körülmény.
                        Két nő kevésbé fáj, mint egy. A sebész egy pillanatig lehunyja a szemét a
                        princessz részéről rázúduló orvosi fogalomzavartól.</p>
                    <p>- Kérem, amíg Wallenstein nem jön be, ne adjanak altatót. Brómot adhat a
                        betegnek, és ha nem nyugszik meg, akkor jöjjön értem, a 125-ben vagyok, a
                        művésznőnél... - és mosolyogva fordul a művésznőhöz. - Éppen most akartam
                        felmenni, de van egy betegünk, és a nővérek kerestek.</p>
                    <p>- Borzasztó, kérem - jegyzi meg a princessz -, ilyen beteg esetén a
                        sisterseknek. Engem az ágyból húztak ki. Az Udvarhelyi.</p>
                    <p>Rémes! Maga is érezte, hogy utólag mindig elrontja, ami jót csinál, mert még
                        egy csomó hülyeséget mond. Mindenesetre megismerte a művésznőt, akivel Szabó
                        Gusztáv összetéveszti, és akinek Stambulokat küldet. Szemtelenség, hogy a
                        sebész nem küldet Stambulokat. Nyomban továbbmegy, mielőtt az étterem
                        homályos zugából kibontakozhatna szemérmesen az általa megmentett bóbita
                        tulajdonosnője. Ezek után kiér a kertbe...</p>
                    <p>Tulajdonképpen a kertre nyílik az ő szobája. De nagyon sok szoba nyílik ide.
                        Vajon melyikben aggódik Pipi nővér? Úgy emlékezett, hogy abba a szemközti
                        épületbe jött be először. Fogalma sincs, hogy az az új dépendance.</p>
                    <p>Átsiet a kerten. Ez volt hát a művésznő. Aki miatt a sárga hajú asszony
                        öngyilkos lett. És úgy látszik, hogy Torbágy sebész kell neki, Berényivel
                        csak a pénz miatt meg a botrány miatt, ami reklámot jelent, tartotta a
                        kapcsolatot.</p>
                    <p>Ez volt hát a Szegő Éva. Most a túlsó épület ablakában meglepetten látja a
                        barna, almavirág­szerű kalapú nőt, amint körülnéz és felsiet. Ez visszajött
                        az autóból? És hol van, akivel jött?</p>
                    <p>Ez mindennél jobban érdekli a princesszt. A magas gallérú, felöltős férfi,
                        akit az üvegablak­ból látott. De már nem látja.</p>
                    <p>- Álljon csak meg...</p>
                    <p>Berényi! Mintha gondolataiból lépett volna ki. Ennek a revolverét
                        elvette.</p>
                    <p>- Mit akar? - kérdezi gyanakodva Berényit.</p>
                    <p>- Maga az előbb... Messziről láttam, bent az étteremben ott volt, amikor
                        Szegő Éva és dr. Torbágy...</p>
                    <p>- Elég nem szép, hogy dr. Torbágy otthagyta a beteget.</p>
                    <p>- Ha egyszer Udvarhelyi azt mondta, hogy túl van a veszélyen - mondja
                        nyugodtan a férj, és csak most tűnik fel a princessznek, hogy ő is otthagyta
                        a beteget. Hát ha egy asszony túl van a veszélyen, azért már illik
                        otthagyni? Ki van mellette?</p>
                    <p>- Szeretném, ha most megmondaná nekem őszintén, ez nekem nagyon fontos, hogy
                        mit beszélt Szegő Éva, az a flanellkabátos hölgy, dr. Torbágy sebész
                        főorvossal... Nézze, fiam, itt van még ötven pengő, és majd tudja meg...</p>
                    <p>- Tudja meg, hogy maga egy becsület nélküli, szemtelen fráter, és sajnálom
                        már, hogy elvettem a revolverét, illetve örülök neki, mert így van mivel
                        lelőni.</p>
                    <p>- Nézze, kedves nővér...</p>
                    <p>- Ne intsen le! Úgy látszott, hogy meghal a lelkiismeret-furdalástól, mert ez
                        a szegény asszony megmérgezte magát. Erre mostan, mert az Udvarhelyi mondta,
                        túl van a veszélyen, már érdekli a művésznő. Kisülhet a szeme, hogy ide
                        hozta a művésznőt is!</p>
                    <p>- A művésznő már délután ide költözött, és fogalma sem volt róla, hogy Hilda
                        ezt az őrültséget elköveti... Nem is tudom, mért magyarázom ezt magának?</p>
                    <p>- Ne is törődjön vele. Jegyezze meg magának, hogy így nem lehet bánni egy
                        asszonnyal. Egy asszonyt vagy csalnak, vagy nem. De hazudozni, hitegetni, és
                        amikor itt fekszik a halálos ágyon, máris féltékeny...</p>
                    <p>- Semmi köze ehhez, maga fruska!</p>
                    <p>- Ezt vonja vissza!</p>
                    <p>Szabó Gusztáv állt előtte. Nem is gorombán.</p>
                    <p>- Maga egy közönséges boy, és egy vendéggel szemben...</p>
                    <p>Puff!</p>
                    <p>Az ifjú férj kapott egy pofont, és beszédült a bokrok közé. A princessz,
                        mintha futballmeccsen lenne, felüvöltött:</p>
                    <p>- Bravó, Szabó Gusztáv! Ezt megérdemelte!</p>
                    <p>Az ifjú férj, erőinek végső határán túl, valamerre a távoli sötétbe
                        szédelgett, ki tudja, hová ment?</p>
                    <p>Szabó Gusztáv ott állt szemben a lánnyal. Még mindig nem nyúlt hozzá egy
                        ujjal sem.</p>
                    <p>- Mit csinál éjszaka a kertben?</p>
                    <p>- No né?! Talán féltékeny?!...</p>
                    <p>Azért ez tetszett neki. Szabó Gusztáv követte őt a kertbe, mint apród a
                        balladákban, láthatat­lanul, és csak akkor jött elő, amikor megsértették, és
                        megvédelmezte.</p>
                    <p>- Mit beszélt magával Berényi? Mért nevezte fruskának magát? Én vagy
                        tízlépésnyire voltam, és nem hallottam az elejét. De azt tudom, hogy Berényi
                        és maga között volt valami.</p>
                    <p>- Azt honnan tudja?</p>
                    <p>- Mit tetteti magát? Maga Csillaghegyről ma délután beköltözött, és az egész
                        szanatórium tudja, hogy milyen botrány volt kint. Nézze, művésznő, ez
                        szanatórium. Itt a Wallensteinnek van egy szabálya, ami a fő: mindenkinek
                        mindig mindent tudni kell.</p>
                    <p>- Szerintem csak a Wallensteinről kell mindent tudni, mert azt hallottam,
                        hogy ő egy néger varázsló, egy délszigeti bálvány, aki ráolvasással vagy
                        leírással leprát gyógyít.</p>
                    <p>- Hát téved, művésznő, a Wallenstein csak a fej.</p>
                    <p>- Értem. És a szanatórium, az a hal. És a fejétől okos a hal.</p>
                    <p>- Nem jó, ha Wallensteint szidja - mondta Szabó Gusztáv. - Én nagyon szeretem
                        őt. Nagyon szeretnék olyan lenni, mint ő. Pedig biztos, hogy vannak neki
                        görbe dolgai... és az ember nem ismeri ki magát... De azért a kisujja többet
                        ér... Szóval ez nem fontos. Itt már délután mindenki tudta, hogy a 125-ös
                        művésznő, Szegő Éva, egyenesen ide jött Csillaghegyről. És amikor megláttam
                        magát, én is tudtam mindent. Mostan maga azzal csinált itt kész helyzetet,
                        hogy a botrány után bejött a szanatóriumba, és Berényit választás elé
                        állította. Vagy azonnal közbelép, vagy maga kibékül Torbágy sebésszel, aki a
                        régebbi szvíthartja volt...</p>
                    <p>- Nahát! Itt így tudnak rólam mindent?</p>
                    <p>- Azt is tudják, hogy a Berényi a maga szobájában volt, amikor az asszonyt
                        beszállították. Átkozott dolog, hogy éppen ma a dépendance-ban vagyok
                        szolgálatban. És nem lehetett átjönni. Mindenki kereste az új éjszakás
                        nővért...</p>
                    <p>Az is én vagyok... - gondolta a princessz.</p>
                    <p>- Közben hallom, hogy az asszony egy cédulát hagyott kint, ez a Berényiné, ha
                        jön a barátnője, hogy szállítsák őt be a Lakos Szanatóriumba. Képzelje! Ott
                        feküdt már akkor órák óta megmérgezve a lakásban. Berényi fenn volt
                        magánál.</p>
                    <p>- És akkor történt? - kérdezte elhűlten.</p>
                    <p>- Igen. A Berényi rohant ide, mert féltékeny volt a Torbágyra, és az asszony
                        jött utána. Délután autóval Csillaghegyre, ahol botrányt csinált, este meg
                        ide, a mentőkocsin... És ez a pasas itt lóg a kertben, és máris maga után
                        mászkál...</p>
                    <p>A princessz elgondolkozott. Talán nem kellett volna neki azt hazudni, hogy
                        Udvarhelyi szerint az asszony túl van a veszélyen. Milyen rosszak az
                        emberek! Előbb még a lelkiismeretfurdalás miatt fejbe lőtte volna magát, és
                        abban a pillanatban, amikor az asszonyról azt hitte, hogy nincs veszélyben,
                        féltékeny lett Szegő Évára. Szegő Éva meg ezalatt a Torbágy után
                        mászkál...</p>
                    <p>- Most mondja meg nekem: maga Berényit szereti vagy Torbágyot?</p>
                    <p>- Őszinte legyek? Egyiket se nagyon.</p>
                    <p>- Azt mondják, hogy előtte magának a Torbággyal volt valami...</p>
                    <p>- Volt valami, de az szóra sem érdemes. Torbágy egy nagy szamár. Maga csak
                        arra vigyázzon, hogy ez a pasas többé ne jöjjön a közelembe, és mindig vágja
                        szájon, ha megpróbálja.</p>
                    <p>- És a Torbágy?</p>
                    <p>- Mondom, az nem komoly. De hát még Stambult se tudok venni magamnak a
                        Torbágy nélkül, pláne, ha Berényi kibékül a feleségével.</p>
                    <p>- Idehallgasson, művésznő... Mi itt nem keresünk keveset. Nem kell tudni
                        senkinek, de én szívesen...</p>
                    <p>- Nézze, Szabó Gusztáv, megtiltom, hogy szerelmes legyen belém! Érti?! Maga
                        az én titkárom! Titkos titkárom. A nyilvánosság előtt egyszerű, sárga ruhás
                        londiner, és alapjában véve egy titkos titkár. De elárulom magának, hogy én
                        másba vagyok szerelmes, nem a Torbágyba, akinek csak a kését szeretem, mert
                        a vakbelemet kivette, és nem is a Berényibe, aki csak pénzt adott...</p>
                    <p>- Szóval szerelmes?</p>
                    <p>- Igen. Szerelmes vagyok Wallensteinbe.</p>
                    <p>Szabó Gusztáv búsan bólintott.</p>
                    <p>- Mindenki Wallensteinbe szerelmes.</p>
                    <p>- Ezért jó a belgyógyásznak...</p>
                    <p>- Ha tudni akarja, Torbágy szól az éjjelesnek, hogy öt perc múlva kopogjon
                        be, és hívja el magától. Torbágy fél, hogy maga itt valami adóssághistóriát
                        csinál, és neki kellemetlensége lesz Wallensteinnel. Mert az idén a Torbágy
                        is igazgatósági tag lett, és azóta kutya-macska viszonyban vannak
                        Wallensteinnel... A művésznő szereti őt, de ő nem szereti magát.</p>
                    <p>- Ez mind nagyon érdekes, ámbár nem értem. A fő, hogy én most megtaláljam
                        Pipi nővért.</p>
                    <p>- Ott menjen be, a főkapun.</p>
                    <p>- Hát én ilyen messze eljöttem?</p>
                    <p>Átjött az összekötő folyosón, és továbbment a régi dépendance-on keresztül az
                        étterembe.</p>
                    <p>Szürke felöltőben egy bóbita futott el mellettük. Ahogy a fák közé értek,
                        ismét átsuhant egy...</p>
                    <p>- Ezek éjjeles nővérek?</p>
                    <p>Szabó Gusztáv habozott.</p>
                    <p>- Igen - mondta aztán. - Sokszor van itt dolog soron kívül, és ilyenkor
                        sietnek haza aludni...</p>
                    <p>- Nézze, én elvesztettem valahol a körömcipőmet. A jobb lábamról keresse meg,
                        és tegye az ajtóm elé. Ebből baj lehet...</p>
                    <p>- Jó. Kopoghatok, ha megtaláltam?</p>
                    <p>- Maga csak találja meg, és ne kopogjon.</p>
                    <p>Amikor Szabó Gusztáv elment, a princessz befordult, és továbbsietett a
                        főépület felé.</p>
                    <p>Valaki elkapta a karját.</p>
                    <p>- Várjunk csak!</p>
                    <p>Egy távoli ablakból kisugárzó fényben fiatal nő állt vele szemben.
                        Bóbitában.</p>
                    <p>- Nem tudja, ki vagyok?</p>
                    <p>- Nem.</p>
                    <p>- Az Emma!</p>
                    <p>És nézték egymást. Miféle Emma ez?</p>
                    <p>- Tudom, hogy maga az új éjszakás kisegítő nővér, és azt is tudja már
                        mindenki, hogy a Szabó Gusztávval mi van. Hát engem már nem érdekel a
                        Guszti!</p>
                    <p>Nem érdekli. Szóval ez szerelmes a fiúba. Ez az elhagyott nő.</p>
                    <p>- Én csak felvilágosítom magát, fiam - mondta gúnyos mosollyal. - Amit senki
                        se tud, csak én, hogy a Guszti az Eszter nővérrel igen jó barátságban van.
                        Érti? Az, aki olyan magasan hordja a kacsaorrát, és állítólag még a
                        részvénytársasághoz is valami köze van, azt főzi már egy éve. És miatta
                        kerültem, mert akkor még azt hittem, hogy az Eszter nővér magától csinálja
                        ezt, a női osztályra. Pedig a Guszti akarta, mert féltékeny volt. A
                        törzsépület második emeletéről kerültem oda, havi száz mellékes volt, a női
                        osztályon meg filléreket, ha kapunk...</p>
                    <p>- Ez mind nem fontos. Nem törődöm én Szabó Gusztávval.</p>
                    <p>- Nem törődik?! - és a nő hangja felsivított - hát tudja meg, hogy találkája
                        volt velem, és fél kilenc óta várom a Zander Intézet mögött!</p>
                    <p>Már a felsivító hangból elkészült a princessz minden rosszra, és puff...
                        Épphogy elkerülte a pofont, mire teniszezéshez szokott jobb kezével keményen
                        torkon ragadta Emmát, és akkorát lökött rajta, hogy a lejtőről, ahol álltak,
                        legurult az angyalos szökőkútig.</p>
                    <p>A princessz futva menekül, nekiütközik fáknak, lihegve, idegesen, valaki
                        elkapja. Ijedten megáll. Ki az? Csak az agya kérdezi, torkát megbénítja a
                        rémület.</p>
                    <p>- Az istenért, főhercegnő... A Kovács vagyok...</p>
                    <p>Ó, milyen megnyugvással borult a nagy vállakra. Hiszen ez a Kovács, az
                        alázatos rebellis, a főerdész.</p>
                    <p>- Egész este keresem, és alig érdeklődhettem... Nem akartam a család miatt,
                        hogy botrány legyen. Hogy tehetett ilyen őrültséget?!</p>
                    <p>- Mindegy... Kovács... vezessen engem a kertre nyíló szobákhoz. Ott van egy
                        Pipi nővér... Kár, hogy nem a maga felesége. Az is milyen erős...</p>
                    <p>- Most én elviszem taxin a Hungáriába, és reggel indul egy vonat...</p>
                    <p>- Kovács! Ne merészeljen ellentmondani! Mert akkor még maga se lesz nekem! Ha
                        azt akarja, hogy néha vigyázhasson rám, úgy kell lenni mindennek, ahogy én
                        mondom.</p>
                    <p>- Én elhoztam a főhercegnő platinaóráját, és kint vártam a portán. És gyanús
                        volt nekem az egész dolog, hát felmentem, mert a briliánsgyűrűje is nálam
                        van, azt személyesen akartam odaadni. És odamentem a szobájához.</p>
                    <p>- De hiszen nem engedtek senkit oda!</p>
                    <p>- Igen. Azért én mégis odamentem. És láttam, hogy ott egy másik nő van a
                        főhercegnő helyett... És azóta keresem.</p>
                    <p>- Kovács! Maga most a papám! Kovács Ágnes vagyok, és még néhány napig
                        szeretnék az maradni. Holnap hozza be a holmimat. Adjon csak papírt,
                        ceruzát.</p>
                    <p>Kovács átadta kis feljegyzési noteszét, töltőtollát, és a princessz gyors
                        mozdulatokkal írta utasításait.</p>
                    <p>- Most pedig vezessen a szobámba... Aludni akarok!</p>
                    <p>- Ott tessék bemenni, azon a kapun, és balra a folyosón van a szobája. Ott az
                        a nővér, aki meg akarta verni.</p>
                    <p>Hurrá!</p>
                    <p>Megvan az ő Pipikéje! Rohant be a kapun. Pipi nővér a folyosó közepén egy
                        asztal mellett, drót szemüveggel az orrán, újságot tartott a kezében.</p>
                    <p>Most Berényi jött a túlsó oldalról. Csak épp behúzódhat egy ajtónyílás alá.
                        Berényi Pipi nővérhez siet. Érdekes. Berényi fél szeme kissé kék. Ez nem
                        lehet a szájonvágástól, amit a Szabó Guszti adott. Úgy látszik, Berényit
                        többször is megverhették az éj folyamán.</p>
                    <p>Többször is megérdemelte. A princessz behúzódik és figyel. Berényi megérinti
                        Pipi nővér vállát. Pipi nővér felriad.</p>
                    <p>- Berényi vagyok. Nézze... én tisztában vagyok itt a helyzettel.</p>
                    <p>- Hogy tetszik érteni?</p>
                    <p>- Mindegy... Talán anélkül, hogy kitérnénk a részletekre... Adok én magának
                        száz pengőt. És szeretném, ha a fia kedvezne nekem egy ügyben.</p>
                    <p>Pipi nővér csak állt tátott szájjal. Volt egy fia a városnál. Írnok.</p>
                    <p>- Kérem szépen... az én fiam hatalma kicsi... Nem képes elintézni semmi
                        olyasmit, ami az előírások ellen...</p>
                    <p>- Tisztában vagyok azzal, hogy az ön fia egy korrekt úr...</p>
                    <p>Ettől Pipi nővér még jobban megijedt. Részint, mert az idegen szavakkal örök
                        konfúzióban élt, részint mert az összeg nagysága és a fia pozíciója
                        fordított arányban állottak egymással.</p>
                    <p>- Kérem szépen, nem tudom, elfogadhatom e...</p>
                    <p>- Nyugodtan elfogadhatja, semmi kötelezőt nem várok, és nem akarok ezért.
                        Csak a jóindulatát kérem a fiának egy bizonyos ügyemben.</p>
                    <p>- Kérem, ő nagyon jóindulatú ember... azonban...</p>
                    <p>- Ne is folytassa, kérem, ez esetben rendben van minden.</p>
                    <p>És elment. A princessz olyan kimerült volt, hogy nem érezte a jelenet
                        humorát, fáradt, vörös, gyulladt szeme előtt tótágast állt a valóság.</p>
                    <p>- Pipi nővér... Pipi nővér, csakhogy megtaláltam!!</p>
                    <p>- Mit kódorog éjjel? Látja, lidércnyomása van a sok gulyáskrumplitól?
                        Feküdjön le aludni!</p>
                    <p>Megöleli a hatalmas nővért. Ez is olyan biztonságot ad, mint Kovács úr.
                        Szelíden megveregeti a hátát, hogy csak úgy döng.</p>
                    <p>- Szokatlan magának ez a... Hogy mondják azt a hímzést?... Megvan! Ez a
                        miliő! Feküdjön csak le. Majd megvárom, amíg elalszik. Hol a csodába szedte
                        ezt a zöld szegélyes vörös frottírt, ma inspekciós vagyok, de jó éjszakám
                        volt. Felkeresett egy sovány ember, és pénzt adott, mert szeretné, ha a fiam
                        valamit elintézne neki... Nem tudom, miről lehet szó. A fiam a városnál van,
                        írnok. Hát ha lehet, majd elintézi, amit ez az illető kér. Mert tudja,
                        könnyebb megsürgetni valamit annak, aki a hivatalhoz tartozik.</p>
                    <p>Bevezette a szobába. A princessz vacogva bújt a paplan alá.</p>
                    <p>- Itt egy Medinál... Pocsék szer. Az ilyen fiatal lány aludjon magától. Igyon
                        rá sok vizet... Hol a holmija?</p>
                    <p>- Kovács papám majd holnap hoz holmit.</p>
                    <p>Lehajtja fejét a párnára, de nem tud elaludni. Berényi a pénzzel, Berényi
                        sárga haja, behunyt szeme, és már újra a folyosón volt, és az benépesedett
                        átlátszó alakokkal, hangos volt nem létező hangoktól, Emma rohant, és
                        Torbágy sebész, Szabó Gusztáv és Wallenstein áttetsző figurái kavarogtak
                        jajongva, zajongva az üres folyosón, és ő szeretett volna eljutni a
                        szobájához, mert a térdei remegtek, és az ereje cserbenhagyta.</p>
                    <p>Végre, ez itt a szobája. Lábujjhegyen be a szobájába. Becsukta az ajtót, és a
                        szoba padlóján ott látta Vass urat holtan, átlőtt homlokkal.</p>
                    <p>Megdermedt.</p>
                    <p>E pillanatban ráébredt, hogy szörnyű ostobaságot követett el. Ez valóságos
                        merénylet a család ellen! Szofi princessz szobájában egy halott Vass nevűt
                        találnak. Öklömnyi hírek! Világszenzáció!</p>
                    <p>Ilyen borzalmas kompromittálást még főrangú család nem élt át! Régen halott.
                        Látni. Homloka közepén egy lyuk. Szeme, szája nyitva, cipőjén a csokorra
                        kötött szalagok látszanak. Mellette a kalapja. Felöltője nyitva!</p>
                    <p>Rémülten, lihegve körülnéz. Ha eldughatná... Azután kimenne ebből a szobából.
                        Legalább Kovács itt volna! De hová dugja?</p>
                    <p>Mindegy! Ezt a szégyent nem hagyhatja a családon. Kinyitja a szekrényt,
                        felemeli félig ülő helyzetbe Vass urat. Nagyon nehéz! Nem fogja bírni!</p>
                    <p>A két válla alatt, mint valami gyermeket emeli, de lezuhannak mind a ketten.
                        Atyám, ha Pipi bejön! Úgy marad a halott mellett guggolva, csendben. De
                        semmi... Rettenetes erőfeszítéssel lábra állítja a tetemet, és a szekrény
                        felé dönti, de azért egy kicsit fogja a kabátjánál. Vass úr bedől a
                        szekrénybe.</p>
                    <p>Vass nevű tetem mégsem nyugodhat a szekrényben, mintha családi kripta volna.
                        És ki ölte meg szegény Vass nevűt? Semmi köze nem lehet a sárga hajú, beteg
                        nőhöz. Micsoda rejtély ez?...</p>
                    <p>A legokosabb lesz, ha mégiscsak elmegy Kováccsal a Hungáriába, és az esti
                        vonattal elutazik. De Vass nevű nem engedi ki az ajtón. Átlőtt homlokkal
                        kijön a szekrényből, furcsán felhúzza a vállát, kifordítja a tenyerét:
                        “Pardon, a szoba ki lett fizetve, ön vendégem egy vakbélműtétre, senki se
                        mondja rólam azt, hogy megölt, amiért a szerelmemmel üldöztem...” Rémülten
                        kéri Vass urat, hogy főrangú családjára való tekintettel tekintsen el az ügy
                        tisztázásától... De most belép barna kabátban a művésznő... Az egész egy
                        nagy kavarodás! Fut a sötét kertben, szeretné megtalálni Szabó Gusztávot
                        vagy Kovácsot, tíz sárga hajú asszony üldözi hálóingben, és a kert egyre
                        nagyobb lesz, egyre több dépendance, rosszindulatú, fehér bóbitákkal...
                        Segítség! Kovács úr!</p>
                    <p>És rémülten, dermedten megáll. Most az épületnek egész más részében van.
                        Hiszen ez az első emelet, ahol a körömcipőt találta...</p>
                    <p>És az ajtóban, hálóingben, halálsápadtan ott áll a sárga hajú asszony és azt
                        mondja neki, mikor meglátja:</p>
                    <p>- A revolvert adja ide... A revolvert adja ide... Nem lesz erőm
                        megölni...</p>
                    <p>A princessz rémülten rohan a lépcső felé, Pipi nővért látja, aki lihegve
                        jön... „Kisasszony... kisasszony...”</p>
                    <p>- Pipi nővér... - lihegi - ott egy beteg...</p>
                    <p>Most a feje mögött egy hangot hall... ez Wallenstein... Azt mondja: “Altassák
                        el!”</p>
                    <p>Az arcára nyomnak valamit, nehéz orvosságszagot érez... És nem gondol most
                        már semmire.</p>
                    <p> </p>
            </div>
            <div type="group">
                <head>Hatodik fejezet</head>
                <head>Egyre cifrább lesz</head>
                    <p>Mikor kinyitja a szemét, egy szobalány hozza a reggelit, és vidám napfény süt
                        be az ablakon.</p>
                    <p>Halló? Nincs semmi baj! Süt a nap. És kialudta magát. Újra harcias. Vajat,
                        lekvárt, kávét és zsemlyét hoztak. Jobb, mint a gulyás!</p>
                    <p>Gyorsan eszik, megmosdik, és örömmel üdvözli a roppant Pipi nővért, aki
                        megáll az ajtóban.</p>
                    <p>- Halló, Pipi! Hány óra van?</p>
                    <p>- Alaposan elaludt! Mindjárt vizit! A főorvos megvizsgálja magát! A papája
                        mikor jön be a holmival?</p>
                    <p>- Az rendes ember. Bízza rá!</p>
                    <p>Vizit!</p>
                    <p>Kopogás, megjelenik Wallenstein főorvos Bloch alorvossal és Eszter nővérrel,
                        aki kancsal. Kacsaorra van. A nagybátyja valami fontos bizottság tagja. Ki
                        hinné, hogy ez a szigorú, pedáns, csúf és befolyásos hölgy Szabó Gusztáv
                        hatalmában van! Négy éve követi Wallen­steint, és nincs semmi dolga. Olykor
                        valamit innen oda akar tenni, és elejti. Olykor valakit kitúr titokzatos
                        befolyásával a konyháról, az emeletre hozat egy szegény leányt. Állítólag
                        pénzt is elfogad bizonyos kedvezésekért, mások szerint bolond, de nem
                        tombol. Az biztos, hogy Wallensteinnél, különös módon, képes elintézni ezt
                        vagy azt.</p>
                    <p>Ilyen Eszter nővér. Havi százhúsz pengő, koszt és lakás, és kezelik is a
                        májával. Amit Wallenstein mond a viziten, azt feljegyzi és elfelejti. De ha
                        eszében tartaná, annak sem lenne fontossága, mivel sohasem mondták neki,
                        hogy jegyezzen fel valamit.</p>
                    <p>A princessz még eszik, és lekváros az orra.</p>
                    <p>Wallenstein főorvos úr gyorsan szokott végezni a kertre nyíló szobákkal.
                        Azért nyájasságban, jóindulatban nincs hiány.</p>
                    <p>- Sajnálom, hogy tegnap már elmentem, amikor behozták.</p>
                    <p>- Még nem ment el. Csak nem jött be. Fent volt a műtőben a főhercegnőnél.
                        Olcsó beteg nem fontos.</p>
                    <p>- Nem értem, kedves - és nevet. - Hát hogy vagyunk?</p>
                    <p>- Azt én nem tudom, hogy maguk hogy vannak. Küldje ki a kancsalt és a másik
                        fehér kabátost, fontos dolgokat kell mondanom.</p>
                    <p>Wallenstein komolyan áll. Intuitív ember. Nem dühös, és nem nyugodt. Nem
                        gondol semmit. Nem érti, miről van szó.</p>
                    <p>- Tréfál?</p>
                    <p>- Hallhatta, hogy azt mondtam, küldje ki a kancsalt, és a másik fehér
                        kabátost. Négyszemközt akarom megzsarolni magát. De ha tetszik, csinálhatjuk
                        nyilvánosan is. Én ugyanis itt egész éjjel mászkáltam az épületben, és a
                        Berényi-ügyről akarok beszélni...</p>
                    <p>- Eszter nővér, intézkedjék, hogy csövezzék a 200-ast, te pedig légy szíves
                        ellenőrizni. Nem szeretném, ha újra olyasmi történne...</p>
                    <p>Ketten vannak. Nézik egymást. A lekváros orrú kislány és a fehér köpenyes
                        boszorkánymes­ter.</p>
                    <p>Szünet.</p>
                    <p>Most felmérik egymást. Máris ellenfelek. Mindegyik tisztában van azzal, hogy
                        a másik nem fog hátrálni.</p>
                    <p>- Nos? - mondja Wallenstein leghűsebb tenorján, félig hunyt szemmel, kissé
                        megvetően biggyesztve a száját.</p>
                    <p>- Szeretnék az első emeleten a 107-es közelében, egy szép, erkélyes szobát,
                        ötszöri étkezés­sel, telefonnal, fürdőszobával, két hétre, és mindenki rém
                        finom legyen velem, ez különösen magára vonatkozik.</p>
                    <p>- Magát Vass Béla, az Általános Áruház igazgatója két hétre...</p>
                    <p>- A Vassról ne beszéljünk. Most arról van szó, hogy ha én kinyitom a számat,
                        és feljelentem magukat a rendőrségen, mert itten egy megmérgezett asszonyt
                        hoztak be éjjel...</p>
                    <p>- Szóval zsarol?</p>
                    <p>- Eltalálta. Miért? Csak álhírlapírónak szabad?</p>
                    <p>- Nézze, kislány - mondja nagyon hidegen, és felvonja mind a két szemöldökét.
                        - Én nem tartozom a gyáva emberek közé. Nem tűröm itt ezt a hangot. Semmi
                        áron. Ezt vegye tudomásul.</p>
                    <p>Elhallgatott. Szofi letörölte orráról a lekvárt, és kicsit megszeppent. Ezzel
                        a Wallensteinnel nem lehet olyan egyszerűen. Ettől megijedt.</p>
                    <p>- Tudomására jutott valami, és szeretné ezt az értesülést kihasználni? Szép.
                        Sem fösvény, sem gyáva nem vagyok. Ha ilyen hangon folytatja, mehet a
                        rendőrségre vagy ahová akar. Ha rendes hangon beszél, előnyére fog válni,
                        amennyiben okosan viselkedik. Nyugodtan választhat. Ha tetszik, öltözzön és
                        menjen.</p>
                    <p>A princessz csendesebben folytatta.</p>
                    <p>- Én csak azt mondtam, hogy adjon nekem egy szép, emeleti szobát, fürdő...
                        Fürdőszoba nélkül. És telefon se kell. De bánjanak velem úgy, ahogy a finom
                        emberekkel és a zsarolókkal szoktak. Mert én segítettem az éjjel, és én
                        nagyon sok mindent tudok.</p>
                    <p>Wallenstein nézte a csinos, élénk szemű leányt.</p>
                    <p>- Még meggondolom... Panasza van?</p>
                    <p>- Állandóan éhes vagyok.</p>
                    <p>- Gyógyíthatatlan.</p>
                    <p>- És szeretnék fürdőt és kvarcfénykezelést, és mindenféle ilyen drága
                        szamárságot végig­csinálni... Én még sosem voltam szanatóriumban. És én az
                        éjjel segítettem.</p>
                    <p>- Nem tudok róla, nem voltam itt.</p>
                    <p>Kiszállt az ágyból, odalépett Wallenstein elé, és nézte. És a főorvos először
                        sápadt lett, azután piros.</p>
                    <p>Nagyon feszült volt ez a csend.</p>
                    <p>- Forduljon hozzám, ha valami óhaja van - mondta a főorvos. - Lehetőleg
                        teljesíteni fogom.</p>
                    <p>Ezzel Wallenstein elment.</p>
                    <p>Eredmény?</p>
                    <p>Nem lehetett tudni...</p>
                    <p>A princessz érezte, hogy nem olyan diadalmasan ment ez a zsarolási vicc, mint
                        ahogy gondolta. Wallenstein viszont úgy érezte, hogy erélyesebbnek kellett
                        volna lennie.</p>
                    <p>- Pipi nővér! Pipi nővér!</p>
                    <p>- Ejnye, de látszik, hogy nincs jóléthez szokva. Tanuljon meg, fiam, végre
                        csengetni.</p>
                    <p>- Küldje nekem a Szabó Gusztit, akit régről ismerek.</p>
                    <p>- Nincs ezen a folyosón szolgálatban.</p>
                    <p>- Akkor is küldje, különben megmondom a többi nővérnek, hogy a Berényi
                        pénzelte magát!</p>
                    <p>- Azt a fiam miatt adta, az nem tartozik senkire!</p>
                    <p>- Hát majd mondja nekik is!</p>
                    <p>Miután rájött, hogy itt csak zsarolni kell, Pipi nővértől kezdve végig
                        mindenkit, és ha kellő alap van erkölcsi presszióra, ez készpénzzel ér fel,
                        valami diadalfélét érzett, amit általában egy princessz érezhet, ha úgy
                        látja, hogy pénz nélkül is boldogul valahogy az életben.</p>
                    <p>Sőt. Az életen kívül is. Egy szanatóriumban! Tehát légmentesen távol az
                        élettől.</p>
                    <p>- Nézze, én küldöm magának azt a Szabó Gusztávot, de itten nem szokás, hogy
                        valaki a szolgálati helyéről elmegy.</p>
                    <p>- Mire visszajövök a fodrásztól, legyen ott az emeletfordulóban, ahol a
                        bőrgarnitúra van, akkor is, ha nem szokás.</p>
                    <p>Pipi nővér ment. Ha ezek a szegény bogarak befészkelik ide magukat, mindig
                        bajt csinálnak!</p>
                    <p>A princessz is elindult. A fordulóban egy idősebb hölgyet látott bottal, aki
                        kopogott idegesen, és nyomogatta a liftcsengőt.</p>
                    <p>- Feri! Hát ez mégiscsak hallatlan.</p>
                    <p>- Mi történt, kérem? - kérdezte a princessz, miután megszokta, hogy pozíciója
                        legyen.</p>
                    <p>- Ez, kérem, hallatlan... Háromszor csöngettem a liftnek, és az orrom előtt
                        felmegy, lemegy, a negyedik emeletre, a harmadik emeletre, az alsó fürdőbe,
                        az étterembe...</p>
                    <p>- Azt honnan lehet tudni?</p>
                    <p>Az éles hangú, hegyes orrú, ősz kis asszonyka a jelzőtáblára mutatott, ahol
                        mindig kigyulladt a lift pillanatnyi helyzetét jelző gomb. Ha mozgásban
                        volt, vagy ha megállt.</p>
                    <p>- Ez a tábla mutatja, de liften belül is mutatja a tábla, ha én
                        csengetek.</p>
                    <p>- Jé, de érdekes! Megjegyzem, ilyet láttam Londonban, a Savoy Hotelben...</p>
                    <p>A botra támaszkodó, ősz asszony bólogatott.</p>
                    <p>- Do you speak English?</p>
                    <p>A princessz ijedten felelt tökéletes angolsággal, de hirtelen abbahagyta.
                        Hiszen angolul magyarázta el, hogy mért nem tud angolul!</p>
                    <p>- Táncosnő voltam, és Londonban is felléptünk - sietett valami magyarázatot
                        adni a princessz.</p>
                    <p>Az ősz asszony újra csöngetett, a lift idegesen kétszer visszacsengetett, és
                        elvágtatott előttük, tűnő világossággal a zárt akna mögött...</p>
                    <p>- Szóval, maga volt, fiam, Angliában? Szép ország. Tíz év előtt Lady Midland
                        vendége voltam - és sóhajtva tette hozzá. - Három hónapot töltöttem
                        Skóciában... Gyönyörű volt! Különben Várady Vladimirné bárónő vagyok.</p>
                    <p>- A Várady Vladimir! Ankarában volt kereskedelmi konzul! Én egy estélyen,
                        három év előtt...</p>
                    <p>- Érdekes!... Maga mennyi helyen táncolt, fiam.</p>
                    <p>- Ó... Én nagyon sok helyen táncoltam! Bejártuk egy csoporttal az egész
                        világot. Az nagyon kedves ember volt, az a Várady Vladimir báró...</p>
                    <p>Az ősz asszony sóhajtott.</p>
                    <p>- A táncosnők mindig dicsérték szegényt... és nem ok nélkül... Másfél éve,
                        hogy meghalt.</p>
                    <p>És álltak a liftnél. Most már a princessz is dühös volt.</p>
                    <p>- Ez mért van, hogy a méltóságos asszony annyit csönget?</p>
                    <p>- Én, fiam, háromszáz pengő kegydíjból meg egy protekció jóvoltából vagyok
                        itt. Velem rosszul bánnak. Muszáj. Példát kell adni a többiek számára, hogy
                        lám, aki nem tud sok borra­valót adni, az így jár... Ennek így kell lenni.
                        Mert különben senki sem adna sok borravalót, és akkor miből élnének itt ezek
                        a szegény emberek?</p>
                    <p>- Nem jó megoldás. Ezt másképp kell csinálni. Mert akinek nincs pénze, az még
                        lehet erélyes.</p>
                    <p>Most megállt a lift. Kifogástalan mosollyal, a széttolt ajtó mellett, befelé
                        mutatott a boy.</p>
                    <p>- Ezentúl, ha a méltóságos asszony csenget, akkor mindjárt jöjjön. Mert az is
                        lehet, hogy én csengettem. Szintén itt van a szobám, és a békés
                        filozofáláshoz nem értek...</p>
                    <p>- Kérem, ez úgy van...</p>
                    <p>- Maga ne feleljen! Maga vezesse a liftet! Szanatóriumban levő hölgyeknek
                        csak úrvezető felelhet, ha nem kérdezik. Maga nem úrvezető. Ha úrvezető
                        lenne, akkor csak azért se váratná a méltóságos asszonyt, mert nem tűrné, ha
                        azt hinnék magáról, hogy itt a borravaló miatt szekál valakit!</p>
                    <p>A liftes úgy elámult, hogy a fürdő alatti kamrához értek. Ugyanis
                        ajtónyitással fékezett, és csodálkozásában megfeledkezett róla.</p>
                    <p>Gyorsan visszasiklott vagy fél emelettel. És besiettek ketten a fürdőbe.</p>
                    <p>- Én ide megyek jobbra, a diatermiára - mondta a méltóságos asszony nyájasan.
                        - Magát hogy hívják, kis művésznő?</p>
                    <p>- Kovács Ágnes. Mostan elárusító vagyok éppen egy Vass nevű üzletében, mert a
                        művészet pillanatnyilag pang.</p>
                    <p>- No, jöjjön be hozzám később... Mutatok majd sok érdekes dolgot. Én is
                        utaztam mindenfelé. - Szomorú mosollyal megsimogatta a princessz arcát, és
                        elindult a diatermiára.</p>
                    <p>A princessz azonnal a fodrászhoz sietett, és egy rendkívül érdekes frizurát
                        rendelt. Amilyet még sohasem viselt. És a fodrász nagyon csodálkozott rajta.
                        Mire ez a hajviselet elkészült, a princessz elégedetten nézte magát a
                        tükörben. A frizura olyasféle kifejezést adott az arcának, mintha egy év
                        előtt társzekér haladt volna át a fején, de sérülései úgy-ahogy
                        begyógyultak, csak idióta maradt.</p>
                    <p>Ez a frizura remek!</p>
                    <p>Most még csak megfelelő ízléstelen holmikról kell gondoskodni. Nagyon fontos,
                        hogy ez a dr. Wallenstein pukkadjon! Hogy ő itt rontsa az összhangot. Az
                        eleganciát. Ami igen fontos e helyeken! És Szabó Gusztávval megvereti a
                        liftest, sőt a szobalányt is, mert lehet, hogy az nőket is üt. Disznóság,
                        hogy a méltóságos asszonyt nem szolgálják ki rendesen és éppúgy, mintha rém
                        sok borravalót adna.</p>
                    <p>Mit tehet még?</p>
                    <p>Manikűr!</p>
                    <p>- Egész pirosra fesse a körmömet, kedves. Rém pirosra.</p>
                    <p>- Már nem hordják úgy.</p>
                    <p>- Elég rosszul teszik.</p>
                    <p>Ez is megvan!</p>
                    <p>Most kvarcfénykezelést vett, különböző drága sercegő és villámló, világító és
                        búgó kezeléseket. És állandóan Wallenstein főorvos úrra hivatkozott. A
                        főorvos, úgy látszik, igazolta a hivatkozást.</p>
                    <p>Elindult a szobája felé.</p>
                    <p>A folyosón találkozott Szabó Gusztávval.</p>
                    <p>- Halló, Szabó Gusztáv! Nekem hiányzik most a jobb lábra való papucsom. És
                        elvesztettem a jobb lábra való körömcipőmet. Ezt a papucs híján vettem fel.
                        Nem keresné meg?</p>
                    <p>- Nem.</p>
                    <p>- Mi?!</p>
                    <p>- Jól tudom - mondta nagyon komolyan Szabó Gusztáv -, hogy mégiscsak benn
                        volt magánál Torbágy sebész.</p>
                    <p>Aha! Ez a Szegő Éva ajtaján látta bemenni a Torbágyot, és azt hiszi, hogy ő
                        az a művésznő. No jó. Vállalja!</p>
                    <p>- Nézze, Szabó Gusztáv. Őszintén szólva, én önzetlen jó barátomnak tartottam,
                        de egy kicsit verekedtem is magáért, mielőtt még Torbágyot fogadtam. Emmával
                        akaszkodtam össze. Megvertem!</p>
                    <p>- Én is verekedtem magáért.</p>
                    <p>- Megverte Torbágyot?!</p>
                    <p>- Szintén Emmát!</p>
                    <p>Szegény. Ezen az éjszakán mindenki helyett Emmát verték meg.</p>
                    <p>Rettenetes ember azért ez a Szabó Gusztáv. Mégiscsak kiderül róla, hogy adott
                        esetben megveri a hölgyeket.</p>
                    <p>- Ez nagyon csúnya volt magától! - mondta szemrehányóan.</p>
                    <p>- Mindegy. Azután elintéztem vele a dolgot. Kap tőlem végkielégítést. Ma este
                        újra találkozunk.</p>
                    <p>- És még jobban elveri?</p>
                    <p>- Nézze, művésznő... Én sohasem vettem komolyan a nőket... Nem számítottak...
                        Nekem hatalmam volt felettük. Tudtam bánni velük. De nem sokra tartottam
                        őket... Most ez más... Maga az első nő az életemben, akit szeretek. Eddig
                        úgy volt, hogy szerettek a nők, és ha nekem kellemes volt, azt mondtam rá:
                        szerelem. De most...</p>
                    <p>- Ne is beszéljen tovább...</p>
                    <p>Erőltetetten nevetett. Rémes, hogy még így is szereti valaki. Olyan a
                        frizurája, hogy lófeje van tőle. Erőltetetten kacag, és elmázolja kissé a
                        száját rúzzsal.</p>
                    <p>- De igen! - felel hevesen Szabó. - Beszélni akarok róla!</p>
                    <p>- Haha! Én táncosnő vagyok, és...</p>
                    <p>- Mindegy! Nem bánom a múltját. Én sem voltam príma ember... Csak arra
                        figyelmeztetem, hogy ne higgyen egy szót se a Torbágy sebésznek! A Torbágy
                        sebész Anna nővér kezében van, biztosan! Itt hiába minden! Ez az Anna nővér
                        nem hagyja azt, aki az övé... Azért volt az a nagy botrány az éjjel, mert a
                        Berényiné egyedül maradt. A nővért elhívta Emma, és Torbágy doktor is
                        elment. Közben valaki még egy injekciót adott Berényinének, és ettől a nő
                        kimászott az ágyból. Ott járt magánál. Azt mondják, csúf sikoltozás volt. Én
                        másfelé voltam. Sajnálom. Maga dr. Torbágy megállapította, hogy még egy
                        injekciót kapott a nő. És dr. Bloch tagadja... illetve azt állítja, hogy nem
                        ő adta. Én esküszöm magának, hogy Anna nővér volt! Bement a Berényit
                        keresni... Érezhette a pulzuson, hogy Berényiné állapota kissé javult, és
                        adott neki valami koffeint vagy mit - Anna nővér ugyanis medika volt. És a
                        szerencsétlen, súlyos beteg asszonyt egy injekcióval rászabadította
                        féltékenységében magára... Ha ezt bizonyítani lehetne, akkor Anna nővér
                        repülne innen... De nem lehet bizonyítani. Sajnos, a Wallenstein nem tűri,
                        hogy olyan ügyek forduljanak elő, amelyek bizonyításra szorulnak. Ez azután
                        történt, hogy összeverekedtek. Berényi úr és Torbágy sebész, és a művésznő
                        bezárkózott a fürdőszobába. Mikor a Berényi a Torbágy sebész urat leütötte,
                        akkor én elálltam az útját, be akart menni a fürdőszobába, és a hátsó zsebe
                        felé nyúlt, de nem volt revolvere...</p>
                    <p>Világos! Berényi, abban a hitben, hogy a felesége túl van a veszélyen, ment a
                        színésznőhöz, itt összeverekedtek a Torbággyal, és közben a színésznő
                        bezárkózott a fürdőszobába. Berényi be akarta törni az ajtót, hogy megfojtsa
                        vagy megcsókolja, ekkor jött Szabó Gusztáv, aki azt hitte, hogy a princessz
                        van bent, mivel fogalma sincs, hogy nem ő a színésznő...</p>
                    <p>- Én egy dupla nelszonnal lefogtam hátulról Berényi urat, és felszólítottam,
                        hogy hagyja el az emeletet. És a művésznő bent azt mondta, hogy luminál van
                        a kezében, és ha betörik az ajtót, megmérgezi magát. Akkor újra nekirohant a
                        Torbágy sebész úr, és én közéjük álltam. Nem akartam Ferinek szólni, mert ez
                        nem az én emeletem, és semmi dolgom se volt ott... Amikor Berényi úr a
                        luminált hallotta, csöndes lett nagyon, és akkor azt mondta Torbágy sebész
                        úrnak, hogy beszéljenek egymással nyíltan és őszintén, jöjjön le a kertbe.
                        Akkor én már láttam, hogy nem lesz újabb verekedés, hanem mind a ketten
                        szidni fogják a művésznőt, és végül konyakot isznak valahol. Mégis utánuk
                        mentem egy darabon, és akkor kezdett a művésznő sikoltozni, hogy
                        összeszaladt az emelet, és lehozták fentről az ájult Berényinét. És senki
                        sem értette, hogy került az egyáltalán ki az ágyból, amikor az Udvarhelyi
                        báró úr szerint annyi altató felszívódott, és egy óráig feküdt a
                        műtőasztalon... Tudja, művésznő, ilyenkor én úgy csodálom a nőket. Hogy ez
                        felkelt az ágyból, és a féltékenység, a hiúság hajtotta...</p>
                    <p>- Nagy motor...</p>
                    <p>- De el kell adni - mondta szomorúan Szabó Gusztáv -, nyolcszáz lelépést adok
                        Emmának, mert gyereke lesz. Szóval, azután lementem a földszintre, mert
                        hátha mégis verekszenek. De nem verekedtek. Konyakot ittak az étteremben, és
                        akkor már csend volt az épületben, és végül felmentem újra, megnézni, hogy
                        mi van a művésznő szobája környékén...</p>
                    <p>A princessz megsimogatta Szabó Guszti arcát. Ez a fiú vigyázott rá, abban a
                        hitben, hogy ő a művésznő.</p>
                    <p>- Jól van, Szabó Gusztáv, maga derék testőr. Most pedig kerítse elő a
                        papucsomat, és adja oda Pipi nővérnek.</p>
                    <p>Szabó Gusztáv elment, ő pedig elfoglalta az új, parkra néző, első emeleti
                        szobáját, amelyet időközben kijelöltek számára, és már ott állt egy nagy
                        kofferban mindaz, amit Kovács úron keresztül megrendelt. Elsőrangú,
                        ízléstelen, a princessz ruhája alapján készen vett tucat­holmi, továbbá volt
                        egy csíkos napernyő és egy bársonyszalagos kalap, amilyet férfiban csak
                        zsandárok szoktak hordani.</p>
                    <p>Megjelent a diätschwester.</p>
                    <p>- Jó napot. Elza vagyok. Hallottam, hogy a kerti részről ide költözött.
                        Ebédre van...</p>
                    <p>- Hozzanak gulyáskrumplit. És diós nudlit. És szalámis kenyeret. És mit kell
                        irkálni? Majd mindig megmondom, mit akarok. Maga mért hízik így el? Fiatal
                        lány egyen kevesebbet. Én csak azért eszem sokat, mert nem hízom tőle.</p>
                    <p>- A pajzsmirigyemmel függ össze. De azt hiszem, ez nem fontos.</p>
                    <p>Maga sem tudta, miért viselkedik itt úgy, mintha ellenséges várba jutott
                        volna. Elővette a világoskék mosókosztümöt, mert ez volt a legcsúnyább,
                        azután a zsandárkalapot, amitől egész eltorzult a feje, mindenféléket a
                        retiküljébe tett, kinyitotta a napernyőt, és lement sétálni.</p>
                    <p>Többen is kinevették, szinte a szemébe. Ő ezzel alig törődött.</p>
                    <p>Kovács úr várja lent, akibe belekarolt, és ketten mentek végig a park
                        sétányán. A princessz olyan élénken volt kifestve, mint egy paprikajancsi.
                        És ha egy férfit látott, elhúzta az orrát és a száját.</p>
                    <p>- Mondja, Kovács atya, mit tenne most, ha valóban egy ilyen lánynak az apja
                        lenne, mint én?</p>
                    <p>- Legyen szabad tisztelettel elhallgatnom.</p>
                    <p>- Nem szabad. Mit tenne?</p>
                    <p>- Sajnos, inzultálnám, és a hajánál fogva hazavinném.</p>
                    <p>- Lehet, hogy sor kerül rá - mondta a főhercegnő bólintva és vidáman nézett
                        körül a nap­fényes parkban. A vendégek jó része csak most kezdett előbújni
                        fürdőkből, fodrászoktól, és helyet foglaltak a napozókon.</p>
                    <p>Közben feltűnt a Nagyságos Asszony. A Nagyságos Asszony pasztellszínű lila
                        ruhát hordott, napjában négyszer öltözött, és úgy látszott, nincs flörtje
                        senkivel. Nyakán és szeme sarkában enyhe púdertömítés látszott olykor.</p>
                    <p>E kora őszi napok szimbóluma volt, alig észrevehetően hervadásnak indult, de
                        még szemrevaló életével, hihetetlenül nagy viharokkal többszörösen férjezett
                        múltjában.</p>
                    <p>- Menjen haza, Kovács, én mindenféle botrányos dolgokat akarok csinálni, és
                        azután férjhez megyek a görög herceghez. De egyszer életemben rettenetesen
                        akarok viselkedni. Hadd tomboljam ki magam, nem igaz?</p>
                    <p>Kovács nem válaszolt. Elbúcsúzott újszülött leányától, és elment.</p>
                    <p>A Nagyságos Asszony Verőnével beszélgetett. Verőné az epéjével járt ide,
                        mindig úgy volt, hogy meg kell operálni, de azután nem tették. A főorvos, a
                        tanár vagy a civil úr az irodában, valaki mindig a műtét ellen volt.</p>
                    <p>- Ó, ha én egyszer beszélnék - sóhajtott a Nagyságos Asszony.</p>
                    <p>Megjegyzem, egész nap beszélt. Mindenki kívülről tudta már a történetét. Volt
                        egy kislánya, egy Elek nevű gyárosa és néhány férje.</p>
                    <p>A princessz leült a közelükbe, kacéran egymásra vetette a lábát és rázogatta,
                        ahogy Vass úrtól látta. Persze, ilyesmihez gyakorlat kell. De idővel menni
                        fog. Az “idehallgasson” és “nézze” kifejezések, továbbá a vállfelhúzás és a
                        tenyérkifordítás, mindezt már begyakorolta jól, de hát még nem egy Vass úr
                        ezekben a dolgokban, az kétségtelen...</p>
                    <p>- Tudja, már nyugodt életem volt. Hála Eleknek, leszoktam az altatókról, és
                        akkor jött könyörögni. Valahol Törökországban volt, lovakkal foglalkozott,
                        tönkrement, és egyszer csak megjelent... Azt hittem, sose fogom neki
                        elfelejteni azt a spanyol táncosnő ügyet. De tudja, milyen az ember.</p>
                    <p>- Tudom - mondta Verőné, pedig nem tudta. A princessz hallgatta őket, és
                        szomorúan érezte, hogy ő ezt sohasem fogja megtanulni.</p>
                    <p>- Azután - folytatta a Nagyságos Asszony - elhatároztam, hogy megpróbálom
                        vele még egyszer. Már csak Zsófi kedvéért is. Végre is a gyermek apja. Nem
                        igaz?</p>
                    <p>- De igaz - felelte Verőné, pedig ezt sem tudhatta.</p>
                    <p>- Elek mondta már akkor, hogy nézze, Flóra, tudhatja, mi lesz ebből. Magának
                        most van egy kis pénze, rendbe jött, én nem magamért mondom, de hát mi
                        reménye van, hogy az az ember megjavul...</p>
                    <p>- Igaza volt. Mi reménye lehetett? Aki lóversenyez...</p>
                    <p>- Az a másik, aki lóversenyez... Az első férjem.</p>
                    <p>Verőné nem szólt semmit. Itt az ember nem ismeri ki magát. Ennek annyi férje
                        volt, hogy csak az Elek biztos. Mert az nem volt soha a férje. Elek gyáros,
                        jószívű, idős, és vala­hányszor a Nagyságos Asszony elrontja az életét,
                        melléje áll. És leszoktatja az altatóról. Vagy az alkoholról. Vagy a
                        morfiumról. Olyankor a Nagyságos Asszony mindig úgy néz ki, mint egy
                        csontváz, azután újra rendbe jön, megint kifizetik a terheket a kis házról,
                        és megjelenik a Nagyságos Asszony valamelyik férje, esküdözik, hogy
                        megjavul, és kezdődik elölről minden, és végül itt ül a szanatóriumban, ahol
                        újra embert csináltak belőle, és estefelé megjelenik Elek úr, akivel
                        társalognak. Ezt a tartalmi kivonatot készítette egy óra múlva a princessz a
                        Nagyságos Asszony életéből, hasonlóképpen, mint az iskolában a történelmi
                        drámákból vagy a Faustból, vagy a Rómeó és Júliából: “Két család áll
                        egymással szemben. A Montague és a Capulet. A két család viszálya közben az
                        ifjú Rómeó és az ifjú Júlia, egy-egy tagja úgy a Montague, mint a Capulet
                        családnak megszeretik egymást, ezért később Rómeó a leány bátyjával párbajt
                        vív, majd az ifjú Júlia sírjánál leszúrja magát, és az feltámad. Az ifjú
                        Júlia szintén öngyilkos lesz.”</p>
                    <p>Körülbelül ilyen tartalmú kivonatot készített a Nagyságos Asszony életéből,
                        aki éppen ott tartott, hogy Artúr Párizsban ismét játszani kezdett, s ő
                        megverte őt.</p>
                    <p>- Szörnyű! - mondta Verőné, és közben irigyli. Verőné egyszer megverte az
                        egyik férjét. Mert ez mindig órákig ült a klubban, és nem jött haza, és
                        hiába készítettek friss vacsorát.</p>
                    <p>- Képzelheti... Nem is jó rágondolni. Azonnal elköltöztem. Akkor jött ez a
                        fiatal artista-ügynök, telebeszélte a fejemet... Mit tudtam én akkor? Amim
                        még volt, azt eladtam, naponta fél liter konyak, ez is egy csirkefogó volt,
                        a revü Spanyolországban egyszer csak megakad, jönnek hozzám pénzért. Thomas
                        eltűnik. Ott állok a nagy lakással Párizsban, a követség sürget, hogy adjam
                        oda az útiköltséget, amiből a tizenhat lányt hazahozzák, természetesen
                        megmérgeztem magam. Ez az Elek, ez az angyal, ott áll az ágyamnál, mikor
                        magamhoz térek, valami tengerparti szanatóriumban, tudja, neki milyen
                        összeköttetései vannak!...</p>
                    <p>- Tudom - mondja Verőné, pedig nem tudja.</p>
                    <p>- Elek azt mondja, most velem jön, hazaviszem a lányához, és ezeknek a
                        szamárságoknak vége. Elek mindent elintézett. Pénzzel, összeköttetéssel, az
                        a csirkefogó harmincezer frankot sikkasztott, ezen dűlt össze a vállalkozás.
                        És úgy volt, hogy jövő héten elvesz feleségül. Közben befejeződött Artúrral
                        a válóperem. Elek hazahozott... Egy roncs voltam! Negyven­három kiló.</p>
                    <p>- És fél liter... Negyvenhárom kiló, plusz fél liter konyak, azt mondta,
                        annyit ivott meg napjában.</p>
                    <p>- Igen. Szegény Elek sokat szenvedett velem. Akkor még Délibáb utcának
                        hívták...</p>
                    <p>- Eleket?! - hüledezett Verőné.</p>
                    <p>- Nem! Ahol lakást vett ki nekem. Az egy angyal. Olyan nincs több a világon.
                        Veszekedtem vele, kidobtam, nem akartam látni, és ittam, és ő ott ült
                        szelíden az ágyamnál, és nem hagyott...</p>
                    <p>- Ilyen szemtelenség... - mondta Verőné, mert nem figyelt, Wallensteint nézte
                        vigyorogva, aki áthaladt valahol a kerti út oldalán.</p>
                    <p>A Nagyságos Asszony sóhajtott.</p>
                    <p>- Mit tudja azt maga... egy megcsalt, elhanyagolt, félőrült nővel, aki
                        alkoholista... A kislányo­mat sem akartam látni. Senkit. És akkor Elek
                        rávett, valahogy ügyesen behoztak a szanató­rium­ba, és ez a Wallenstein
                        megint embert csinált belőlem. Az Elek ott ült az ágyamnál reggeltől estig.
                        Nem szabadott elmozdulni. Még konyakot is adtak eleinte.</p>
                    <p>- Nekem most is adnak. Alacsony a vérnyomásom - mondta Verőné rikácsoló,
                        gyors beszédével. - Az biztos, hogy értik a dolgukat.</p>
                    <p>- Tőlem nem kértek sokat - szólt közbe a princessz. - Én Dél-Amerikába mentem
                        egy karmesterrel, otthagytam a férjem, most bizonyos Kerényi nevű
                        reklámfőnök rá akart venni, hogy engedékeny legyek egy áruház-tulajdonoshoz.
                        De maga ismer engem, Verőné...</p>
                    <p>A két nő riadtan nézte, ízléstelen, kék mosókosztümjében és napernyőjével,
                        múlt századbéli zsandárkalapjában a főhercegnőt.</p>
                    <p>- Bocsánat... úgy tudom, nem volt szerencsénk - mondta roppant elegánsan a
                        pasztell-lila ruhás Nagyságos Asszony, aki jólelkű volt. Ezért is bocsátott
                        meg mindig egykori férjeinek. Holott Elek erről lebeszélte.</p>
                    <p>- Kerényiné vagyok - mondta a princessz -, két hete jöttem be, Udvarhelyi
                        hozatott ide, mert sok altatót vettem be, és nem volt biztos, hogy
                        felszívódik.</p>
                    <p>- Tudom, fiam! - mondta lelkesen a pasztellruhás, aki már többször vett be
                        sok altatót, de mindig azzal a megfelelő rutinnal, hogy a fel nem szívódás
                        nem lehetett kétséges. Az altató volt tulajdonképpen az aranyhíd, amelyen
                        Elek mindig visszatért hozzá. Mindig egy kis levelet hagyott hátra, amelyen
                        ez állt: “Értesítsétek Elek őméltóságát, hogy az ő nevével a számon aludtam
                        el...”</p>
                    <p>Verőné legszívesebben visszautasító lett volna a kislányhoz, mert úgy
                        gondolta, hogy ez nem úriasszony. De a Nagyságos Asszony jóindulatúan
                        kérdezte:</p>
                    <p>- Mit vett be?</p>
                    <p>A princessz egy pillanatig tűnődött.</p>
                    <p>- Transzfúziót... - mondta azután. - Az volt a szerencsém, hogy állott volt
                        az altató, és mikor kinyitottam a szemem, ott állt már az ágyam mellett
                        Kovács, ez a hűséges méltóságos úr, aki eddig még mindig megbocsátotta, ha
                        Dél-Amerikába mentem egy karmesterrel.</p>
                    <p>A Nagyságos Asszony bólintott. Ismerte az esetet. Verőné, akinek egyetlen
                        családi tragédiája a tarokk és az alsós nevű kártyajátékok miatt állott elő
                        férjével, szomorúan sóhajtott. Miért nem akarta őt soha senki megszöktetni
                        sem Párizsba, sem Dél-Amerikába.</p>
                    <p>Mert szereti Bélát, és a világ minden pénzéért nem kellene neki más férfi.
                        Illetve más férj. És nézte, amint a Nagyságos Asszony a mosókosztümös
                        kislánnyal elindul a sétányon, és ez arra ösztökélte őt, hogy megállítsa dr.
                        Bloch alorvost.</p>
                    <p>- Mondja, alorvos úr, mitől van az, hogy napközben néha szédülök? Az epémmel
                        most hál’ Istennek rendben vagyok, de ez a vérnyomás...</p>
                    <p>- Többször kell enni. És pihenni, pihenni! Különben majd húsz csepp
                        Cardiazolt adatok. A nagylányát mostanában mért nem látjuk soha?</p>
                    <p>- Ja, az nem úgy van, kérem! - mondja büszke mosollyal. - Erzsi
                        zongoraművésznő lesz, napi öt órát gyakorol, a tanári oklevelet már
                        megszerezte, de még tovább jár az Akadémiára...</p>
                    <p>- Fess kislány. Büszke lehet rá. Volt már nyilvános hangversenye?</p>
                    <p>- Akartak rendezni, de az olyan makacs kölyök, ő még nem akar a nyilvánosság
                        elé állni.</p>
                    <p>Dr. Bloch evvel továbbment. Feladatát megoldotta. Az egész szédülés kérdését
                        átvitte más térre, és Verőné sóhajt...</p>
                    <p>- Nézze, fiam, egy ilyen csinos lány, mint maga, nem járhat ilyen ócska
                        mosókosztümben. Van nagyon elegáns mosókosztüm is, de éppen az ilyen plump
                        holmira áldozni kell.</p>
                    <p>“Plump.” Tanult egy újat.</p>
                    <p>- Nézze, nagysád - mondja, felhúzza a két vállát, és kifordítja az egyik
                        tenyerét -, nem telik többre.</p>
                    <p>- Hát Kovács őméltósága?...</p>
                    <p>- Ő nem olyan nagylelkű. Behozat egy kertre nyíló szobába, ha éppen beveszek
                        altatót vagy iszákos vagyok, fizeti a kiszolgálást inkluzíve, de aztán
                        slussz.</p>
                    <p>- Hát maga egy nagy szamár, fiam. És ha nem veszi rossz néven, nekem van egy
                        szép barna tavaszi kosztümöm, azt átalakíttathatja magának. Alig hordtam. De
                        látni se akarom, mert ez volt rajtam, amikor jött Imre...</p>
                    <p>- Artúr...</p>
                    <p>- Imre is újra jött. Elek akkor leszoktatott a morfiumról. Tehermentes volt a
                        kis ház, csak a lányomnak éltem, és néha feljöttem Pestre Elekhez egy pár
                        napra... Akkor jött Imre, és elkezdett könyörögni, hogy őrült volt, és nem
                        ismeri azt a nőt többé, Imre volt az első férjem. Tudja, úgy éltünk, azt
                        egyszerűen nem lehet elmondani. És akkor megvadult. Egyik napról a másikra!
                        Kezdett kimaradozni... Nekem gyanús lett. Nem kártyázik, nem jár moziba, mit
                        csinálhat különben egy férfi este?</p>
                    <p>- Mit csinálhat? - érdeklődött a princessz.</p>
                    <p>- Hát, tudja, én nem estem a fejemre. Én elővettem a barátját. Volt egy
                        barátja, az Edus. Mindig azt mondta, hogy Edussal vannak, és valami
                        vállalatot csinálnak. Hát én egy este beállítottam Edushoz. Hebegett,
                        hápogott, dadogott, zöld lett... Tudja, Lipótváros, Tátra utca, minden szó
                        áthallatszik, és én azt mondtam, nézze, Edus, ne magyarázzon, én most nem
                        bánok semmit, olyan botrány lesz, ha nem mondja meg, hol találom Imrét. Hát
                        ő nem tudja... Nála nem járt... Puff, egy pofon! Három napig dagadt volt a
                        csuklóm. Vékony karom van, nincs berendezve ilyesmire. De biztosat akartam
                        tudni. Így jutottam a Gül Baba utcába.</p>
                    <p>- Ottan csuklódaganatokat kezelnek?</p>
                    <p>- Nem. Ott van, fiam, egy találkahely. És nagy botrány volt. És most Imre
                        visszajött, és esküdözött, hogy megjavult, de én az ilyet már ismerem, fiam.
                        Amikor a konyakról vagy egyébről van szó, én is így szoktam esküdözni
                        Eleknek. Elek is mindig bedől, én is mindig bedőlök.</p>
                    <p>- Sajnos, én is bedőlök mindig - mondta sóhajtva a princessz, és nem tudta,
                        mit jelent ez a szó, de ha mindenki mindig csinálja, rája is illik.</p>
                    <p>- Ha én még egyszer ilyen fiatal lány volnék, mint maga, hát több eszem
                        volna. Majd én elküldöm magához a szabónőmet és a kosztümöt délután. Azt
                        hiszem, át sem kell alakítani, én akkor éppen valami elvonókúra alatt
                        voltam, nem lehettem több negyvenhat kilónál. Tudja, hogy nekem van egy
                        majdnem ilyen nagy lányom, mint maga?</p>
                    <p>- Idehallgasson... Azt én honnan tudnám?</p>
                    <p>Ez az idehallgasson nem volt jó. Hiába! Ezt nehéz megtanulni, hogy mikor jön
                        “nézze”, és mikor jön “idehallgasson”, mikor jön a “tudja”, és mikor jön a
                        “mondok én magának valamit”. Pedig ezeket tudni kell, különben maradhat
                        élete végéig buta főhercegnő. Egyetlen dolog megy jól, ha leül, és a térdére
                        tett jobb lábát rázza. De ez magában véve még nem jelentheti a polgári
                        társadalmat.</p>
                    <p>- Igen. Van egy olyan lányom, mint maga. És most, ha kijövök a
                        szanatóriumból, Zsófinak akarok élni.</p>
                    <p>A Pipi nővér nem lehet a lánya. Tehát nyilván egy másik Zsófiról van szó.</p>
                    <p>- Imre úgy hagyott ott Rómában, amikor újra inni kezdett, és slusszt
                        csináltam... így álltam ott, mint az ujjam.</p>
                    <p>A princessz megnézte az ujját. Ha ekkora briliánsgyűrűvel állt ott, nem is
                        lehetett olyan nagy baj. Mert az ujján egy nagy briliánsgyűrű volt.</p>
                    <p>- Már két hónapja tartoztunk a hotellal, mindenem zálogban, eladogatva, és
                        Imre azt mondta egy nap, hogy visszaadta a képviseletét, őt becsapták, a
                        lakat nem cikk Olaszországban, de tudtam, hogy nem erről van szó, hanem
                        megint iszik, és egy fekete hajú nővel látták Ostiában. Úgy emlékszem arra a
                        délutánra, amikor elhatároztam, hogy leszámolok Imrével, korbáccsal mentem
                        ki... Akkor már autóbuszon, húsz lírám, ha volt összesen, és összegyűjtve az
                        altatót az éjjeliszekrényemben, mert tudtam, hogy ha Elek nem bocsát meg,
                        akkor meghalok. Ez a pimasz... ez a legdrágább Stabilimentóban... persze,
                        maga ezt nem tudja...</p>
                    <p>- Sose jártam Stabilimentóban. Van egy kastélyunk... Van egy kastély, ahová
                        egyszer kivittek Rómából...</p>
                    <p>- Volt Rómában?</p>
                    <p>- Hogyne... táncoltam... de kérem, nem velem volt Imre annak idején, mert én
                        nagyon rendes lány voltam, én táncoltam és hazamentem...</p>
                    <p>A Nagyságos Asszony tapintatosan bólogatott, és másról beszélt.</p>
                    <p>- Ha Elek nem jön értem, nem hoz vissza, ma sem tudom, mi lett volna belőlem.
                        De most vége... Végre is nem kívánhatom Elektől, hogy mindig mindent
                        megbocsásson, és elég volt. Anya akarok lenni. Csak anya. A lányomnak fogok
                        élni... Pá, kedves...</p>
                    <p>Valakinek intett, aki megemelte a kalapját.</p>
                    <p>- Maga miért van itt, és hogy hívják?</p>
                    <p>- Kovács Ágnes a nevem. Rosszul lettem egy hotelban. Kerényi nevét már nem
                        hordom. Dél‑Amerikában hagytam. Egy Vass nevű igazgatónak akartak
                        bemutatni...</p>
                    <p>- Vass? Az Általános Áruház igazgatója?</p>
                    <p>- Igen. Talán ismeri, Nagyságos Asszony?</p>
                    <p>- No... Nagyjából. A második férjem volt. Én az első felesége voltam. Ő a
                        második feleségét szerette igazán, én az első férjemet, és így gyorsan
                        lezajlott a házaséletünk, Vass feleségül vette Helént, én akkor újrakezdtem
                        Arnolddal...</p>
                    <p>A princessz egy pillanatra megállt. Férfinevek egymás kezét fogva, vad
                        bacchanáliában táncoltak körül az agyában. Arnold, Imre, Artúr, Thomas... És
                        a pasztellszín ruhás asszony pasztellszín ruháján finom szőrmekeret, ujján,
                        nyakán hosszan lakkozott vörös körmeivel, szomorú, kissé öreges, de kellemes
                        arcával, alt hangjával mégis rokonszenves volt. Ad neki egy barna
                        kosztümöt.</p>
                    <p>- Most felmegyek a szobámba, mert masszíroznak, ha akar, velem jöhet.</p>
                    <p>- Akarok.</p>
                    <p>Feri, a portás, szeme sarkából egy szomorú pillantást vetett a mosókosztümös,
                        zsandárkalapos főhercegnőre, aki lépten-nyomon elrontja itt a képet. Ebben a
                        hallban finom nyakkendős, monoklis, ősz urak szivarozva üldögélnek,
                        különösen szép, fekete hajú nőkkel, akik szarvas­bőrszerű, barna ruhában
                        vannak, és ha egymásra teszik a lábukat, a fehéren kivillanó térd
                        érzékelteti, hogy milyen véghetetlenül finom harisnyát viselnek, szinte
                        semmi. Egyetlen szép ékszer van rajtuk, és álmatag pillantással beszélgetnek
                        az öregúrral, egy boy átsiet virág­csokor­ral, azután telefonon érdeklődnek,
                        hogy Halápi őméltósága megkaphatja-e a régi szobáját, és egy ősz úriasszony
                        várakozik Wallenstein főorvos úrra, szóval, egy szanatórium hallja.</p>
                    <p>Erre most jön ez a kék mosókosztümös nő, legalább a zebraszínű napernyőjét
                        becsukhatná, egy kalapban, amit a nyaka alatt bársonyszalaggal köt, meg,
                        mint a vidéki felírónők, ha szeret­nék eltüntetni az első ráncokat,
                        azonfelül a jobb ajka legalább fél milliméterrel maga­sabbra van festve,
                        tiszta dolog, hogy egy Rákóczi úti cukrászdához megfelelő eleganciával
                        öltözött leányról van szó, aki becsöppent ide. És most megáll a
                        portásnál.</p>
                    <p>- Kérek egy doboz Darlingot.</p>
                    <p>Nem vett ki pénzt. Tehát számlára gondolja. Sajnos, ez a leány, bár az
                        Általános Áruház igazgatója fizet érte, nem hitelképes a portán.</p>
                    <p>- Kifogyott éppen most a cigarettánk...</p>
                    <p>- Nem vagyok hitelképes a portán? Csak szóljon! Mert akkor megyek a
                        Wallensteinhez, és lármázok!</p>
                    <p>- Kérem, a főorvos nem intézkedett a portán...</p>
                    <p>- Azért intézkedek most én. Nem szeretem, ha ellentmondanak nekem. Ne
                        hazudozzon itt összevissza, hanem adjon egy doboz Kék Darlingot.</p>
                    <p>A portás lehajol, keresgél, rákvörös arccal feltűnik ismét.</p>
                    <p>- Tessék... Még van egy... véletlenül...</p>
                    <p>- Nem véletlen. Félt, hogy lármázok. És igaza volt.</p>
                    <p>Közben a Nagyságos Asszony felment a szobájába, és a princessz követi. A
                        liftboy a leírás után elvezeti a szobához. Kopog.</p>
                    <p>- Tessék... Maga az, kedves. Üljön csak le.</p>
                    <p>A Nagyságos Asszony a szófán fekszik, vállánál fogja a kombinéját, és a
                        masszőr valamivel keni. És valamit időnként végighúz a bőrén, ami serceg.
                        Szikrák pattognak belőle. A masszőr fiatalember, fehér kabátban, és angol
                        bajusza van.</p>
                    <p>- Ott van minyon az asztalon... Vegyen belőle. Vagy akar inkább
                        cigarettát?</p>
                    <p>Köszönöm, van Darlingom.</p>
                    <p>A falon képek, amiket nézeget, és közben a Nagyságos Asszony beszél.</p>
                    <p>- Mindjárt felpróbálhatja a barna kosztümöt, és talán jó magának egy kalapom
                        is.</p>
                    <p>- Ezt a kalapot nagyon szeretem. Mindenki mérgelődik miatta. Ilyet
                        csináltatok vagy ötöt.</p>
                    <p>- Maga csináltatja a kalapjait?</p>
                    <p>Észbe kap. Rázza a lábát.</p>
                    <p>- Nézze... van egy barátnőm, az kalapszalonos, és nekem rém olcsón dolgozik.
                        Harminc pengőért már csinál egy kalapot.</p>
                    <p>A princessz azt hiszi, hogy jól felelt, harminc pengő az biztosan nem pénz
                        egy csináltatott kalapért, és olyat a kültelkeken készítenek. A Nagyságos
                        Asszony magában mosolyog, hogy a kislány így tódít, de nem szól semmit. A
                        masszőr csomagolja a holmiját. A princessz hanyagul odaszól.</p>
                    <p>- Holnap délelőtt jöjjön be hozzám is. Több gépe nincs?</p>
                    <p>- Kérem, csak a főorvos úr rendeletére...</p>
                    <p>- Azzal nem lesz baj: Kovács Ágnes vagyok. Maga kérdezze meg a főorvos urat,
                        és mondja meg, hogy én ragaszkodom a masszírozáshoz. Tizenegyre várom. Tízig
                        a fürdőben csinálok mindenféle költséget.</p>
                    <p>A Nagyságos Asszony előveszi a barna kosztümöt, miután a masszőr elment. A
                        kosztüm ideális.</p>
                    <p>- Itt a jobb oldalán egy kicsit be kell venni...</p>
                    <p>Ott ugyanis eláll egy nagy hullám. De a princessznek ez borzasztó kedves. Még
                        sosem hordott használt ruhát. Rém jó... És a csendőrkalap! Ha valamelyik
                        rokona látná, az itt hetekig ápolásra szorulna. A Nagyságos Asszony mindent
                        megpróbál, hogy a csendőrkalapot és a csíkos napernyőt elvegye, ám hiába.
                        Azt nem adja. És örül a lelke, mert a Kovács a holmik között vett egy olyan
                        rózsaszínű, nadrágos pizsamát, valami egészen vastag, vászonszerű anyagból,
                        nagy gombokkal, hogy ha abban kiül a napra, a Verőné eperohamokat fog
                        kapni.</p>
                    <p>És újra csodálkozva kérdezi magától, mi az a vad, galád, ellenséges indulat,
                        ami itt, alapjában véve jóindulatú, egyszerű emberek között dúl-fúl benne,
                        hogy elrontsa az előkelő összhangot, hogy mérgelődjenek, hogy...</p>
                    <p>Most iszonyúan elpirult! Egyszer csak megsejti...</p>
                    <p>- Nem akar egy kis konyakot?</p>
                    <p>- Azt hittem, hogy Elek már leszoktatta a Nagyságos Asszonyt.</p>
                    <p>- Ó! Most a konyakkal nem volt baj... Marokszámra szedtem a csillapítót, az
                        altatót...</p>
                    <p>- Már egy roncs lehetett a Nagyságos Asszony...</p>
                    <p>- Hát az voltam, fiam. Nézze, maga okos, csinos leány, mért nem ad magára
                        semmit?</p>
                    <p>“Mi az, hogy ad magára? Olyan, mint a plump? Itt sokat kell majd
                        tanulni.”</p>
                    <p>- Hát, kérem... Az úgy volt, hogy én elárusítónő voltam egy áruházban, és
                        volt egy jó barátom, egy Kerényi nevű plakátrajzoló, ez rábeszélt, hogy
                        egyikével Nagyságos Asszony férjeinek, a Vass nevűvel, valami kis
                        barátkozást kezdjek, és az étteremben volt találkánk, de én rosszul lettem,
                        és behoztak ide...</p>
                    <p>- Értem... - mondta búsan a Nagyságos Asszony. - Nézze, ami Vasst illeti,
                        mondok én magának valamit. Vass a második feleségét szereti, ezt a Helént.
                        Az is valami karmesterrel hagyta ott, ahogy maga csinálta.</p>
                    <p>- Én még nem hagytam ott Vass urat.</p>
                    <p>- Valakit otthagyott egy karmesterrel.</p>
                    <p>- A férjemet. Ezt Blochnak hívták. Dr. Bloch.</p>
                    <p>- Aki itt alorvos?</p>
                    <p>- Igen. Az volt az első férjem, azután férjhez mentem a karmesterhez, és most
                        az Általános Áruházban vagyok, a kalap-, gyerekcipő- és lámpaosztályon.</p>
                    <p>- Kedvesem, maga nagyon zavarosan beszél, de higgye el, kár volt otthagyni a
                        doktor Blochot. Rendes ember. Én nagyon szeretem.</p>
                    <p>- Ízlés dolga. Nem tudtunk kijönni egymással.</p>
                    <p>- Ami Vasst illeti, nincs nagy jövője az ügynek. Az még mindig az elszökött
                        feleségét szereti.</p>
                    <p>Kopogás. Belép dr. Bloch. A princessz feláll, tüntetően távozik. Maga sem
                        tudja, mért csinálja ezt a sok őrültséget.</p>
                    <p>- Megismerkedtem az elvált feleségével... - mondja a Nagyságos Asszony.</p>
                    <p>- Igen? - csodálkozik dr. Bloch. Elvált felesége pénztárosnő egy színházban.
                        Hogy a csodába ismerkedtek meg? Nem örül neki, mert Margó őt mindig
                        szidja.</p>
                    <p>- Nagyon kedves teremtés.</p>
                    <p>- Igen, igen... Kedves. De hát már rég nem érintkezünk.</p>
                    <p>- Maguknak ki kellene békülni - mondja a Nagyságos Asszony, aki szeret
                        szívügyekhez bölcsen hozzászólni. - Higgye el, egy komoly orvos nem lehet
                        nőtlen. Szüksége van a nyugodt életre. Én azt hiszem, hogy hajlandó magával
                        kibékülni.</p>
                    <p>- Kérem, ez már olyan régi ügy...</p>
                    <p>- Nem tudja elfelejteni a karmestert?</p>
                    <p>- A karmesterről nem is tudtam. Azt hittem, a színházi titkár. De hát ez nem
                        fontos. Hogy érzi magát? Nyugodtan alszik?</p>
                    <p>- Elsőrangúan!</p>
                    <p>- Felriadás?</p>
                    <p>- Semmi. Csak ha a reggelit hozzák. A fürdők nagyon jót tettek.</p>
                    <p>- De most ezt abbahagyjuk... Nem szabad a szívet igénybe venni.</p>
                    <p>- Már megy? Mondja, ha beszélek a feleségével... Nekem az a véleményem, hogy
                        maguk nagy gyerekek, és egyikük sem akar közeledni...</p>
                    <p>Dr. Bloch tanácstalanul áll.</p>
                    <p>- Nézze, asszonyom, nem mondom, hogy én nem szeretem... De annyi garanciára
                        lenne szükségem ahhoz, hogy visszafogadjam. Nem tudom, említette-e magának,
                        írt is nekem, és már úgy volt, hogy kibékülünk... De nem tudok hinni
                        neki.</p>
                    <p>Bloch valahogy felengedett. Fájó pontja volt az életének ez az asszony, és
                        kissé mellette hangolta az, hogy beszélt róla a Nagyságos Asszonnyal... Az
                        biztos, hogy szereti őt. Csak nincs egy egyenes szava. Hogy mondja ezt
                        meg?</p>
                    <p>- Nahát, majd legközelebb már többet mondok... - bólint a Nagyságos Asszony,
                        és dr. Bloch úgy érzi, hogy tiltakoznia kellene, de nem teszi. Mégiscsak
                        szereti... Hiába. Dr. Bloch kissé elhízott, esetlenül jár, vastag szemüveget
                        hord, és csakugyan sokat tud. Külső megjelenése nem indokolná jelenlétét. És
                        eh... Mindig előjön ez a história Margóval. Bizonyos fokig sajnálja, hogy
                        nem felelt a levelére... Mindegy. Odakint megkérdezi a nővért, hogy a 200-as
                        evett-e? Evett. Hőmérséklet?... Este 38 körül. Mit adjunk? Majd
                        benézek...</p>
                    <p>A princessz elmegy a porta előtt, és a portás alázatosan megszólítja:</p>
                    <p>- Kérem, kisasszony... Elnézését kérem... azt hiszem, félreértett az
                        imént...</p>
                    <p>- De mennyire. Küldessen fel a szobámba egy angol pipereszappant és
                        hennát.</p>
                    <p>És továbblibeg. Nyilván Wallenstein szólt a portásnak, hogy ezzel a lakóval
                        nem jó kezdeni. Szabó Gusztáv állítja meg.</p>
                    <p>- Művésznő... Itt van valaki a főbejáratnál, azt mondja okvetlenül beszélni
                        akar önnel, tudom róla, hogy pénzbeszedő. Ha akarja, eltávolítom.</p>
                    <p>- Jöjjön a pénzbeszedő...</p>
                    <p>Jön a pénzbeszedő. Nagyon keserű ember.</p>
                    <p>- Kérem, művésznő. Mi nem tudtuk, hogy ön véglegesen elhagyja a csillaghegyi
                        villát, és mi három nappal előbb szállítottuk...</p>
                    <p>- Mit akar?</p>
                    <p>- Kérem, itt hétszáz pengőről van szó!</p>
                    <p>- Nahát, akkor ezt mondja.</p>
                    <p>Odaad egy ezrest, a megkövült pénzbeszedő remegő ujjakkal visszaszámolja a
                        háromszázat a princessz hatalmas, bőrretiküljébe, amely ezen a világon csak
                        Kovács úr ízlésének felel meg, beletömi a pénzt, előhúz egy púderpamacsot,
                        megveregeti az arcát, kacéran rámosolyog Rubber Szilárd mérnökre, aki
                        feleségével éppen arra jön, az asszony szeme villámokat szór, és a princessz
                        továbblibeg. Miközben kinyitja napernyőjét, még egyszer visszanéz mosolyogva
                        a főmérnökre. Csak a gyanakvó asszony fordul vissza feléje, és most már a
                        princessz végleg elsiet.</p>
                    <p>- Legalább mondd meg őszintén, hogy mi volt! - mondja a vörös hajú
                        asszony.</p>
                    <p>- Drága fiam, esküszöm a gyerekeinkre, elragadta a törülközőmet, és távozott,
                        és azt sem tudom, hogy kicsoda - mondta siralmasan a főmérnök, de valahogy
                        nem érezte már olyan kellemetlenül magát, mint tegnap. Egyszer majd
                        beszélget evvel a kislánnyal, ha éppen nem lesz ott az asszony. Mit mosolyog
                        ez itt rá?</p>
                    <p>Szabó Gusztáv elhalad mellette. Nagyszerű ez a fiú! Diszkrétebben viselkedik,
                        mint egy gróf.</p>
                    <p>- Szabó Gusztáv!</p>
                    <p>- Parancsol a művésznő...</p>
                    <p>- Mit csinál a főhercegnő?</p>
                    <p>- Szobájában beszélget... Véletlenül tudom. Vendége van.</p>
                    <p>- Na ne!</p>
                    <p>- De igen... - és miután körülnézett, a princessz fülébe súgja: - Megjött
                        inkognitóban a vőlegény... Mi az! Halló! Karcsi, egy pohár vizet...</p>
                    <p>- Köszönöm, már jól vagyok...</p>
                    <p> </p>
            </div>
            <div type="group">
                <head>Hetedik fejezet</head>
                <head>Kiderül, hogy valaki mindent megértett anélkül, hogy görögül tudna</head>
                    <p>Kovács Ágnes, az igazi, felült az ágyban, abban a pillanatban Anna nővér már
                        mellette volt.</p>
                    <p>- Parancsolja, főhercegnő, hogy kinyissam az ablakot?</p>
                    <p>- Igen...</p>
                    <p>- Hogyan készítsem el a fürdővizet? Hány fok legyen, és parancsol
                        fenyőtablettát?</p>
                    <p>- Éhes vagyok.</p>
                    <p>Ahogy kinyílt a spaletta, beömlött az aranyszínű fény, Ágnes nagyot
                        nyújtózott, ásított, és szívből sajnálta, hogy rövidesen meg kell válnia
                        ettől a szép szobától. Mindegy... Nem tehet róla. Ő nem mondta, hogy
                        főhercegnő...</p>
                    <p>Miután megfürdött, a főhercegnő holmija közül magára vett egy pizsamát. Egész
                        jó. Csak ő valamivel kisebb és soványabb... De az nem baj. Pizsama lehet
                        valamivel bővebb. Annyiféle reggeli volt, hogy olyat ő még ebédre se látott.
                        Egy egész nagy asztalt toltak be, teli mindenfélével. És reggeli után
                        megkérdezte ez a nagyon szép arcú, finom ápolónő, meglátogathatja-e
                        Wallenstein főorvos úr, aki vizitet tart.</p>
                    <p>Jött a főorvos. Az ajtóban kis főhajtás, mögötte Torbágy sebész és Bloch,
                        akinek az arca még mindig kissé savanyú, mióta hallotta, hogy Margó újra ki
                        akar vele békülni.</p>
                    <p>- Kérem, főorvos úr - mondja Ágnes, azonnal a tárgyra térve, bátran és
                        nyíltan. - Tessék valakit beküldeni a hercegi udvarból.</p>
                    <p>- Waciszláv gróf a reggeli vonattal elutazott, és az udvar részéről nem
                        tartózkodik itt senki.</p>
                    <p>- Úgy. És ez a Waciszláv gróf elment anélkül, hogy velem beszélt volna?</p>
                    <p>- A gróf, kérésünkre, mivel idősebb úriember, aki főhercegnő világra jöttétől
                        a környezetében tartózkodik, előzőleg bejött, de ön aludt, és néhány sort
                        hagyott az éjjeliszekrényen.</p>
                    <p>Ágnesnek kissé tátva maradt a szája. Levette az éjjeliszekrényről a
                        lapot!</p>
                    <p>“Főhercegnő! Mielőtt elutaznék, minden jót kívánok, itt álltam az ágya
                        mellett, amíg aludt, és búcsúzóul csak annyit közlök, hogy szíveskedjék két
                        hétig minden tekintetben a legjobban eltölteni idejét e kellemes helyen.
                        Gróf Waciszláv.”</p>
                    <p>- Kérem... - hebegte Ágnes - mért engedték be a sötét szobába?...</p>
                    <p>- A szobát teljesen kivilágítottuk, de főhercegnő oly mélyen aludt, hogy
                        ettől sem ébredt fel. A gróf úr mint nevelője még meg is simogatta az arcát,
                        és távozott.</p>
                    <p>Ágnes úgy érezte, hogy nem szanatóriumban, hanem egy hajón van, és az ágy
                        himbálódzik vele.</p>
                    <p>- Hát, kérem... - hebegte. - Azt hiszem, hogy...</p>
                    <p>Wallenstein szokott közvetlen mosolyával mondta:</p>
                    <p>- Azt hiszem, leghelyesebb, ha mint beteg már e pillanatban megszűnik,
                        főhercegnő, és vendégünk erre a két hétre. Hála istennek, erős, mint a
                        vas!</p>
                    <p>Visszaroskadt a párnákra, és becsukta a szemét. Mire kinyitotta, a fehér
                        köpenyek eltűntek, csak a szentképarcú nő ült egy fotelban a szoba
                        sarkában.</p>
                    <p>- Maga az én ápolónőm?</p>
                    <p>- Igenis, főhercegnő.</p>
                    <p>- Ne mondja mindig: főhercegnő. Az unalmas. Hogy hívják?</p>
                    <p>- Anna. Radics Anna.</p>
                    <p>- Ápolónő-tanfolyamot végzett? Csak azért, hogy itt ápolónő legyen?</p>
                    <p>- Igenis.</p>
                    <p>Most látta, hogy a nő nem is szentképszerű. Van valami sötét a lényében.
                        Valami alattomos. Nagyon szép. De valami gyűlölet lappanghat benne. És most
                        ő mit csináljon?</p>
                    <p>- Mondja, én még sosem voltam szanatóriumban. Én lemehetek a kertbe? Egy
                        főhercegnő személyesen mehet a kertbe?</p>
                    <p>- Természetesen gondoskodás történt, hogy senki se férhessen a közelébe
                        kíváncsiskodó tolakodással.</p>
                    <p>- Ez helyes. Én akkor most lemegyek a kertbe.</p>
                    <p>- Milyen ruhába öltözik? A komorna a szomszéd szobában vár.</p>
                    <p>- Amilyet... a komorna válassza ki.</p>
                    <p>Tíz perc múlva a főhercegnő egy sötétszürke délelőtti ruhájába öltözve, egy
                        számmal nagyobb cipőben igyekezett a kertbe. Majd valahogy papírt kell dugni
                        oldalt a cipőbe, mert leesik a lábáról. Csak vigyázva. Úgy látszik, ennek a
                        Waciszlávnak meghagyta a főhercegnő, hogy ő helyettesítse. Elsőrangú ötlete
                        támadt.</p>
                    <p>- Mondja, kérem... amikor engem behoztak, azt hiszem, egy Kovács Ágnes nevű
                        leányt is behoztak. Szeretnék én avval beszélni személyesen.</p>
                    <p>Időnként jobbra vagy balra kissé eltartotta a tenyerét magától, mert ezt
                        főhercegnőinek vélte. Öt perc múlva jött, hogy Kovács Ágnes nevű ápolt az
                        intézetben nincs. Megnézték a kertre nyíló szobákat. Nincs.</p>
                    <p>Feri, a portás, bölcsen döntött az ügyben.</p>
                    <p>- Nyilván azt az erőszakos, kültelki leányt gondolja, és Isten őrizz, hogy a
                        főhercegnő közelébe engedjük. Legyen a válasz, hogy Kovács Ágnes nevű ápolt
                        az intézetben nincs.</p>
                    <p>Közben a főhercegnő a kert egy elkülönített részében unatkozott, és a boyok
                        magas borravalót kerestek, mivel egy távoli dépendance emeleti ablakából
                        mutogatták az unatkozó főhercegnőt.</p>
                    <p>Vagy nyolc fej egymás mellett figyelte a princesszt, aki könnyedén
                        megjegyezte, hogy hozzanak számára egy reggeli lapot. A boy megjelent a
                        reggeli lappal. A princessz olvasni kezdett, és kérte, hogy hagyják őt
                        egyedül.</p>
                    <p>A távoli dépendance-ban arattak a boyok és a nővérek. Tíz fej volt az
                        ablaknál, a hátul állók már öt pengőt is fizettek, és nézték a princesszt,
                        amint kibontja a reggeli lapot. Azután kívánságára egyedül hagyták. Érdekes,
                        hogy a főhercegnő mennyire érdeklődik a napi politika iránt. Az újság
                        második oldalát olvassa elmélyülten.</p>
                    <p>Tizenhat fej figyeli. Tizenhat száj tátva marad a csodálkozástól.</p>
                    <p>Amikor a főhercegnő egyedül maradt, csíkokra tépi az újságot, és a cipőjébe
                        tömi. Verőné mélyen lebiggyesztett szájjal bólint. Elhúzza kezét a homloka
                        előtt.</p>
                    <p>Szegény...</p>
                    <p>Fiatal teremtés. Náluk a házban lakott egy leány, az egyszer ételmérgezést
                        kapott, és miután felépült, mindig énekelt. Ez most egyforma csíkokra tépi a
                        napilapot, összehajtogatja, levasalja az ujjai között, és a cipőjébe tömi.
                        Ha szőlőt hozatott volna, azt is biztos a cipőjébe tömné...</p>
                    <p>Verőnének volt egy rokona, az mindent felszedett az utcán a földről, és a
                        zsebébe dugta. Az ablaknál állók nagy részét idegesítette, hogy Verőné
                        kiterjedt rokonságában minden előfordult már.</p>
                    <p>Most valaki csengő, éles hangon felkacag.</p>
                    <p>A jól öltözött hölgyek megbotránkozva elhúzódnak. Ez az a zabolátlan
                        elárusítólány... És ni! A Nagyságos Asszony barna kosztümje van rajta.
                        Megismerni a tintafoltról a mandzsettáján. Ilyen egy szemtelen! Kineveti a
                        főhercegnőt, mert a cipőjébe tömi a napilapot. Na! Ettől függetlenül még
                        tanulhat valamit egy főrangú hölgytől. Például, hogy nem járkálnak
                        zebraszínű napernyővel egy parkban. Lassan elhúzódik mindenki, még a látvány
                        sem lehet olyan első­rangú, hogy ennek a perszónának a társaságában
                        élvezzék. A főhercegnő, aki a park elkerített részében nyolc-tíz perc múlva
                        már nagyon unatkozik, feláll és elindul.</p>
                    <p>Távoli bokrok, ösvények, komornákkal, bóbitákkal, boyokkal elevenedtek meg,
                        és hallják, hogy a princessz visszatér a szobájába. Ez a főhercegnő dolog
                        nagyon unalmas.</p>
                    <p>A szobájába érve, diszkréten közli vele az ápolónő, hogy egy úr szeretne
                        beszélni vele, bizonyos Agorapollus.</p>
                    <p>Ezt jelentősen mondja.</p>
                    <p>Ágnes azt feleli, hogy szeretne lehetőleg egyedül időzni a nap folyamán.</p>
                    <p>- A főhercegnő vőlegénye repülőgépen érkezett, és inkognitóbán megszállt a
                        szanatórium­ban. Csak pár szót akar beszélni.</p>
                    <p>Egy pillanatig gondolkozik. Mindegy. Tisztességesebb, ha valakinek megmondja
                        az igazat.</p>
                    <p>- Kéretem azt az urat, aki a vőlegényem.</p>
                    <p>Jön a görög herceg. Civilben. Mint doktor Lotar Agorapollus érkezett a
                        fővárosba, és ezt tudomásul kellett venni illetékes helyeken. Így most
                        zsakettban van, finom, sovány, elegáns, kicsit hosszú, de kedves mosolyú
                        ember. Középen elválasztott szőke feje kopaszodik.</p>
                    <p>Valamit mond franciául Kovács Ágnesnek. Hiába teszi ezt, mert Kovács Ágnes
                        nem tud franciául. Hallgat. A fiatalember hosszan beszél, és
                        mentegetődzik.</p>
                    <p>Franciául.</p>
                    <p>Siralmasan felhúzza a két vállát, szívére teszi a kezét, mélységes
                        szomorúsággal szeretné meggyőzni a főhercegnőt, hogy nem történt részéről
                        tolakodás, hanem őszinte aggodalomból jött ide.</p>
                    <p>És Ágnes áll, és töpreng, hogy mit lehet tenni ebben a kavarodásban. Ez egy
                        görög herceg, aki franciául beszél. Azt ő tudja a Boyer-filmekből. Ez
                        francia. Ő franciául annyit tud hogy merci, s’il vous plaît, adieu és
                        sagschon.</p>
                    <p>A fiatalember, úgy látszik, haragvásnak fogja fel a leány hallgatását, bús
                        szeméből és ráncolt homlokából vigasztalhatatlanság sugárzik. Ágnes egy
                        fotelra mutat, és azt mondja:</p>
                    <p>- Merci.</p>
                    <p>A főherceg leül. Nyilván valamit mondhatott, amit a főhercegnő esetleg
                        megköszönhetett, és helyet mutatott neki.</p>
                    <p>Most kopogás hallatszik. Megjelenik Torbágy sebész. Bocsánatot kér, hogy
                        zavar. Kihívja a herceget.</p>
                    <p>- Sprechen Sie deutsch, Eure Hoheit?</p>
                    <p>- Jawohl...</p>
                    <p>Torbágy sebész közli, hogy a hercegnő a baleset következtében meghűlt, egy
                        hangszálpolipot is fedeztek fel, ezt most kezelik, és sajnos egyetlen szót
                        sem szabad beszélnie.</p>
                    <p>Mi is történt?</p>
                    <p>Torbágy sebész gyanútlanul haladt a folyosón, amikor hátulról neveletlenül
                        megkopogtatták a vállát.</p>
                    <p>- Halló, Torbágy! Hallom, hogy maga az éjjel pofozkodott a Berényivel a Szegő
                        Éva szobá­jában?</p>
                    <p>Az a kis fruska áll ott, aki az éjjel közbelépett, amikor Szegő Éva már-már
                        féltékenységi jelenetet kezdett az ápolónő miatt. Rettenetes barna
                        kosztümben van, csendőrkalapban, és érthetetlen okból a folyosón zebraszínű,
                        nyitott napernyővel járkál.</p>
                    <p>- Mit óhajt a kisasszony?</p>
                    <p>- Legyen szíves, menjen fel azonnal a főhercegnőhöz, ahol jelen van egy görög
                        herceg, és mondja meg a főhercegnőnek meg a hercegnek, hogy a princessz
                        hangszálait sérülés érte, és nem szabad beszélnie. A princessz utálja a
                        vőlegényét, és nem akar vele beszélni.</p>
                    <p>- Ezt én nem tehetem...</p>
                    <p>- Az más. Akkor elmegyek, és megmondom az újságíróknak, hogy maga éjjel a
                        Szegő Éva szobájában pofozkodott a Berényivel, sőt megmondom a
                        Wallensteinnek és ráadásul az Udvarhelyinek is.</p>
                    <p>A sebész sápadtan rágja a száját.</p>
                    <p>- Zsarol?!</p>
                    <p>- Eltalálta. A fő, hogy maga ezt megmondja a hercegnek, és így a hercegnő ne
                        legyen kénytelen konverzálni az illetővel. De ha akarja, megmondhatom a
                        Wallensteinnek...</p>
                    <p>Torbágy, aki a részvénytársaságban pozícióharcot folytat Wallensteinnel, és
                        tisztában van azzal, hogy az éjszakai botrány végzetes lehet, dühösen a
                        liftbe száll. A szemtelen kislány mosolyogva integet, és továbblibeg a
                        folyosón.</p>
                    <p>Ezután minden úgy megy, mint a karikacsapás. Torbágy sebész magyarul közli
                        Kovács Ágnessel:</p>
                    <p>- Ha a főhercegnő nem akar beszélni a vőlegényével, elég, ha egyszerűen
                        hallgat, mert én azt mondtam - ilyen tapintatra vendégeink iránt kötelezve
                        vagyunk -, hogy hangszálpolipját kezeljük, és nem szabad beszélnie.</p>
                    <p>- Köszönöm! - kiáltja boldogan Ágnes. A sebész ijedten néz az ajtó felé.</p>
                    <p>- Éppen ez okból talán ne méltóztassék kiáltani. - És távozik. Odakint a
                        szentképarcú ápolónő megállítja.</p>
                    <p>- Van valami utasítása főorvos úrnak?</p>
                    <p>- Semmi! - mondja Torbágy dühösen, és elmegy.</p>
                    <p>A herceg most ott ül Kovács Ágnessel, és beszél és beszél, ellágyultan vagy
                        fellengzősen, járkál is közben, végül mosolyogva elmond egy kis verset,
                        Kovács Ágnes nézi, és egyre jobban tetszik neki. Olyan madárfeje van, mint a
                        walesi hercegnek. Kedves, madárfejű, kék szemű, szőke fiú.</p>
                    <p>És nézi, és érdekes, hogy mennyire érdekli őt mindaz, amit hall. Pedig annyit
                        se ért belőle, amennyit franciául tud, mert sem azt, hogy merci, sem azt,
                        hogy s’il vous plaît, nem mondja. De végül egész közel ül hozzá, és most már
                        mond még egy szót, ami rémlik Ágnes előtt, hallotta ezt már kupléban, és egy
                        mély hangú dizőz is mondta a Duna-parton mikrofonba, sőt a Boyer-filmeken is
                        előfordult, hogy megfogja a kezét, és azt mondja:</p>
                    <p>- Princesse... Je vous aime...</p>
                    <p>- S’il vous plaît - hebegi mindenről megfeledkezve Ágnes, és a szőke
                        fiatalember megcsókolja, mert Torbágy nem említette, hogy a hangszálakkal
                        kapcsolatban ez is aggályos volna.</p>
                    <p>Holott ez jobban ártott mindennél. A görög herceg nem is gondolt arra, hogy
                        szerelmes lesz a menyasszonyába. Ágnesnek álmában nem jutott volna eszébe,
                        hogy szerelmes lesz egy ismeret­len főhercegnő vőlegényébe, aki
                        hangosfilmeket és sanzonokat mesél, amikből egy szót sem ért.</p>
                    <p>És együtt ebédeltek, és együtt uzsonnáztak, és a herceg elmondta egy
                        egyiptomi utazását, és sokat nevetett közben, tehát Ágnes is állandóan
                        mosolygott, és mindenki őket nézte, és amikor a jobb cipője leesett, és
                        kijött egy csomó papír, őfelsége ezen is szívből kacagott.</p>
                    <p>Este magányosan ült az étteremben, és a szanatórium hölgytagjai elsővonalbeli
                        ruháikkal felvonultak, és a szőke görög herceg senkit se látott, csak itta a
                        konyakot, és néha mosoly­gott, és maga elé nézett mindaddig, amíg az egyik
                        pohárka konyaknál, amint éppen a szájához emelte, egy nő véletlenül meglökte
                        a csípőjével, hogy az ölébe esett az egész, és rettentően rikácsolva
                        franciául felkiáltott, hogy bocsánatot kér, de ettől a vacak napernyőtől nem
                        lát, és akkor felismerte a herceget, valami Béla nevű ismerősét vélve benne,
                        aki adós maradt valahol egy vacsorával, amikor ő Rómában táncolt, és a szőke
                        úr patentzárakkal ügynökölt, és kiment Ostiába egy színésznővel, már akkor
                        is főhercegnek adta ki magát... Ó, bocsánat - mondja görögül, váratlanul
                        fordítva a nyelvjáráson, ó, bocsánat, most veszi észre, hogy
                        összetévesz­tette avval a csirkefogóval, ön nem az a csirkefogó, akit én
                        gondoltam - és továbblibeg, és kosztümgombjába ügyesen beakasztotta az
                        asztalkendő bojtjánál fogva, és ahogy továbbmegy, az egész tálca üvegestől,
                        poharastól, feketekávéstól őfelsége zsakettjának ölébe esik, aki dermedten
                        ül, és a princessz sietve elhagyja az éttermet, gomblyukán mint egy kötény
                        lóg az asztalkendő, és az egészet gyorsan a kosztüm zsebébe dugja. Úgy, hogy
                        mikor a főbejáratnál beleütközik Wallensteinbe, rettenetesen néz ki.</p>
                    <p>- Közölték már magával, hogy az első emelet 128-as szobát jelöltem ki a maga
                        számára, fiam? Nagyon szép fürdőszobás apartman - mondja Wallenstein
                        főorvos, változatlan nyugalommal.</p>
                    <p>A herceg teljesen leöntve, ruinálva, eleganciájának roncsaiban áll az
                        asztalnál, és a főorvos hozzálép.</p>
                    <p>- Pardon, monsieur...</p>
                    <p>Ő tiszteletben tartja az inkognitót, és nem adja meg a herceg címét. Ugyanis
                        ez a helyes. Torbágy és a főportás hibát követtek el. Még ha uralkodó
                        főherceg, akkor is csak monsieur a megszólítás, ha a bejelentőlapon azt
                        írja: doktor Agropollus. Ez az intézkedés éppúgy parancs, mint minden más,
                        és ha őfensége megparancsolja, hogy elhagyják a titulusát, akkor intelligens
                        ember elhagyja a titulusát. Ezt, intézkedésére, Feri már közölte a
                        személyzettel.</p>
                    <p>Dr. Bloch és Torbágy sebész egy-egy gyógyászati látogatás örve alatt közölték
                        a vendé­gekkel. Mindenki rájött, hogy roppant egyszerű, és mégsem tudta
                        senki, amíg Wallenstein nem intézkedett.</p>
                    <p>- Si parla italiano?</p>
                    <p>- Si - mondja a herceg.</p>
                    <p>Minden orvos azon a nyelven beszél vele, amelyiket a legjobban tudja, és dr.
                        Wallenstein a háború alatt az olasz fronton volt egy hadikórház vezetője.
                        Így tehát olaszul közli, hogy ez a kislány egy neveletlen fruska, a
                        szanatórium azonban, bizonyos humánus szempontok szerint is, kénytelen
                        betegnek tekinteni, és így az elárusítólányt egy ideig ápoljuk. Végtelenül
                        sajnálja, ami történt.</p>
                    <p>A herceg mosolyog, és csodálkozva kérdezi, hogy mi történt, mert neki nincs
                        tudomása arról, hogy bármi is előfordult volna, ami kellemetlen. Egy nagyon
                        kedves, fiatal hölgy, akinek hálás, amiért üdvözölte, véletlenül feldöntötte
                        a konyakot. Ez mindannyiunkkal előfordulhat.</p>
                    <p>Wallenstein főorvost a folyosón éri a hír, hogy azonnal menjen az irodába. Az
                        irodában a szokatlanul késői órában ott a civil úr, az emeleti főápolónő,
                        kezeit tördelve, Feri, a portás és a Nagyságos Asszony, akinek voltaképpeni
                        neve Szerémy Ferencné. Legutolsó férje Szerémy Ferenc földbirtokos volt. Ott
                        van továbbá Elek őméltósága, volt országgyűlési képviselő, a Wendur Művek
                        elnökigazgatója.</p>
                    <p>- Kérem szépen - mondja a Nagyságos Asszony -, a szobámból eltűnt egy
                        kétszázezer pengő értékű, tizenhárom briliánsból álló nyaklánc, amelyet
                        este, őméltósága látogatása idején, a nyakamon hordtam.</p>
                    <p>A főápolónő kezd valamit mondani, a kezeit tördelve, de Wallenstein ránéz, és
                        elhallgat.</p>
                    <p>- Értem - mondja a főorvos -, őnagysága a szobájában tartott ilyen nagy
                        értékű gyémántot, és ez most eltűnt.</p>
                    <p>Hohó! A Nagyságos Asszony már érti! Nagy értékű gyémántot a szobában tartani,
                        ez csökkenti az intézmény felelősségét.</p>
                    <p>- Ugyanis - szól közbe a civil úr, mielőtt még őnagysága megszólalhatna,
                        máris megérezve Wallenstein gondolatmenetét -, mi figyelmeztetjük a
                        betegeket, hogy a nagy értékű holmikat kérjük letétbe helyezni. Sajnos,
                        habár itt sohasem fordul elő lopás, a szobákban őrzött tárgyakért, ugye ezt
                        belátja Nagyságos Asszony is, az intézmény nem vállalhat...</p>
                    <p>- Kérem, az embert egy ilyen előkelő intézmény kötelezi! Nem jelenhetek meg
                        este, ha Elek őméltóságával vacsorázom, ékszerek nélkül vagy nem a megfelelő
                        módon öltözve. Tehát szükségem van az ékszerekre.</p>
                    <p>- De gondolkozzék csak, Flóra - mondja a mindig nyugodt Elek -, nem tette le
                        mosdás közben? Nem eshetett bele a ruhájába? Talán elszakadt a fonál.</p>
                    <p>- Az ékszert ellopták!</p>
                    <p>Őnagysága eme kijelentése után néhány másodpercig csend van. Wallenstein
                        nyugodtan mondja:</p>
                    <p>- Ez esetben természetesen kötelességünk a rendőrséget értesíteni. Horváth
                        úr, hívja fel a rendőrséget, és jelentse, hogy a szanatóriumban egy
                        vendégnek nagy értékű ékszerét ellop­ták. Minden késedelem további
                        felelősséget jelent az intézmény számára. Azután Torbágy doktorral és Anna
                        nővérrel Horváth úr házi vizsgálatot is fog tartani. Majd megkérjük a
                        rendőrséget, hogy a szanatóriumban időző magas személyek kedvéért diszkréten
                        folytassák a nyomozást. Sajnos, nem foglalkozhatom tovább az üggyel - mondja
                        Elek őméltósága felé -, ne haragudj, kérlek, de a negyedik emeleten van egy
                        súlyos betegem, akit meg kell néznem. Kérem, nővér, Bloch alorvos urat
                        küldje utánam a 405-be.</p>
                    <p>És kimegy. És aki jelen van, egy sem gondol a nyakékre e pillanatban, hanem
                        csodálja Wallensteint. Rendíthetetlen. Mindig és mindent tud. Természetes,
                        hogy levon a felelősség­ből sokat, ha a Nagyságos Asszony a szobájában
                        tartotta az ékszert, és az is természetes, hogy mennél későbben értesítik a
                        rendőrséget, annál nagyobb a szanatórium felelőssége. Miután ezt a két
                        mondatot elmondta, nem hagyja befolyásoltatni magát, és siet megnézni, hogy
                        mi van az asszonnyal, akiért már fél órája harcol vagy hét orvos, báró
                        Udvarhelyi, sőt Boronkay őméltósága is, akit szintén elhívtak, éspedig báró
                        Udvarhelyi kívánságára.</p>
                    <p>Wallenstein beszáll a liftbe, és megnézi a karóráját. Ilkának ma azt mondta,
                        hogy bridzselni mennek, de majd szól Ferinek, hogy telefonáljon, mert erről
                        szó sem lehet. Az emeleten már várja Bloch. Liheg.</p>
                    <p>- Kérem, még nem döntöttek. Boronkay szerint...</p>
                    <p>- Majd odamegyek. Maga menjen le Berényinéhez. Csúnya volt a szívműködése
                        este. Nem szeretném, ha valami meglepetés történne. De ne adjon neki mást,
                        mint Cardiazolt... A férj pedig végre menjen a dolgára. Ne üljön ott.</p>
                    <p>- Ha egy pillanatig nem látja, már érdeklődik, hogy hol a férje.</p>
                    <p>- Akkor üljön ott.</p>
                    <p>Elindult a 405-ös szoba felé. Ezzel az asszonnyal itt valami tévedés van...
                        Neki hiába mesél az Udvarhelyi. Itt valami van, amit senki nem lát, ő sem,
                        és a többiek sem. Nem hisztéria, és nem alacsony vérnyomás... Illetve mind a
                        kettő igaz, de itt valami bűzlik Dániában ‑ gondolja Wallenstein,
                        felöltőjét, amit magán felejtett, mert átjött a kerten, odadobja az egyik
                        nővérnek, és megint a gumicsövet csavargatja a mutatóujjára, miközben
                        belép...</p>
                    <p>Az asszony mereven fekszik, éterszag, báró Udvarhelyi jobb kezében a
                        keménykalapját, bal kezében a nő pulzusát fogja, Boronkay tanár mellette áll
                        és nézi. Torbágy egy injekcióstűt készít elő, és ni...</p>
                    <p>Hogy került ide ez a kis szemtelen? Báró Udvarhelyi mellett áll pizsamában,
                        és a két egyetemi tanárnak tanácsokat ad. Ezek olykor felelnek is neki,
                        bizonyos fokig vállat vonva, mintha nem helyeselnék ugyan a tanácsokat, de
                        szerintük azért lehet benne valami. Épp a következőket hallja:</p>
                    <p>- Forró vizes borogatásokat kellene adni, attól egy beteg jobban lett, akinek
                        ilyen görcse volt.</p>
                    <p>Persze, a régi professzorok tudják, hogy a nővéreket nem szabad félvállról
                        kezelni, mivel nemegyszer kiderül, hogy az ápolónő valamit tud, meglát, ami
                        az orvosnak nem jut eszébe. Hogy kerül ez ide? A nővér a fülébe súgja:</p>
                    <p>- Ez az új kisegítő nővér... Már másodszor ráncigáljuk ki az ágyból. Úgy
                        látszik, Udvarhelyinek szimpatikus.</p>
                    <p>Wallenstein megnézi az ágyon fekvő nőt. Hogy történik? Mi ez? A varázsló ősi
                        ösztöne... Hallja, amint Boronkay szerint mégis meg kell kísérelni a
                        műtétet. Látja, hogy Udvarhelyi vállat von és tanácstalan. A nő mereven
                        fekszik. Kissé remeg. A vérnyomás váratlanul felszökött. És ebben a
                        pillanatban, mintha a fülébe kiabálna valaki, valahonnan a semmiből, a
                        múltból, atavisztikus századok mélyéből egy halálosan biztos utasítás, egy
                        parancsoló hang: agyérgörcs!
                    </p>
                    <p>Wallenstein félretolja Torbágy kezét az injekcióstűvel, minden előkészítés,
                        minden szó vagy késedelem nélkül kiveszi Udvarhelyi táskájából a
                        szikét...</p>
                    <p>Zitty!</p>
                    <p>Érvágás. Csak ezután mondja, Udvarhelyi felé:</p>
                    <p>- Azt hiszem, kérlek, hogy agyérgörcs.</p>
                    <p>Torbágy már ott az elkötővel, a fertőtlenítővel, a teljes sebészi
                        felkészüléssel, és fél percen belül a nő, akit Boronkay a műtőasztalra akart
                        tenni, és akiről báró Udvarhelyi az egyre fokozódó érlökésekből tudta, hogy
                        katasztrófa előtt áll... egy sóhaj, és visszajön a halálból. A görcs
                        kienged. A szája kinyílik.</p>
                    <p>Bloch, aki közben megjelent, és aki nagyon is tisztában van Wallenstein
                        személyével, befelé keserűen mosolyog. Tudta? Ezt nem lehet tudni. Ő sem tud
                        többet a vizsgálatok köréről, a lázról, a szívről, az emberről, mint más. És
                        úgy tesz, mintha többet tudna. És azt elhiszik neki. És szerencséje is
                        van.</p>
                    <p>Közben Udvarhelyi és Boronkay megbeszélik Wallensteinnel a tennivalókat, és a
                        princessz eltűnt a szobából.</p>
                    <p>Torbágy Blochhoz hasonló gondolatokkal eltelve foglalkozik a beteg
                        asszonnyal. Ő is láthatta volna. Wallenstein sem látta.</p>
                    <p>Udvarhelyi és Boronkay az ügynek e hiúsági részeivel nem törődnek. Saját
                        pozíciójuk és tekintélyük tudatában bizonyos fokig még nagyra is tartják dr.
                        Wallensteint, ha szó van róla valahol, és szívesen konzultálnak vele.</p>
                    <p>No jó, ehhez hozzájárul az is, hogy Wallenstein kellemes modorú egyéniség, és
                        úgy tudja intézni a dolgokat, hogy az egyetemi tanárnak sohasem lehet oka
                        ezt vagy amazt reklamálni, mindig tud egy tréfát is, és az egész alakja,
                        hangja, modora alkalmas arra, hogy sikere legyen.</p>
                    <p>Torbágy jól tudja, hogy Wallenstein ugyanilyen holtbiztossággal elpaccolta
                        azt a diabéteszes kereskedőt a múlt hónapban, és hogy nem lett volna szabad
                        hozzányúlni, de hiába, Berendy tanár hitt neki, és ugyanígy, ahogy most
                        sikere van, akkor paccolt ugyanezzel a nyugalommal és gyorsasággal.</p>
                    <p>Összenéznek Blochhal.</p>
                    <p>- Na mi van az első emeleti beteggel? - kérdezi Wallenstein.</p>
                    <p>- Azt hiszem, nem kell tartani semmitől. Éjszakára brómot adattam.</p>
                    <p>- Nagyon jó. Hát kérlek, most a fő, hogy amint lehet, szőlőcukrot... - mondja
                        Torbágynak, és mennek Udvarhelyivel és Boronkayval. A folyosón elveszi a
                        nővértől a felöltőjét, és rádobja fehér köpenyére. Boronkayval nincs
                        pertuban. Boronkay kissé érezteti a különbséget, de hiába, mivel Wallenstein
                        ezt nem érzi. Ugyanolyan vidám, udvarias és kordiális, mint Udvar­helyi­hez,
                        akivel pertuban vannak. A modora sem így, sem úgy nem adhat okot
                        megbántó­dásra.</p>
                    <p>- Szeretném, ha méltóságos úr feljönne ahhoz az asszonyhoz, akinél
                        konzultált. Félek, hogy enteritis kezdődik, ugyanis nehezen gyógyul,
                        agyonfogyókúrázott nő.</p>
                    <p>- Újabban - mondja Boronkay - jó eredményeket értünk el...</p>
                    <p>Latin dolgokat beszélnek. Udvarhelyi körülnéz, hogy hol van a kis szemtelen
                        nővér, végül a boyjal telefonáltat egy kiskocsiért.</p>
                    <p>- Szervusz - mondja Boronkaynak -, szervusz - mondja dr. Wallensteinnek, és
                        ez kissé kínos -, szerintem nagyon fontos sürgősen pótolni a vérveszteséget,
                        gyenge nő... Ma már egész jó eredményeket érünk el...</p>
                    <p>Újabb latin dolgokat mondanak bizonyos szerekről, minden tanárnak, orvosnak
                        megvan a maga szere, hogy ne mondjam, varázsszere, amivel ma már egész jó
                        eredményeket érünk el...</p>
                    <p>Boronkay még felmegy megnézni azt az asszonyt. Tudja, hogy Wallenstein most,
                        éppen azért, mert kissé hűvösebb vele, mint Udvarhelyivel külön saláriumhoz
                        juttatja, de éppen ezért még hűvösebb lesz.</p>
                    <p>- Nézze - magyarázza a liftben -, ezekkel az agyonfogyókúrázott asszonyokkal
                        ilyen esetben nem lehet mást csinálni, mint szigorúan...</p>
                    <p>Latin dolgokat beszélnek. Wallenstein változatlanul derűs és közvetlen, se
                        hidegre, se melegre nem reagál hangban, beszél a betegről, előreengedi
                        Boronkayt, és utánuk jön dr. Bloch.</p>
                    <p>A princessz közben visszament emeleti új szobájába, és egy alacsony, nagyon
                        kövér, Viola nevű ápolónő mondja, hogy egy csengetésre ő jön, kettőre a
                        szobaleány.</p>
                    <p>Viola mindent tud. Kemény, mint egy alföldi haramia. Végre is ebbe a szobába
                        hozták volna Sávodit, az idült ízületi gyulladásával, és ez a taknyos
                        nyolcvan pengőt vett ki a zsebéből. A szanatóriumban mindig mindenki mindent
                        tud, tehát az egész emelet tudja, hogy a kertre nyíló virágnak kinyílt a
                        csipája, mert megtudott valamit a Berényi-ügyről, és itten erőszakoskodik.
                        Pénze nincs. Hitelbe vette a Darlingot. Szabó Gusztávval éjszaka a kertben
                        mászkált, ezt Emmától tudják.</p>
                    <p>Szép kis első emeleti fürdőszobás lakó, aki egy boyjal éjszaka a kertben
                        mászkál.</p>
                    <p>Boronkay közben elmondja a véleményét Wallensteinnek, és leérnek a liften a
                        földszintre. C‑ét kell adni a nőnek, és megint C-ét, ascorbinsavat, itt a
                        természetnek kell segíteni, és az orvos csak éppen hozzányúlhat.</p>
                    <p>- A főorvos urat várják a beszélgetőben.</p>
                    <p>Kikíséri Boronkayt a kapuig, szívélyesen elbúcsúzik, és visszatér a
                        beszélgetőbe, ahol egy civil úr ül.</p>
                    <p>- Ladányi kapitány. Az ékszer ügyében jöttem, és szeretnék beköltözni mint
                        lakó a szanató­riumba, hogy megfigyeljem a betegeket.</p>
                    <p>- Dr. Wallenstein. Kitűnőnek tartom kapitány úr elgondolását.</p>
                    <p>- Van valami gyanúja főorvos úrnak?</p>
                    <p>Wallenstein elgondolkozik. Habozik.</p>
                    <p>- Nem, senkire se gyanakszom... Feri kérem, Ladányi doktor úr egy első
                        emeleti fürdőszobás szobát kap... Bocsánat, most még van egy súlyos
                        betegem...</p>
                    <p>Bloch mellette áll, és nem érti. Ugyanis tökéletesen befejezték a vizitet.
                        Wallenstein ránéz. Időnként ránéz Blochra, szánakozva és rosszallóan. Azután
                        azt mondja:</p>
                    <p>- Szeretném, ha négy-ötször benézne Berényinéhez.</p>
                    <p>És megy. Hová? - gondolja dr. Bloch. Hová? - gondolja Torbágy sebész, aki a
                        műtőbe készül. Miféle súlyos betege van? Hová? - gondolja Feri.</p>
                    <p>Értetlenül nézik, amíg elnyeli a forduló. Feri odaszól Szabó Gusztávnak:</p>
                    <p>- Ladányi dr. úrnak a 136-ost!</p>
                    <p>Wallenstein beszáll a liftbe, és azt mondja a boynak:</p>
                    <p>- Vigyen az első emeletre, és mutassa meg Kovács Ágnes szobáját. Amíg nem
                        jelentkezem, csak igen sürgős ügyben zavarjanak.</p>
                    <p>Kopog. Benyit. Nézik egymást a princesszel. Azután Wallenstein nyugodtan
                        megszólal:</p>
                    <p>- Hová tette a nyakláncot?</p>
                    <p> </p>
            </div>
            <div type="group">
                <head>Nyolcadik fejezet</head>
                <head>Az ügyet tisztázzák úgy, hogy még zavarosabb lesz</head>
                <div type="chapter" >
                                       <head>1.</head>
                    <p>A princessz a térdén könyökölt, és úgy nézte Wallenstein főorvost.</p>
                    <p>- Nem hallotta, mit mondtam?</p>
                    <p>- Ha nem hallottam volna, az a Zebegényire tartozna, mert ő a fülész. De
                        hallottam, amit kérdezett. Csak nem feleltem.</p>
                    <p>- Hová tette a nyakláncot?</p>
                    <p>Gondolkozott. Végül azt mondta:</p>
                    <p>- Elástam.</p>
                    <p>- Szóval beismeri?</p>
                    <p>- Mit? Hogy elástam?</p>
                    <p>- Nézze... Maga sok zagyvaságot csinál, de nem buta lány. Délelőtt egy
                        kosztümöt kapott Szerémynétől. Más nem járt a szobájában. Ugyanakkor eltűnt
                        egy nyaklánc. Szeretném megkímélni magát...</p>
                    <p>- Mitől akar engem megkímélni?</p>
                    <p>- Az ügyben természetesen nyomozás folyik. A gyanú a barna kosztüm miatt
                        magát fogja terhelni.</p>
                    <p>- Az lehet. Akkor én majd beperelem és feljelentem a szanatóriumot, mivel
                        engem gyanú terhel. Mert ez nem olyan egyszerű.</p>
                    <p>Wallenstein nézte, járkált egypár lépést.</p>
                    <p>- Mondja meg őszintén, tud valamit a nyakláncról? A Szerémyné nyaklánca
                        kétszázezer pengőt ér. Ez a szanatórium óriási érték, jól is megy, de ha meg
                        kell fizetni a nyakláncot, az csőd. Itt nincs mobil kétszázezer pengő.
                        Százezer se. Nagyon nagy kiadással dolgozunk.</p>
                    <p>Komolyan beszélt a leánnyal, szelíden, szomorúan.</p>
                    <p>- Így kellett volna kezdeni. Nem tudok róla semmit. Tegnap este, amikor
                        átmentem az éttermen, láttam ott ülni ezt a Nagyságos Asszonyt, és egy
                        gyönyörű nyaklánca volt. Egy csomó szép, nagy briliáns. Egy öreg alakkal
                        beszélt. Biztosan az Elek nevű, aki mindig meg­menti. És ma reggel már nem
                        volt rajta a nyaklánc. Tehát tegnap estétől ma reggelig minden­kinek alibit
                        kell itten igazolni. Nekem persze nincs, mert én sokfelé jártam, és sokszor
                        egyedül. De ez nem számít, mert én nem vittem el a nyakláncot. Mostan az a
                        kérdés, kinek nincsen alibije tegnap estétől ma délelőttig. Illetve kinek
                        nincsen egy félórája vagy egy órája bizonyít­ható, hogy ezt hol töltötte,
                        kivel és mikor. Ezt kell magának megállapítani. Egy Szabó Gusz­távnak se
                        lesz alibije, de az se lopta el a nyakláncot. Nagyrészt velem volt. Aztán
                        megverte a barátnőjét, és megállapodott vele, hogy eladja a
                        motorkerékpárját, és ad neki nyolcszáz pengőt. Nem sok, de ettől a fiútól
                        éppen elég. Találni kell egy embert, aki megfordult az éjjel a
                        szanatóriumban, és eltávozott innen anélkül, hogy beszélt volna valakivel.
                        Vagy felment a szobájába. Szóval valaki, akinek nincs alibije.</p>
                    <p>Mereven nézték egymást Wallensteinnel. A főorvos nem szólt semmit. Vagy egy
                        perc múlva mondta csak:</p>
                    <p>- Különben hogy van?</p>
                    <p>- Elég jól. Szeretném, ha Pipi nővér kerülne erre az emeletre ápolónőnek,
                        szeretnék vacsorára gulyáskrumplit, és szeretném, ha holnap délelőtt
                        megmasszíroznának. Engem gyomorpana­szokkal hoztak be a Trombita-szállóból,
                        de most már nem merek panaszkodni, mert nincs egy sebész az intézetben,
                        akivel szükség esetén kivetetném a vakbelemet. Én itt maguknál nem lehetek
                        beteg. Csak az Udvarhelyivel vagyok jóban. Azt pedig hozzám nem hívják
                        ki.</p>
                    <p>- Szeretném, ha megkerülne az a nyaklánc... - mondta Wallenstein.</p>
                    <p>- Minek szeretné? Magának nagy praxisa van, nagy vagyona, megél a szanatórium
                        nélkül is. Minek magának szanatórium?</p>
                    <p>Kopogtak. Az egyik boy volt.</p>
                </div>
                <div type="chapter">
                    
                    <head>2.</head>
                    <p>Dr. Ladányi kapitány elkezdte a nyomozást. Először természetesen a Nagyságos
                        Asszonyt hallgatta ki.</p>
                    <p>- Neve?</p>
                    <p>- Kérem, kapitány úr, az eljárás személyi adatai nyilvánosságra kerülnek?</p>
                    <p>- Amennyiben a nyilvánosságra tartoznak bizonyos részek. A személyi adatokat
                        nem szokta részletesen kiadni a rendőrség.</p>
                    <p>- Nevem Grecsák Paulina.</p>
                    <p>- Hm... Ön mint Szerémyné...</p>
                    <p>- Szerémyvel nem esküdtem meg, mert férjem, Dorgai Artúr akkor Londonban
                        volt, és nem akart válni. Szerémy kiutazott hozzá, megbeszélte a válást, de
                        Artúr harmincezer pengőt kapott tőle, hogy váljon.</p>
                    <p>- Nem tartozik az ügyre, de kissé homályos. Valaki vagy válik, vagy nem. A
                        válás oka nem lehet anyagi igény.</p>
                    <p>- De Artúr azt állította, hogy ennyit ölt bele a közös lakásba, amit nekem
                        hagyott. Szerémy ezt kifizette és hazajött, de rövidesen meghalt, mielőtt
                        még az ítéletet meghozták volna.</p>
                    <p>- Tehát elvált férjének a nevét hordja?</p>
                    <p>A Nagyságos Asszony elpirul.</p>
                    <p>- Nem... Artúr tehetetlen dühében, mert blamírozni akart, követelte az
                        ítéletben, hogy nevének viseléséről lemondjak. - Biggyedt szájjal
                        felrántotta a vállát. - Persze hogy lemondtam. Vegye megtiszteltetésnek, ha
                        viselem a nevét. Így azután leánykori nevemet, a Grecsák Paulinát hordom.
                        Apám, Grecsák Ágost tekintélyes ember volt. London-New Yorkkal levelezett,
                        hites angol követségi tolmács volt, és ő hozta be Magyarországra az első
                        légnedvesítő találmányt, amit ma is alkalmaznak.</p>
                    <p>A kapitány ivott egy korty vizet.</p>
                    <p>- Neve?</p>
                    <p>- Szerémy Flóra. Ez nem az elhalt vőlegényem nevének jogtalan használata.
                        Énekesnő voltam, tehát jogomban áll művésznevet használni. Ilyen néven
                        képezték a hangomat, és volt egy behirdetett önálló estém a Zeneakadémián.
                        Sajnos elmaradt, mert az ügynök sikkasztott. Kétszáz jeggyel nem számolt
                        el.</p>
                    <p>A kapitány rágyújtott egy cigarettára.</p>
                    <p>- Szeretném a feljelentését megismerni, és jegyzőkönyvbe venni. Öntől egy
                        nyakéket loptak itt a szanatóriumban...</p>
                    <p>- Kérem, azt én nem...</p>
                    <p>- Szíveskedjék végighallgatni.</p>
                    <p>- Tessék. Nincs egy szál gyufája kapitány úrnak?</p>
                    <p>A kapitány felkattintotta az öngyújtóját. A Nagyságos Asszony rágyújtott,
                        eligazította ruhája ujját a fotel karfáján, és szomorú arcából, rózsaszín
                        orrlikain át, művészi füstöt fújt. A kapitány megtörölte homlokát.</p>
                    <p>- Neve?</p>
                    <p>- Szerémy Flóra... született Grecsák Paulina.</p>
                    <p>- Elvált?</p>
                    <p>- Igen.</p>
                    <p>- Ismét férjhez ment?</p>
                    <p>Hosszú szünet.</p>
                    <p>- Csak egyszer voltam férjnél. Kérem, ezt tessék hivatalos titoknak
                        venni.</p>
                    <p>- Ha megkérhetem, csak a feltett kérdésekre feleljen, asszonyom, hogy tiszta
                        képem legyen az ügyről.</p>
                    <p>- Kérem...</p>
                    <p>Hosszú füstfelhő szállt az orrlikaiból.</p>
                    <p>- Ön tegnap este viselte a tizenhárom gyémántból álló nyakláncot?</p>
                    <p>- Igen.</p>
                    <p>- Mikor látta utoljára?</p>
                    <p>Gondolkozott.</p>
                    <p>- Tegnap este, amikor levettem, és... eltűnt.</p>
                    <p>- Mikor vette le, és mikor tűnt el?</p>
                    <p>- Letettem az öltözőasztalra a láncot.</p>
                    <p>- Igen.</p>
                    <p>- Azután jött a boy. Hogy Elek őméltósága még egy percre kéret a hallba.
                        Ugyanis őméltósága sohasem jön fel a szobába.</p>
                    <p>- Szóval a boy kopogott, és a lánc az öltözőasztalon feküdt.</p>
                    <p>- Igen.</p>
                    <p>- Elek őméltósága várta a hallban?</p>
                    <p>- Igen. A boy nyitva hagyta a liftet. Őméltósága elfelejtette a kislányom
                        képeit átadni. Ugyanis van egy 15 éves kislányom...</p>
                    <p>- Szóval, ön a hallban volt, azután visszatért a szobájába?</p>
                    <p>- Úgy van. És a lánc már nem volt az öltözőasztalon.</p>
                    <p>- Mennyi idő telt el a távollétében?</p>
                    <p>- Nyolc-tíz perc. Mert még váltottunk egypár szót Elekkel. Ugyanis
                        csütörtökön teára megyünk Vorec bárónőhöz...</p>
                    <p>- Amikor feljött, nyomban látta, hogy a lánc eltűnt?</p>
                    <p>- Nem. Azt gondoltam, hogy már elzártam a szekrénybe, mert a lánc nem volt
                        már az öltöző­asztalon. Ma, amikor az ékszerdobozt elővettem, megdermedten
                        láttam, hogy a lánc nincs ott, és akkor jutott eszembe, hogy mikor
                        visszajöttem, már nem volt a lánc az asztalon, és én nem is raktam tegnap
                        el.</p>
                    <p>- Hogyan csukta be az ajtót távozáskor?</p>
                    <p>- Nem is figyeltem meg. Úgy hiszem, kilincsre. Nem szoktam nyitva hagyni. És
                        bezárni sem.</p>
                    <p>- A boy önnel ment?</p>
                    <p>- Igen. Nyitva hagyta a liftajtót.</p>
                    <p>- Gyanakszik valakire asszonyom?</p>
                    <p>Szerémyné elgondolkozott.</p>
                    <p>- Nem. Senkire sem.</p>
                    <p>- Köszönöm. Ez most elég egy időre, de szükséges lesz még bizonyára, hogy
                        kihallgassam.</p>
                    <p>- Kérem. Nekem hihetetlen veszteség. Az egyetlen komoly, nagy érték, ami még
                        megmaradt szegény Szerémy jóságából. Úgyszólván koldus lettem... Három
                        ügynök hónapok óta keres vevőt az értékes láncra.</p>
                    <p>- Megfordult valaki a szobájában, akit anyagi helyzete különös kísértésbe
                        hozhatott?</p>
                    <p>Ismét elgondolkozott.</p>
                    <p>- Dr. Bloch elvált felesége szembejött a folyosón, égszínkék pizsamában. Egy
                        boyjal. De a világért sem állítom.</p>
                    <p>Felírta a jegyzetei közé: “Dr. Bloch első felesége. Boy(?)”</p>
                    <p>- Egy pillanat. Nem tudja, hogy melyik boy volt?</p>
                    <p>- Szabó Gusztáv. Magas, szőke fiú. Az én emeletemen van szolgálatban.</p>
                    <p>- Köszönöm.</p>
                    <p>Most kihallgatják Pipi nővért, aki az éjjel inspekciós volt az emeleten.</p>
                    <p>- Megfordult valaki éjszaka az emeleten? - kérdezi a kapitány.</p>
                    <p>- Szabó Gusztávot láttam. Csak éppen eltűnt a fordulóban.</p>
                    <p>- Megközelíthette-e Szerémyné szobáját?</p>
                    <p>- Akkor nem.</p>
                    <p>- Mi az, hogy akkor nem?! Később megközelíthette? Elment maga valahová?</p>
                    <p>Habozás.</p>
                    <p>- Igen... Én kíváncsiságból... Egy ápolónőt láttam leosonni az étterem felé,
                        és kíváncsi voltam, hogy ki az.</p>
                    <p>- És ki volt az?... Min gondolkozik? Ki volt az?</p>
                    <p>- Nem tudom.</p>
                    <p>Ez hazudik - gondolja a kapitány. Tudja, hogy ki volt az az ápolónő, aki
                        elhagyta a helyét, és az étterembe ment éjjel, de nem akarja megmondani.</p>
                    <p>- Hogy hívják?</p>
                    <p>- Zlinek Zsófia. Pipi nővérnek neveznek itt.</p>
                    <p>- Magát még kihallgatom. Maga titkol valamit. Figyelmeztetem, hogy ha
                        megtévesztő vallomást tesz, nagyon megütheti magát.</p>
                    <p>Pipi nővér hallgat. A bűnügynek nem használna, ha elmondja, ki volt az
                        ápolónő. Aki Torbágy sebésszel találkozott, viszont az illetőt kidobnák.</p>
                    <p>Következik Szabó Gusztáv.</p>
                    <p>- Milyen minőségben van itt alkalmazva?</p>
                    <p>- Úgynevezett boy vagyok, a liftet kezelem, cipőket pucolok, és napozóágyakat
                        viszek a vendégek után, ha ezek kívánják.</p>
                    <p>- Hány iskolát végzett?</p>
                    <p>- Hat gimnáziumot.</p>
                    <p>- Volt más mestersége?</p>
                    <p>- Sofőr voltam. Szerelést tanultam. A szürke taxinál dolgoztam, de családos,
                        idősebb kollégáim miatt leépítettek. Ezeket megtartották. Egy volt gazdám
                        beprotezsált ide boynak.</p>
                    <p>- Maga azon a folyosón járt éjjel, ahol a lopás történt.</p>
                    <p>- Az új kisegítő nővért vezettem az első emeletre, mert nagybeteget hoztak,
                        és keresték a kisegítő nővért, aki csak másnap lépett szolgálatba.</p>
                    <p>- Elmehet. Kérem a portást.</p>
                    <p>Jött Feri.</p>
                    <p>- Tud valami érdemlegeset mondani?</p>
                    <p>- Én a földszinten vagyok, és amikor vége a szolgálatnak, motoron kimegyek
                        Óbudára, ahol családi házam van.</p>
                    <p>- Szabó Gusztáv nem volt szolgálatban azon az emeleten, és mégis megfordult
                        ott. Azt állítja, hogy a kisegítő nővér társaságában csak áthaladt az
                        emeleten.</p>
                    <p>Feri gondolkozik. A kapitány odavágja a ceruzáját.</p>
                    <p>- De a mindenségit neki, ne gondolkozzanak itt a válaszokon! Tessék egyenes,
                        becsületes válaszokat adni!</p>
                    <p>- Hát kérem, úgy volt, hogy én véletlenül a mosónőnek akartam utasítást adni,
                        és láttam, hogy Szabó Gusztáv azzal a hölggyel lemegy a sötét
                        tálalókonyhába, ahonnan egy ételhordó lift működik. Ezt a liftet működésbe
                        hozták. Többet nem tudok.</p>
                    <p>- Elmehet. Kéretem Pencsik felügyelő urat, és Szabó Gusztáv jöjjön
                        vissza.</p>
                    <p>Szabó Gusztáv visszajön, és azt is látja, hogy egy bajuszos, kampósbotos
                        ember áll a szobában.</p>
                    <p>- Szabó Gusztáv! Maga hazudott! Maga lement azzal a hölggyel a
                        tálalókonyhába, és a tálaló­liften felhúzta az emeletre. A lány ellopta a
                        nyakláncot, és ismét visszatért a tálalókonyhába.</p>
                    <p>- Kapitány úr téved.</p>
                    <p>- Én nem tévedek! Pencsik! Ezt az embert őrizetbe venni!</p>
                    <p>Szabó Gusztáv nyugodtan állt. Ki kell rakni minden holmit a zsebéből.
                        Előkerül a tárca.</p>
                    <p>- Adja csak ide... - mondja a kapitány a felügyelőnek, megemeli a tárcát. Nem
                        kétséges, hogy arany. Feláll, és a fiú elé lép.</p>
                    <p>- Honnan vetted ezt a tárcát?</p>
                    <p>- Kaptam.</p>
                    <p>- Kitől?</p>
                    <p>- Azt nem mondom meg. Különben megmondom: én ezt a tárcát loptam.</p>
                    <p>- Gondoltam... Pencsik, a tárcát itthagyja nálam. Ezzel majd horogra kerül a
                        bűntárs. A fiút előállítja a főkapitányságon, megnézik a nyilvántartóban
                        minden adatát, és őrizetbe veszik.</p>
                    <p>Szabó Gusztávot megkötözik, úgy tolják rá a felöltőt, hogy a keze fedve
                        legyen, és Pencsik felügyelő elvezeti a hátsó ajtón át. Ebben a pillanatban
                        bejön Wallenstein.</p>
                    <p>- A fiút őrizetbe vették? - kérdezi nyájasan, inkább érdeklődve, mivel nincs
                        joga belefolyni a nyomozásba. A kapitány azonban tekintettel van a
                        szanatórium hírére, és szívesen belevonja az igazgatókat.</p>
                    <p>- Az ügytől függetlenül a fiúnál találtunk egy aranytárcát, amiről beismerte,
                        hogy lopta. Talán tudja majd, hogy melyik vendégéről van szó.</p>
                    <p>Megmutatja a tárcát Wallensteinnek. A főorvos megnézi, először kívülről
                        óvatosan végigsimítva, mint valami beteget, szinte megkopogtatja, azután
                        kinyitja.</p>
                    <p>- Annyi bizonyos, hogy a tárcában levő ajánlás és aláírás a svéd
                        trónörököstől származik. A tárcát három év előtt láttam egy tüszős
                        mandulalobbal kapcsolatban. Gróf Waciszláv tulajdona.</p>
                    <p>- Mikor tartózkodott a gróf utoljára a szanatóriumban?</p>
                    <p>- Az éjjel. És ugyanazon az emeleten, ahol a lopás történt.</p>
                    <p>- Kérem, küldjék ide azt a kisegítő nővért, aki Szabó Gusztáv társaságában
                        volt a lopás idején.</p>
                    <p>- Csak egy kisegítő nővért alkalmaztunk, Borbálát. - És csenget. - Nem
                        parancsol a kapitány úr egy konyakot vagy valamit?</p>
                    <p>- Köszönöm. Az eset egyszerűnek látszik.</p>
                    <p>- Igen, igen... - mondja elgondolkodva Wallenstein - nem ritka eset azonban,
                        hogy szövőd­mények lépnek fel - és a belépő nővérhez fordul. - Küldjék fel
                        Sefcsik Borbálát, az új kisegítő nővért.</p>
                    <p>Jön Sefcsik Borbála. Krumpliorra van, a haja vörös, és olyan a válla, mint
                        egy díjbirkózónak.</p>
                    <p>- Nézze, fiam... - mondja a kapitány - Szabó Gusztávot őrizetbe vettük.
                        Bevallotta, hogy maga lopta el a nyakláncot, felhúzta az éthordó liften, és
                        újra leeresztette a konyhába. Ha most szépen mindent beismer, ezzel enyhíti
                        a büntetését...</p>
                    <p>A krumpliorrú, vörös nő nyitott szájjal áll. A kapitány már látja, hogy baj
                        van. Ez a buta nő nem ilyen színésznő. Két kezét a mellére teszi, felhúzza a
                        vállát, és azt mondja:</p>
                    <p>- Kérem szépen... én éjszaka két nővérrel együtt háltam abban a repedezett
                        házban, amelyet a Feri portás említett, és reggel a konyhában voltam
                        kisegíteni. Pedig ez nem is kötelező. Nekem csak beteg mellett lenne
                        dolgom.</p>
                    <p>- Ne fecsegjen! Ismeri Szabó Gusztávot vagy nem?</p>
                    <p>- Nem... - mondja ijedten.</p>
                    <p>- Kérem, főorvos úr, szeretném kihallgatni a portást és a két nővért, akikkel
                        ez a lány állítólag együtt aludt, tehát az alibijét igazolják.</p>
                    <p>Wallenstein főorvos csenget.</p>
                    <p>- Feri portás jöjjön és a két nővér a régi dépendance-ból.</p>
                    <p>- Kérem - mondja a krumpliorrú -, én a Szent István Kórházban voltam, és
                        Pétery úr őméltósága saját zsebéből egészítette ki a fizetésemet, csakhogy
                        visszatartson, olyan hírhedt ápolónő vagyok, és a Pétery úr őméltósága, aki
                        nyilvános és nagyon rendes...</p>
                    <p>- Hallgasson! Ha ártatlan, nem lesz semmi baja. - Feri portáshoz fordult. -
                        Ezt a nőt látta maga Szabó Gusztávval a melléklépcsőn lemenni a
                        tálalókonyhába?</p>
                    <p>- Hát, azt nehéz így megmondani... Nem volt ormótlan a nő, az biztos...</p>
                    <p>- Kérem, énrajtam most három szoknya van, mert...</p>
                    <p>- Hallgasson! - rivallt rá a kapitány. Most jött a két nő.</p>
                    <p>- Maguk ezzel a nővérrel együtt töltötték az éjszakát?</p>
                    <p>- Igen...</p>
                    <p>- Lehetséges, hogy maguk mélyen aludtak, és elhagyta a szobát?</p>
                    <p>- Kizárt. Én nagyon éberen alszom, és különben is, ha kinyitják az ajtót,
                        mindenütt ketyegni kezd, mert ott valamikor az idegosztály volt... - És
                        akadozva hozzáteszi. - Még most is van ott két-három idegbeteg, úgyhogy
                        nehéz elképzelni...</p>
                    <p>- Ne arról beszéljen, amit elképzelni nehéz! Lehetséges, hogy elhagyta a
                        hálóhelyet?</p>
                    <p>- Kérem - szólt közbe Feri -, szabad valamit mondanom?</p>
                    <p>- Tessék!</p>
                    <p>- Ez a hölgy nem is fér el a tálalólift deszkáján. Sokkal kisebb és soványabb
                        kellett hogy legyen az illető.</p>
                    <p>- Kérem, nekem a blúz alatt most egy dzsemper is van...</p>
                    <p>- Hallgasson! A három nővér elmehet! Portás, maga velem jön, megnézzük azt a
                        liftet.</p>
                    <p>Wallenstein néz, ezzel jelzi, hogy intézkedni nem akar a főorvossal, de
                        szintén jöhet, ha tetszik. Amikor a hallba érnek, ott ül Rubber Szilárd a
                        feleségével, továbbá Elek, a Nagy­ságos Asszony és Verőné. Hirtelen csend
                        lesz. A kapitány, a főorvos és a portás felmennek a liften. Megnézik a szoba
                        közelébe felérő tálalóliftet. A krumpliorrú ezen csakugyan nem férne el.
                        Akkor sem, ha nincs dzsemper rajta, és akkor sem, ha csak egy szoknyát
                        visel. A kapitány leereszti a liftet, megnézi, amint felér, kiszámítja, hogy
                        hány lépés a szobáig, ahonnan a nyaklánc eltűnt. Két perc alatt el lehet
                        lopni a nyakláncot, és visszakerülni.</p>
                    <p>- Azt a Pipi nővért kérem újra kihallgatni.</p>
                    <p>Ott áll előtte Pipi nővér. Remegve. A kapitány kombinációja az, hogy az a
                        bizonyos nővér, akit Pipi elsurranni látott, egy emelettel lejjebb
                        találkozott Szabó Gusztávval, lementek a melléklépcsőn a teakonyhához, innen
                        a fiú a tálalóliften felküldte a nőt.</p>
                    <p>- Felszólítom magát, hogy nyomban mondja meg, ki volt az a nővér, akit maga
                        éjszaka követett a folyosó fordulójáig! Figyelmeztetem, hogy ha ezt nem
                        teszi, akkor egy súlyos bűnügybe keveredik!</p>
                    <p>Pipi nővér mély lélegzetet vesz. Azután Wallensteinre néz.</p>
                    <p>- Anna nővér volt... A legszebb nővér...</p>
                    <p>- Ez nem tartozik a tárgyra! Hol teljesített szolgálatot Anna nővér?</p>
                    <p>- Ő a legügyesebb ápolónő - mondja Wallenstein -, a főhercegnőnél volt
                        szolgálatban.</p>
                    <p>- Anna nővért kérem. A kihallgatást szeretném zárt ajtók mögött
                        lefolytatni.</p>
                    <p>A kapitány előtt ott áll Anna nővér. A kapitány ismeri. Érdekes... Egy
                        szigeti, nagyon előkelő mulatóban látta ötórai teán, és egy társaságba
                        kerültek, bemutatták neki a nőt. Nem is sejtette, hogy ápolónő. Kemény dió.
                        Okos, intelligens, szép arc, hihetetlenül nyugodt, kissé arrogáns...</p>
                    <p>A kapitány az ilyen gyanúsítottakat jól ismeri.</p>
                    <p>- Azt hiszem, mi már találkoztunk valahol - mondja mosolyogva.</p>
                    <p>- Igen. Tavaly, Bródi vezérigazgató úr társaságában, a Nagyszálló
                        éttermében.</p>
                    <p>- Á! Igen, igen... Ez a Bródi azóta, úgy hallom, megnősült, és valami vidéki
                        üdülőt vett át. Nagyon szeretem az öreget...</p>
                    <p>Anna áll. Nem dől be a privatizálásnak. Mereven jelzi, hogy ő gyanúsított, és
                        mint gyanúsított nem bonyolódik magánérintkezésbe a kapitánnyal.</p>
                    <p>- Foglaljon helyet...</p>
                    <p>- Köszönöm.</p>
                    <p>Leült.</p>
                    <p>- Arról van szó, kérem, hogy magát állítólag látták ezzel a kedves fickóval,
                        Szabó Gusztáv vagy hogy hívják, jóképű, okos gyerek...</p>
                    <p>- Ne fáradjon, kapitány úr! El fogok mindent mondani. Szabó Gusztávval engem
                        nem láthattak. A személyzettel csak hivatalosan érintkezem.</p>
                    <p>- No de mégis otthagyta éjszaka a betegét. Megjegyzem, az énrám nem tartozik,
                        de mégis­csak átsuhant az első emeleti folyosón...</p>
                    <p>- És Pipi nővér nesztelenül utánam jött. Rengett belé az épület.</p>
                    <p>A kapitány nevet. Talán jobban is, mint amennyire a tréfa tetszik. Ez kemény
                        dió, ez a nő.</p>
                    <p>- Szóval, végigment az emeleten, látta, hogy nyitva van a Nagyságos Asszony
                        ajtaja, becsuk­ta, és ment tovább...</p>
                    <p>- A jobb oldali folyosót meg sem közelítettem. Egyenesen az étterembe mentem,
                        mert tudtam, hogy Torbágy sebész ott tárgyal valakivel, egy vidéki
                        szanatórium dolgában. És tudtam, hogy délután beköltözött a szanatóriumba
                        Szegő Éva, egy művésznő, aki valamikor Torbágy sebész szerelme volt. Torbágy
                        sebészbe én szerelmes vagyok. Együtt jártunk az egyetemre, medika voltam, és
                        abba kellett hagynom, mert a szüleim tönkrementek. Ennek tíz éve. Azóta
                        Torbágy sebész... menyasszonya vagyok. Közben volt egy afférunk Szegő Éva
                        miatt. Azt hittem, hogy a Torbágy sebésszel szakítottak. Utóbb azonban
                        kiderült, hogy a művésznő egyáltalában nem szokott szakítani. Én lementem az
                        étterembe, hogy ezt megbeszéljem Torbággyal, és figyelmeztessen, hogy én ezt
                        a tíz évet nem azért kínlódtam végig...</p>
                    <p>- Köszönöm, köszönöm... most már emlékszem. Torbágy doktor úr is ott volt a
                        Szigeten. Szóval, ön Torbágy doktor úrral beszélt az étteremben?</p>
                    <p>- Igen. Közben belépett Szegő Éva. Tudtam jól, hogy Torbágynak itt a
                        szanatóriumban mennyire ártana a legcsekélyebb botrány is, tehát gyorsan egy
                        betegről kezdtem beszélni, mert Wallenstein főorvos úr úgy intézkedett, hogy
                        a 109-esnek ne adjunk altatót, amíg nincs tisztázva, hogy van-e belső
                        sérülése is. Ekkor megjelent a kisegítő ápolónő, és azt mondta, hogy
                        csakugyan nem lehet altatót adni, és mivel a művésznő két nőt látott, tehát
                        meg­nyugodott.</p>
                    <p>- Hogy nézett ki az a kisegítő ápolónő?</p>
                    <p>- Krumpliorra volt, vörös haja, sok szoknya lehetett rajta...</p>
                    <p>- Köszönöm. Torbágy sebészt fogom kérni. Legyen szíves a folyosón jobb felé
                        távozni, és a forduló előtt megvárni, míg a kihallgatás kezdődik.</p>
                    <p>Közben Wallenstein ismét bement a princesszhez.</p>
                    <p>- Ide figyeljen, fiam. Perceken belül ki fog derülni, hogy maga Szabó
                        Gusztávval lement a tálalókonyhába, és a liften feljött. Ez esetben
                        letartóztatják. Minden tekintélyemre szükség volt, hogy a személyzet ne
                        azonnal a magával kapcsolatos gyanúját közölje.</p>
                    <p>A princessz cigarettázott.</p>
                    <p>- Közben én is nyomoztam. Ki fogom nyomozni az egészet. Nagy szenzáció lesz.
                        Ennek az Anna ápolónőnek pofont is adtam. És megmondtam, hogy ha engem
                        belekever, akkor kap még kettőt.</p>
                    <p>- Okosabbnak képzeltem magát.</p>
                    <p>- Hogy érti ezt?</p>
                    <p>- Ez az a pont, ahol a kedves, idilli játéknak vége, és önnek elő kell állnia
                        azzal, hogy Szofi főhercegnő, aki a mentőkocsiban helyet cserélt - mondta
                        Wallenstein, a boszorkánymester, változatlan nyugalmával, és a princessznek
                        kiesett a szájából a cigaretta.</p>
                    <p>- Maga tudta?...</p>
                    <p>- Vigyázzon, főhercegnő, mert kiégeti a paplant...</p>
                </div>
            </div>
            <div type="group">
                <head>Kilencedik fejezet</head>
                    <head>Megindul egy gyors nyomozás</head>
                    <p>A kapitánynak közben kissé meggyűlt a dolga. A Nagyságos Asszony vallomása
                        alapján közölte dr. Blochhal, hogy elvált feleségét ki fogják hallgatni. Dr.
                        Bloch szerint lehet, hogy Margó megfordult az épületben, mert egy
                        unokanővére itt kezelteti magát, de kizárt dolog, hogy éjszaka mászkált
                        volna. Arról neki is van tudomása, hogy Szerémynével beszélt. Bizonyos
                        békítési kísérletek folytak.</p>
                    <p>A gyors módon beidézett dr. Blochné közölte, hogy igenis járt az épületben,
                        de este, és nagyon sajnálja, hogy ezt megtudták. A színházi titkár leánya,
                        akinek gépben van a lába, itt van, és ő meglátogatta. Tekintettel egykori
                        házasságára Bloch doktorral, minden feltűnést került.</p>
                    <p>- Ön elmondta Szerémynének, hogy szerelmi kapcsolata egy karnaggyal kis híján
                        házasságra vezetett.</p>
                    <p>- Nem karnagyról, hanem színházi titkárról volt szó, és egy Verőné nevű
                        hölgynek mondtam el, akivel közös fodrásznőhöz járunk. Nagyon csodálom, hogy
                        visszamondta.</p>
                    <p>- A rendőrség diszkréten nyomoz, és a nyomozás közben tudomásunkra jutó egyéb
                        adatokat nem hozzuk nyilvánosságra.</p>
                    <p>- Akkor bevallom, hogy csakugyan vége a színházi titkárral. Arra is tettem
                        célzást, hogy szívesen kibékülnék dr. Blochhal, de közvetítésre senkit nem
                        kértem fel.</p>
                    <p>- Amikor ön távozott az épületből, hány óra volt?</p>
                    <p>- Fél nyolc lehetett, sietnem kellett, az esti pénztár miatt. Dr. Blochhal
                        egyáltalán nem beszéltem, ez azért van, mert nem találkoztam vele.</p>
                    <p>Következett a krumpliorrú.</p>
                    <p>- Maga nem mondott igazat, maga éjszaka mégiscsak kint volt az épületből.</p>
                    <p>Elpirult.</p>
                    <p>- Kérem, én egy percre kiléptem az ablakon, mert a vőlegényem, a kapus, akart
                        velem beszélni, ő protezsált be ide.</p>
                    <p>A kapitány szédült. Véletlenül Blochné járt előző nap az épületben, és
                        véletlenül a krumpliorrú elhagyta egy pillanatra a hálóhelyét.
                        Szembesítették Annával.</p>
                    <p>- Ez az a lány, aki tegnap este az étterembe jött?</p>
                    <p>- Ez az - mondta Anna nővér nyugodtan. Mi történhet? A krumpliorrú tűzpiros
                        lett.</p>
                    <p>- Kérem, én sose láttam a nővért. Én csak hallottam, hogy mindenkivel
                        kikezd...</p>
                    <p>A kapitány erélyesen csapkodta az asztalt.</p>
                    <p>- Csend legyen. Torbágy sebészt!</p>
                    <p>A sebészt négyszemközt hallgatta ki.</p>
                    <p>- Ön tegnap este, körülbelül abban az időben, mikor a lánc eltűnt, az
                        étteremben beszélgetett Anna nővérrel.</p>
                    <p>- Ez igaz.</p>
                    <p>- Hivatalos ügyben?</p>
                    <p>- Nem. Anna nővér a menyasszonyom.</p>
                    <p>A kapitány egy ceruzával játszott és gondolkozott.</p>
                    <p>- Úgy tudom, valami féltékenységi jelenet is volt. Ön féltékeny volt Szabó
                        Gusztávra?</p>
                    <p>Torbágy vállat vont.</p>
                    <p>- Ugyan... Anna féltékeny volt, mert délután új lakó költözött be, akivel
                        valamikor sokat mutatkoztam együtt... Egy művésznő. Anna lejött egy percre,
                        amíg a főhercegnő aludt, és követelte, hogy tartózkodjam a művésznővel való
                        érintkezéstől. Közben jött a művésznő, és közben jött az új éjjeles nővér,
                        aki zavarunkból kisegített.</p>
                    <p>Behívták a krumpliorrút.</p>
                    <p>- Ez volt az - mondta Torbágy. - Jött és úgy tett, mintha Anna nővérrel
                        együtt egy beteg felől érdeklődne.</p>
                    <p>- Engem látott a doktor úr?! Engem látott a doktor úr, amióta cselédkönyves
                        volt a Szent Istvánban? Kérem, kapitány úr, itt arról van szó, hogy rám
                        kennek mindent...</p>
                    <p>A kapitány az asztalra csapott.</p>
                    <p>- Menjen ki! - Miután a krumpliorrú kiment, sokáig gondolkozott. - Miért
                        állítja ez a lány olyan határozottan, hogy maguk nem őt látták?</p>
                    <p>Torbágy vállat von. Amikor kiment, egyenesen Wallensteinhez sietett.</p>
                    <p>- Kérlek, minden úgy történt, ahogy akartad, azt az elárusítólányt nem
                        említettük. De végre is csak belekerül az ügybe... Akárhogy akarod
                        kímélni.</p>
                    <p>Wallenstein gúnyos mosollyal lebiggyesztette a száját, és kifújt egy kis
                        füstöt, egyenesen Torbágy arcába.</p>
                    <p>- Vedd tudomásul, ha az a kis elárusítólány belekerül az ügybe, akkor nincs
                        ügy, és nincs szanatórium, és nincs semmi... Akkor kifizetünk kétszázezer
                        pengőt, és született Grecsák Paulina visszavonja a feljelentést...</p>
                    <p>Torbágy sápadt volt.</p>
                    <p>- Persze, neked könnyű. Te feleségül veszed a Providec Ilust a két házával,
                        és fütyülsz mindenre. De ebbe a kifizetésbe a részvénytársaságnak is lesz
                        beleszólása.</p>
                    <p>- Nem lesz. És nem kell úgy megijedni mindjárt. Részint, meglesz a nyaklánc,
                        részint, egyedül Szegő Éva vallhatna terhelően...</p>
                    <p>- És?</p>
                    <p>- És nem fog terhelően vallani. Majd itt lakik egypár hónapig. És majd nem
                        derül ki róla az éjszakai jelenet, amikor ti meg akartátok ölni egymást
                        Berényivel...</p>
                    <p>- Ezt honnan tudod?</p>
                    <p>Egy nővér jött.</p>
                    <p>- Kérem, előkészítettük a beteget, Torbágy sebész urat a műtőben várják.</p>
                    <p>- Ezt honnan tudod?!</p>
                    <p>- Egyelőre vedd ki a Berényi vakbelét, és jó lesz, ha valami csillapítót
                        veszel be. Udvarhelyi szerint nem fúródott át, de nem közönséges műtét, ha
                        akarod, elhívjuk Boronkayt konzultálni.</p>
                    <p>- Köszönöm! Felesleges!</p>
                    <p>És búgott a lift, és ment a műtőbe, és kefélte sokáig a körmeit, és
                        gondolkozott, hogy honnan tudja Wallenstein főorvos, ami Berényivel volt.
                        Wallenstein felment a princesszhez, aki szomorúan ült az ágyon.</p>
                    <p>- Eddig siker! Megkíméltük magát, főhercegnő. Úgysem terhelő a vallomás erre
                        a krumpliorrú, új ápolónőre. Csak Szabó Gusztávnak ne járjon el a szája a
                        rendőrségen.</p>
                    <p>A princessz kiugrott az ágyból.</p>
                    <p>- Szabó Gusztáv a rendőrségen van?!</p>
                    <p>- Igen. Valami aranytárca miatt. Azt mondta, hogy lopta.</p>
                    <p>- Nem igaz! Én adtam neki! A Waciszláv tárcája! Azonnal sürgönyözzön a
                        Waciszlávnak, intézkedjen a rendőrségen, hogy a tárcája miatt ne tartsák ott
                        a Szabó Gusztávot.</p>
                    <p>- Nagyon nehéz lesz. Ha egyszer beismerte, hogy lopta.</p>
                    <p>- Azért tette, mert gentleman! Mert azt hitte, hogy engem bajba sodor
                        különben. Tessék azonnal segíteni Szabó Gusztávon. Waciszlávot Bukarestben
                        utoléri a sürgöny.</p>
                    <p>És öltözött. És nézte Wallensteint, aki a hallgató gumicsövét az ujjára
                        csavarta, és gondolko­zott.</p>
                    <p>- Maga megjegyezte három év előtt az én arcomat? - kérdezte a princesszt.
                        Wallenstein bólintott.</p>
                    <p>- Miért jegyezte meg az én arcomat?</p>
                    <p>- Jó arcmemóriám van. Egyelőre ne menjen ki ebből a szobából. Sikerült
                        elintézni, hogy a maga neve nincs benne a dologban. Majd én sürgönyözök
                        Waciszláv grófnak, hogy kirántsuk ezt a Szabó Gusztávot. És, azt hiszem,
                        meglesz a nyakék is. Az egyik tettes már megvan.</p>
                    <p>- Kicsoda?</p>
                    <p>- Hát ide figyeljen... Nem olyan egyszerű a dolog. A Berényiné valami módon
                        magához tért hajnalban, és ment a férjét keresni. Ez lent ült az étteremben
                        Torbággyal, konyakot ittak. Berényiné csinálta az egészet. Hallotta lentről
                        egy londiner hangját, hogy vigyenek Stambult Szegő Évának a 125-be. Ment
                        Szegő Évához. Most csak még egyet nem tudok. Szegő Éva gyanútlanul jött ki a
                        szobájából, és... közben én is végeztem néhány kihallgatást, kezében volt a
                        nyaklánc. A beteg asszony azt hitte, hogy Berényi vette, az ő pénzéből,
                        hisztériás rohamot kapott, elvette a nyakláncot a nőtől, Szegő Éva
                        elmenekült, a beteg nő folyosókon át követte... Valahol a beteg asszony
                        elájult, és kivették a kezéből a nyakláncot. Anna nem tehette, mert ő
                        ugyanakkor lent volt Torbágy sebésszel. Pipi nővér találta meg az ájult nőt,
                        de akkor már nem volt kezében a lánc. Pipi nővér sem tehette. Nem tesz
                        ilyet.</p>
                    <p>- Miért aggódik maga? Fél, hogy elveszíti a szanatóriumát? Mondja, egyáltalán
                        minek magának ennyi pénz?</p>
                    <p>- Fontos a pénz. Kell. Mi fontos különben?</p>
                    <p>- Maga nem hisz abban, hogy sokat tud?</p>
                    <p>- Nem. Az ember nem tud sokat. Senki sem tud sokat. Ez az igazság. Az emberek
                        hisznek bennem, és én hagyom őket...</p>
                    <p>- Hát ez nem igaz. Láttam, amikor bejött ahhoz az asszonyhoz, és
                        belevágott...</p>
                    <p>Lebiggyesztette a száját.</p>
                    <p>- Szerencse. Ugyanannyit tudok ebben a nyakláncügyben. Fölény. Miért jó
                        magának, hogy ez a kis elárusítólány a görög herceggel flörtöl?</p>
                    <p>- Mert nem érdekel... a görög herceg. Három éve, amikor itt álltam, azt
                        mondtam, jó lenne egyszer bejönni ebbe a szanatóriumba, és nem betegnek
                        lenni. - És gyorsan hozzátette: ‑ Persze nem úgy, hogy a Torbágy
                        megoperáljon.</p>
                    <p>Wallenstein megfogta a lány kezét.</p>
                    <p>- Megteszi nekem, hogy itt marad a szobában? Nem mozdul ki. Nem fogják
                        belekeverni... Én vigyázok...</p>
                    <p>- És kicsoda az a maga menyasszonya?</p>
                    <p>Wallenstein arca elborult.</p>
                    <p>- Egy tőzsdei tanácsos leánya.</p>
                    <p>- Van két háza... - mondta gúnyosan a hercegnő, és tele lett a szeme könnyel.
                        - Van neki két háza, magának lesz tizennégy autója, és este tizenegyig fog
                        dolgozni, amíg idegösszeroppa­nást nem kap, és elutazik Engadinba egy
                        hónapra, azzal a kis, félig púpos nővel... És a lapok megírják.</p>
                    <p>- Maga honnan tudja... hogy milyen?</p>
                    <p>- Láttam. Beszéltem vele! Itt bent volt a szanatóriumban, titokban! Éjszaka!
                        Mert féltékeny magára! Mert jól tudja, hogy magának csak a házai kellenek...
                        és hordja el magát! Takarodjon ki innen! Takarodjon! - sikoltotta
                        toporzékolva. - Hordja el magát, Wallenstein főorvos úr!</p>
                    <p>Wallenstein elment. A főhercegnő magára kapta a köpenyét, és felsietett az
                        emeletre. A főhercegi folyosó el volt zárva.</p>
                    <p>- Erre most nem lehet... kegyeskedjék...</p>
                    <p>- A főorvos úr küldött! - félretaszítja a barna ruhást, és kopogás nélkül
                        egyenesen benyit a hercegnőhöz.</p>
                    <p>Anna nővér a másik szobában ilyenkor Zweiget olvas, és minden cuppanásra
                        unottan lebiggyeszti a száját. Unalmasak.</p>
                    <p>Egyszerre azonban, mint a szélvész, berohan valaki. Azt mondja görögül a
                        hercegnek:</p>
                    <p>- Kérem, tessék átmenni a másik szobába, nekem beszélnivalóm van a
                        főhercegnővel, a szanatórium görög tolmácsa vagyok.</p>
                    <p>A madárfejű, szőke herceg áll, mint egy sóbálvány.</p>
                    <p>- Ne meresztgesse a szemeit. Aztán majd magával is beszélek. Most a
                        hercegnővel kell beszélni.</p>
                    <p>- De hiszen a hercegnőnek nem szabad beszélni... - hebegi a főherceg.</p>
                    <p>- Olyan a polipja, hogy csak franciául meg görögül nem szabad neki.</p>
                    <p>A főherceg átmegy a szomszéd szobába. Anna behajtja a Fouché című könyvet,
                        sóhajt, mosolyog és feláll. De a madárfejű főherceg int, hogy csak maradjon.
                        És idegesen sétál. Mi ez?</p>
                    <p>Zimm, zumm!</p>
                    <p>Valaki két pofont kapott odabent, ez kétségtelen.</p>
                    <p>- Foglaljon helyet - mondja neki Anna ápolónő.</p>
                    <p>Titty!</p>
                    <p>Valaki egy harmadik pofont kapott.</p>
                    <p>De lehet, hogy ő ezt csak képzeli, mert az ápolónő nem szól semmit.</p>
                    <p>Holott egyáltalán nem képzelődés volt.</p>
                    <p>Amint kitette a lábát, a főhercegnő és Kovács Ágnes egymással szemben
                        állnak.</p>
                    <p>- Add ide a nyakláncot!</p>
                    <p>Kovács Ágnes valamit akar mondani, két villámgyors pofont kap.</p>
                    <p>- Add ide a nyakláncot, mert kiszedem a szemedet! Az egész disznóságot tudják
                        már. ‑ Ágnes ijedten áll, és nagy könnyek potyognak a szeméből. Ekkor kapja
                        a harmadik, jóval kisebb pofont.</p>
                    <p>- Nálam van négy briliáns, még kilenc hiányzik. Add ide! Mert úgy bezáratlak,
                        mint a pinty!</p>
                    <p>- Én nem tudom, miért mondja...</p>
                    <p>- Majd megmondom, miért mondom! Amikor az ápolónő lement az étterembe a
                        sebész után, te megijedtél, hogy mi lesz ebből, és elindultál engem keresni.
                        Ezen a folyosón senki nem lakott, csak Szerémyné és Szegő Éva, aki akkor a
                        frászt kapta, és bezárkózott a fürdő­szobába. Ott láttad feküdni a sárga
                        hajú asszonyt, a kezében a nyaklánccal. És akkor arra gondoltál, hogy a
                        heccnek vége lesz, mehetsz vissza megint az áruházba, jönnek megint a
                        divatrevük és Kerényi, aki nem hagy békén, és kivetted a kezéből a
                        láncot.</p>
                    <p>- Ez igaz! De maradt még a kezében, mert erősen fogta!</p>
                    <p>- Az már rendben van! Az megvan nekem! Azt a szanatórium miatt egy ápolónő
                        vette ki a kezéből, aki éppen visszajött, és a három briliánsból akarta
                        biztosítani a férfit, hogy lesz egy szanatóriuma.</p>
                    <p>Anna nővérnek a jobb arca kissé piros volt a délután folyamán. Vele beszélt a
                        főhercegnő, amikor Torbágy bement a műtőbe, és ketten maradtak az
                        előkészítőben.</p>
                    <p>- Miből akar maga szanatóriumot venni?</p>
                    <p>- Semmi köze hozzá! Ha én kinyitom a számat, olyan botrány lesz abból, hogy
                        maga a Szabó Gusztávval...</p>
                    <p>Puff!</p>
                    <p>Egy pofon. Anna nővér kezében megjelenik egy kis revolver.</p>
                    <p>- Ha még egyszer hozzám ér, lelövöm.</p>
                    <p>Még egy pofon.</p>
                    <p>Nem lőtte le. A lánc egy része visszakerült a főhercegnőhöz. Újabb négy
                        gyémánt most előkerül Kovács Ágnes matraca alól, az összesen hét, még
                        hiányzik hat a tizenháromból. A princessz megigazítja magán a
                        flanellköpenyt, és legédesebb mosolyával, de az orra körül furcsa, keserű
                        ráncokkal, rekedt hangon invitálja a madárfejű főherceget:</p>
                    <p>- S’il vous plaît...</p>
                    <p>És távozik. Őfelsége megáll az ajtóban, és nem kétséges, hogy a hölgy, aki
                        kócosan az ágyon ül, föl lett pofozva. És tenyerébe rejti az arcát, és sír.
                        Őfelsége leül mellé, és simogatja... Valami dereng benne... Anna nővér ismét
                        felveszi a Fouchét, és olvassa. Három perc múlva hall egy cuppanást.
                        Lebiggyeszti a száját, sóhajt és legyint...</p>
                    <p>Most a princessz a műtő felé megy. Lehet, hogy Torbágynál vannak a hiányzó
                        gyémántok. Pipi nővért fogja el.</p>
                    <p>- Idehallgass, Pipi. Baj van! Mindenki téged gyanúsít a lopással!</p>
                    <p>- Aki énrám merészeli mondani...</p>
                    <p>- Hallgass! Kaptál az éjjel száz pengőt, és eltetted! Aki pénzt lop, az mást
                        is lop! És Szabó Gusztáv a rendőrségen bevallotta, hogy kihallgatott téged.
                        Te vitted le a nőt, és a kezében voltak a gyémántok, és aztán Szabó Gusztáv
                        hallotta...</p>
                    <p>- Az a Szabó Gusztáv azért dühös rám, mert én az Emmát felpofoztam, mikor
                        idemászkált éjjel az emeletre. Mert aki nincs szolgálatban, annak nincs itt
                        semmi keresete.</p>
                    <p>- Te szolgálatban vagy, és mégis panaszkodsz, hogy kevés a kereset.
                        Idehallgass, Pipi! Te vitted a nőt, és valakivel találkoztál, ezt már
                        mindenki tudja. Kivel találkoztál?</p>
                    <p>Pipi hebeg.</p>
                    <p>- Ne dadogj, Pipi! - érzi, hogy most le kéne kenni egyet, de hát Pipi az más.
                        Ez visszaad egy felet, és három napig fekszik tőle.</p>
                    <p>Pipi éppen adagolja az altatókat, előkészíti a gézt meg az ampullát, meg a
                        fecskendőt injekciókhoz, és nem felel.</p>
                    <p>- Meglátod, Pipi, bezárnak! Akkor a fiadat is elengedik a városházáról, mert
                        büntetett előéletű anyja van. Viszont, ha megmondod, én segíthetek rajtad,
                        mert tudd meg, hogy én a Wallenstein húga vagyok. Én sok mindenen segíthetek
                        itt, ha akarom.</p>
                    <p>És rágja a vén ápolónő fülét, míg ez végre megszólal.</p>
                    <p>- Valakivel találkoztam, egy hölggyel, akin barna kalap volt, és valami
                        szőrmekepp, és segített bevinni a beteget. És mostan hagyjon békét, mert én
                        többet nem tudok.</p>
                    <p>De több nem is kell. A princessz rohan fel a műtőbe. Torbágy sebész köpenye
                        kint van az előkészítőben. Bele minden zsebébe. Azután rohan a
                        telefonkönyvhöz...</p>
                    <p>Két kezét a szívére szorítja, hogy el ne ájuljon. Megvan... Telefonál...
                        Sír... A haját csavarja, húzza, egyik ujjára tekeri, a másik kezével a
                        könnyeit törüli, és beszél, és magyaráz, és este van...</p>
                    <p>Lesiet a melléklépcsőn, keresztül a tálalókonyhán, kiér a szabadba. Átsiet a
                        kerten. Istenem, Istenem! Csak sikerüljön... A régi dépendance-nál
                        megállítja őt Emma.</p>
                    <p>- Álljon csak meg, maga kis kígyó... Ne féljen, nem bántom... Én örülök a
                        nyolcszáz pengőnek. De tudja meg, hogy kieresztették a rendőrségtől. Valami
                        nő adta neki az arany­tárcát. Majd magával is úgy elbánik, mint velem. Ne
                        féljen! Majd ő megcsinálja, hogy maga jól keressen, mert van
                        összeköttetése... Igen, igen! Maga nem tudja, hogy Szabó Gusztáv miféle
                        összeköttetésekkel bír ebben a szanatóriumban... De majd megtudja! Majd
                        oda­helyezik magát az első emeletre, kitúr valakit a helyéből, hogy maga jól
                        keressen, és elszedi a pénzét, és ha megunta, akkor neki az egy szavába
                        kerül, és maga röpül valahová hátra az idegosztályra vagy a zsábásokhoz,
                        vagy fürdőnőnek... Ne féljen, nem bántom én magát! Majd megveri az élet
                        Szabó Gusztávval éppen eléggé.</p>
                    <p>- Tudja meg, hogy nem igaz! - Maga sem tudná okát adni, hogy miért teszi ezt.
                        - Szabó Gusztáv inkább azt mondta, hogy lopott, semhogy engem kiadjon! És én
                        akartam hogy eljöjjön a rendőrségtől, különben bezárták volna az arany
                        cigarettatárcáért! Mert engem szeretett!</p>
                    <p>És elkészült rá, hogy a másik nő pofon vágja. De avval sem törődik! Tartozik
                        ennyivel Szabó Gusztávnak, aki lehet hogy különös összeköttetésekkel
                        rendelkezik, de szó nélkül feláldozná magát érte.</p>
                    <p>Emma szomorúan leül egy kőre a ház mellett, és a haját igazgatja remegő
                        ujjakkal.</p>
                    <p>- Igen... - súgja szomorúan. - Csak azt akartam, hogy fájjon magának. De
                        mondta nekem tegnap... Magát szereti... Eladja a motorkerékpárt, és
                        tisztességes ember lesz... Ezt mondta... Pedig soha nem volt egy egyenes
                        lépése... A nők, mindig a nők...</p>
                    <p>A princessz leül mellé...</p>
                    <p>- Hát most azért megveri őt az Isten. Mert hiába adja el a motorkerékpárt, én
                        mégsem leszek a felesége. Ezt most már ő is tudja biztos. Ő azt hitte, hogy
                        a tárca dublé. És hogy én is dublé vagyok. De ez a Szabó Gusztáv egy okos
                        fiú, ez most már tudja, hogy nemcsak a tárca valódi, mert sürgönyöznek
                        Bukarestből, egy gróf...</p>
                    <p>- Kicsoda maga?! - kérdezi Emma szomorúan.</p>
                    <p>- Az mindegy... Én is csak olyan szerencsétlen vagyok, mint maga... Szerelmes
                        vagyok valakibe... De nincs egy egyenes lépése... És csak a pénz meg a
                        karrier... Képzelje el Szabó Gusztávot mikroszkópban, ezerszeres
                        nagyításban...</p>
                    <p>Emma búsan bólogat.</p>
                    <p>- A Wallenstein...</p>
                    <p>És mind a ketten sírnak... És a princessz megöleli Emmát, és Emma simogatja a
                        kezét, és akkor már tudja, hogy ez sosem volt ápolónő, ez nem babrált
                        lavórokkal és borogatásokkal, és a princessz azt súgja:</p>
                    <p>- Nem kell neki eladni a motorkerékpárt... Most már ott a tárca... Abból
                        kifizetheti magának a nyolcszázat...</p>
                    <p>És továbbsuhan. Tülkölést hall, fényt lát a rácsos kapunál, de ekkor egy erős
                        kéz torkon ragadja.</p>
                    <p>- Most megvagy! Hát temiattad mondják, hogy én éjszaka mászkálok! Gyere a
                        kapitány úrhoz!</p>
                    <p>Két kézzel belemarkol a krumpliorrú vörös hajába, és lerántja, de a
                        krumpliorrú nekiszalad fejjel a gyomrának, gurulnak és verekszenek, végül a
                        princessz kiszakítja magát, és rohan a kapuhoz...</p>
                    <p>Valakivel beszélnek. Valamit átvesz. Siet vissza. Fut... Egyszerre felcsillan
                        egy kézilámpa fénye, a krumpliorrú diadalmasan ordít:</p>
                    <p>- Itt van nálam a fele pizsamája! Ez volt az!</p>
                    <p>- Megálljon! Ki maga?</p>
                    <p>A kapitány előtt áll, és átadja a láncot, mind a tizenhárom briliánssal.</p>
                    <p>- Én Szofi főhercegnő vagyok, és beismerem, hogy tegnap este Szerémyné
                        szobájából elloptam ezt a tizenhárom briliánst. Szabó Gusztáv segített
                        nekem!</p>
                    <p>- Én segítettem neki! - mondja egy hang a sötétben.</p>
                    <p> </p>
                
            </div>
            <div type="group">
                <head>Tizedik fejezet</head>
                    <head>Nem történik semmi, de az végzetes</head>
                    <p>Wallenstein megnézi az operáltat, és úgy találja, hogy a műtét kitűnően
                        sikerült. A folyosón szemben állnak Torbággyal, ennek még kezében a maszk,
                        és benne a gumikesztyű. Azt hihetné az ember, hogy valami pilóta.</p>
                    <p>- Kérlek... én most hazamegyek, és megkérem a kapitányt, hogy függessze fel a
                        vizsgálatot, addig amíg visszatérek...</p>
                    <p>- Szerintem felesleges. Én beszéltem Pipi nővérrel, és az ő vallomásából
                        kideríthetjük a tettest.</p>
                    <p>Felveszi a köpenyét, közben megtapogatja a zsebét, valami hiányzik.</p>
                    <p>- Úgy látszik, valaki kutatott a zsebemben...</p>
                    <p>- Mit tarthatsz a zsebedben, ami valakit érdekel?</p>
                    <p>- Sürgős levélben értesítettem a részvénytársaság elnökét, hogy ma este
                        jöjjön be a szanatóriumba. Olyan fejleményeket várok.</p>
                    <p>Wallenstein nevet. Torbágyot ez dühbe hozza. Halálsápadt lesz.</p>
                    <p>- Azt hiszem - mondja, elhúzva a fél száját Wallenstein -, jó lenne a beteget
                        megmutatni Udvarhelyinek. Hátha újra nem indul meg a bélműködés, mint a
                        múltkor.</p>
                    <p>Torbágy fúj.</p>
                    <p>- Azt hiszed, hogy műhiba volt?</p>
                    <p>- Nem tudom. Mindenesetre ha kártérítési pert indítanak ilyesmiért, jobb, ha
                        Udvarhelyi előzőleg konzultált. Az unokaöccse ma járt nálam, és megígértem,
                        hogy esetleg felveszik a fivéremhez... De nem is tudom. Még olyan színezete
                        lesz, mintha a botránytól való félelem miatt elhelyezném. Azután járt nálam
                        egy újságíró, kérlek, Szegő Éva mindenütt terjeszti rólad, hogy azért nem
                        szakítasz Annával, mert harmincezer pengőt adott neked, és azért nem lett
                        orvos, hogy te sebész lehess. Nem tudok állandóan újságírókat és
                        családtagokat leszerelni. Legfőbb ideje, hogy az elnökkel beszéljünk
                        erről.</p>
                    <p>Most Anna szólal meg. Hogy került ide? Honnan termett egyszerre a két férfi
                        között, amikor már Wallenstein néhány szóval ismét felülkerekedett, ez
                        rejtély.</p>
                    <p>- Az én pénzemmel maga ne törődjön, Wallenstein! A főorvos úr sakkban tartja
                        Torbágyot, mert egy műhiba történt. Igen! Rendben van! Műhiba történt!
                        Mindenütt történik! Előfordul, hogy az ország első belgyógyásza epekőnek
                        kezeli a rákot, és ez csak a műtőasztalon derül ki! És akkor Torbágy sebész
                        elmagyarázza a családnak, hogy későn fordultak hozzánk!</p>
                    <p>- A maga beosztása, Anna nővér, nem a műtő...</p>
                    <p>- Itt egy rákról volt szó, és nem a beosztásról!</p>
                    <p>- Hogy miről van szó, azt én jobban tudom, mint maga, kedves. Udvarhelyinek
                        is az volt a véleménye, hogy kőről van szó, és az epeszonda is azt
                        mutatta...</p>
                    <p>- Itt arról van szó, hogy Torbágy is tagja lett a cégnek, és maga
                        elnyomja!</p>
                    <p>- A dolog természetében van, hogy a belgyógyász mindig könnyebben érvényesül
                        egy szanató­rium színpadán, mint a sebész. Én különben nem kértem fel
                        Torbágyot, hogy a tévedést eltitkolja.</p>
                    <p>- Nem igaz! - szól közbe Torbágy. - Nem mondasz igazat!</p>
                    <p>- Ezt kikérem magamnak!</p>
                    <p>- Megismétlem! Én azt mondtam az epeszonda után, hogy csináljunk új
                        röntgent...</p>
                    <p>- A beteg olyan állapotban volt, hogy egy újabb eperöntgent sem Udvarhelyi,
                        sem Boronkay nem ajánlottak, hanem azonnali műtétet. Itt különben arról van
                        szó, hogy az én meny­asszonyom elvitte a gyémántot a Berényiné kezéből! És
                        Anna ezt megfelelő alkalomnak találja, hogy te engem az elnök előtt
                        leterítsél. De ebben tévedni fogtok!</p>
                    <p>- Mindenesetre tisztázni kell az ügyet.</p>
                    <p>Ebben a pillanatban jött egy boy.</p>
                    <p>- A kapitány úr... - jelentette lihegve - kéreti a főorvos urat! Elfogták a
                        tettest! Mindent bevallott! Megvan a lánc!</p>
                    <p>Wallenstein fehér lesz, mint a fal, magára dobja a felöltőjét. A felöltő
                        külső zsebében egy Browning van, ezt csak ő tudja. Torbágy valamiért úgy
                        érzi, hogy mégiscsak kevesebb, mint ez a Wallenstein. Csak Annának van
                        kifogása ellene.</p>
                    <p>- Anna nővér intézkedjék, hogy a görög herceg brómot kapjon, mert
                        panaszkodott, hogy ideges, és estére csillapítót szed majd.</p>
                    <p>Anna nővér keserű ízzel a szájában elmegy. Érzi ő is, hogy Faustot, ezt a
                        furcsa varázslót, nem gyűrték le. Ezer sebből vérzik és haldoklik, de
                        legyőzni nem hagyja magát.</p>
                    <p>- Kérlek, Torbágy, intézkedj az irodában helyettem. Megnézem a 200-ast, azt
                        hiszem, jó lesz Ultraseptylt adni. Ott valami disznóság lehet...</p>
                    <p>És megy. Megnézi a 200-as pulzusát, és megkérdezi az ágy mellett ülő kövér,
                        öreg nőt, hogy igazán az ő lánya-e az, aki a díjat nyerte. Micsoda remek
                        teljesítmény! Nem lát okot aggodalomra, de azért nem ellenzi, hogy
                        telefonáljanak Udvarhelyinek. Megnézi a láztáblát, és szól, hogy adjanak
                        Ultraseptylt, és az ajtóban még egyszer mosolyogva, gratulálva int az öreg
                        nőnek.</p>
                    <p>- Telefonáljanak Udvarhelyiért - mondja kint. - Ivott a beteg?</p>
                    <p>- Egész keveset.</p>
                    <p>Most megy Szerémynéhez. Ez éppen az utolsó simításokat végzi a tükör előtt
                        arcán és haján, és Wallenstein kitárja a karjait.</p>
                    <p>- Maga az én praxisomban az örök csoda. Kozmetikai intézetben kéne
                        gyógykezeltetnie magát, mert mindig szebb lesz.</p>
                    <p>És leül. És Szerémyné hálásan mosolyog.</p>
                    <p>- Mondja, Elek kijön ma?</p>
                    <p>- Persze hogy kijön. Elek hűsége megingathatatlan!</p>
                    <p>- Asszonyom!... Szerintem magának, aranyos Szerémyné, ki kell hajítani az
                        ablakon minden gyógyszert, nem szabad szóba állni orvossal, és elutazni a
                        tengerre.</p>
                    <p>- Ah!... mondja, hová?</p>
                    <p>- Megmondom! Kérem, én két év előtt már úgy éreztem, végem van, halálra
                        dolgoztam magam, és elutaztam Swinemündébe. Azóta én mindenkinek az
                        északi-tengert ajánlom. Nincs az a hőség, jó kis szelecske fújdogál...</p>
                    <p>- Beszélje rá Eleket!</p>
                    <p>- Már rábeszéltem. Most még valamit, Szerémyné... Ha valami meglepetés
                        történne, ezt jól jegyezze meg, mondjuk, én hirtelen elutaznék... Intézkedés
                        történt, hogy magát kár ne érje. Hát vonja majd ezt a feljelentést vissza.
                        Ha esetleg valakit meggyanúsítanának, maga jelentse ki, hogy önként adta oda
                        a nyakláncot, csak elfeledkezett róla, és azután menjen fel az ügyvédemhez,
                        Bálvány utca 9...</p>
                    <p>Dr. Bloch jött be.</p>
                    <p>- Én jöttem, hogy Szerémynét az irodába kísérjem. Ha esetleg felesleges
                        izgalmakkal...</p>
                    <p>Bloch kezében egy kis fémdoboz volt, injekciós felszereléssel. Szerémyné
                        elsietett, utánuk ment Wallenstein, fehér köpenye felett vállára dobott
                        kabáttal, a sötét fordulóban elővette a Browningot, megnézte, elhúzta a
                        biztosítószöget. Szép kis golyó lesz ebből a koponyájában. És ha nem hal meg
                        rögtön, Udvarhelyitől Pálosig, mindenki ott fog konzultálni az agóniája
                        körül. A fordulóban utoléri a nővér.</p>
                    <p>- Kérem, most felment a beteg láza... 40 fokra.</p>
                    <p>- Dr. Bloch azonnal adjon még Ultraseptylt.</p>
                    <p>És már hallatszik végig az épületen:</p>
                    <p>- Dr. Bloch!... Dr. Bloch a 301-be!...</p>
                    <p>Most belép az irodába, és végre először döbbenten, meglepetten állva marad. A
                        princessz ott áll az íróasztal előtt, és éppen a következőket mondja:</p>
                    <p>- Ez régi betegség nálam... a kleptománia... Amikor Berényinét láttam
                        feküdni, kezében a lánccal, nem bírtam ellenállni...</p>
                    <p>- De kedvesem! - kiáltja éppen Szerémyné. - Én kölcsönadtam magának a láncot!
                        És elfeled­keztem róla! Tévedés volt a feljelentés, és visszavonom!</p>
                    <p>És Wallenstein áll és akkor sem tud mozdulni, amikor éppen belép Udvarhelyi
                        báró, és a lehanyatló princesszt elkapja.</p>
                    <p>Már senki sincs az irodában, a kapitány elment, Szofit a szobájába vitték,
                        Udvarhelyi báró a szepszisgyanús betegnél konzultál. Torbágy a főszerkesztő
                        tizenhetedik ekcémáját nyitja meg a műtőben. Anna nővér lent az udvaron ül a
                        padon, és a száját rágja, és Wallenstein még mindig ott áll a küszöbön, a
                        vállára dobott felöltővel, mozdulatlanul...</p>
                    <p> </p>
                
            </div>
            <div type="group">
                <head>Tizenegyedik fejezet</head>
                    <head>Wallenstein főorvos tizenkét menetben a halállal</head>
                    <p>Olyan, mint egy gép. Végigmegy a folyosókon, szólnak hozzá, köszönnek,
                        beszélnek, nem felel. Oda sem néz. Olyanfajta menés ez, mintha masírozna.
                        Biztosan, mint mindig. Most is oda megy, ahol szerinte megtudhatja a valót.
                        Végigmegy a kerten, a gépház mellett, egy fasoron, itt a régi dépendance. Be
                        sem kell menni. Veszekedést hall.</p>
                    <p>Alt hang, ezt ismeri, Emma nevű, Szabó Gusztáv miatt elkerült a
                        törzsépületből, mert Szabó Gusztáv a kacsaorrú, szeplős főápolónővel intim
                        kapcsolatban van. A másik a krumpliorrú, akit a főhercegnő helyett
                        szerepeltettek.</p>
                    <p>- Miért kellett neked rátámadni? A kapuig akart csak menni?!</p>
                    <p>- De miatta mondták énrám...</p>
                    <p>- Terád nem mondtak semmi rosszat, csak hogy láttak...</p>
                    <p>- Én azt is megmondhattam volna a kapitánynak, hogy valakitől átvette a lánc
                        egy részét... Itt állt meg az autó a rácsos kapuban!</p>
                    <p>- Mindnyájan befogjátok a szátokat! - kiáltja Szabó Gusztáv. - Ha tudni
                        akarjátok, abból az autóból a Wallenstein főorvos úr menyasszonya szállt
                        ki!</p>
                    <p>Valaki rikácsol:</p>
                    <p>- A Feri lehallgatta a beszélgetést! Telefonon mondta, hogy hozza ide a hátsó
                        kapuhoz, hogy a Torbágy iderendelte az elnököt, mert ő meg az Anna a
                        Wallensteint ki akarják túrni... Pedig akkor megette a fene az egészet! Mert
                        ha a Wallenstein nincs itt csak egy napig, máris mindenki azt csinál, amit
                        akar...</p>
                    <p>A főorvos mindent tud. Masírozik vissza, és valaki utoléri. Szabó
                        Gusztáv.</p>
                    <p>- Főorvos úr! Akarja, hogy megöljem a Torbágyot?</p>
                    <p>- Hülye vagy. Te hová küldted fel a tálalóliften ezt a lányt?</p>
                    <p>- A főhercegnővel akart beszélni. Ma már tudom, hogy ő a főhercegnő. És én is
                        szerelmes vagyok belé.</p>
                    <p>Wallenstein megáll.</p>
                    <p>- Hát még ki szerelmes belé?</p>
                    <p>- Maga. És ő is magába. Mondta az Emmának...</p>
                    <p>- Eredj a fenébe...</p>
                    <p>- Igenis!</p>
                    <p>Megy vissza. Már mindenütt keresik az épületben: Udvarhelyi báró kéreti a
                        204-be.</p>
                    <p>Felmegy. Tíz órára jár, félszemmel látja, hogy a kapitány bőröndjét autóra
                        rakják. Diszkréten távozik.</p>
                    <p>- Kérlek - mondja Udvarhelyi báró -, ez szepszis... Itt azonnal operálni
                        kell. Jó lenne behívni Takácsot, mert a fogakkal is lehet valami...</p>
                    <p>Udvarhelyi báró is belgyógyász. Ő is mindent tud. Úgy tesz, mintha észre sem
                        venné, hogy Wallenstein főorvos egy üres pontra néz, valahová a feje
                        fölé.</p>
                    <p>- Igen... Behívjuk Takácsot.</p>
                    <p>- Aztán lehet itt egy góc a tüdőben... A fő, hogy azonnal cselekedni kell,
                        transzfúzió is fontos...</p>
                    <p>- Igen...</p>
                    <p>Kimegy. Jön Bloch.</p>
                    <p>- Hívassák Takácsot. Transzfúzió is lesz. És műtét. Keressék meg Torbágyot.
                        Maradjon báró Udvarhelyinél.</p>
                    <p>A fordulónál ott áll a menyasszonya.</p>
                    <p>- Richárd...</p>
                    <p>- Tessék?</p>
                    <p>- Visszahoztam a jegygyűrűjét. Az a lány telefonált nekem. Nem tudom, honnan
                        sejtette. Csak azt mondta, hogy Torbágy zsebében volt egy levél, amelyben
                        értesíti az elnököt, hogy én... és ő majd magára veszi, hogy megmentse... És
                        akkor én idejöttem...</p>
                    <p>- Nem érdekel, kedves... Mivel lehetek szolgálatára még?</p>
                    <p>- Isten vele, Richárd.</p>
                    <p>- Kezét csókolom... - kíséri a főbejáratig, azután gépiesen odaszól - Feri
                        egy kocsit a vesztibülhöz...</p>
                    <p>Bemegy az egyik tanácskozóba, leül, cigarettára gyújt. Azután levélpapírt
                        vesz észre. Kiveszi a töltőtollát. Ír a részvénytársaságnak, hogy sajnos
                        bizonyos okoknál fogva állásától azonnal meg kell válnia, szerinte Torbágy
                        sebész a legalkalmasabb az intézmény vezetésére, és bevehetnék dr. Nyékit
                        is, akinek magánpraxisa és az intézménnyel kapcsolatos forgalma régen
                        indokolttá tenné, hogy az igazgatóságba kerüljön. Miután ő a mai nappal
                        állásától megválik, egy hely is lesz, amelyet Nyéki betölthet, amennyiben
                        Torbágy az ő helyére kerül. Hálásan köszöni a részvénytársaság mindenkor
                        megnyilvánuló messzemenő jóindulatát és elfogult elismerését szerény
                        képességeivel szemben. Kiváló tisztelettel Wallenstein Richárd főorvos.</p>
                    <p>Leragasztja a levelet, és jön egy boy:</p>
                    <p>- Elek őméltósága kéreti, ha ideje lenne egy percre az étterembe...</p>
                    <p>- Mondd meg őméltóságának, hogy sajnos egy súlyos betegünk van, Udvarhelyivel
                        konzultálok. Ezt a levelet ajánlva azonnal feladod.</p>
                    <p>Megy fel. A lift-rapszódia búg. Odamegy Torbágyhoz, aki éppen a műtőből jön
                        ki, a nyögdécselő főszerkesztőt egy hordágyon tolják. Becsukja az ajtót.</p>
                    <p>Pofon üt - gondolja Torbágy.</p>
                    <p>- Kérlek, bocsáss meg. Én sok mindent tettem, amit ma másképp látok.
                        Visszaéltem azzal, hogy a személyemből több erő sugárzik az emberek felé, és
                        elnyomtalak. Értesítettem az igaz­gatóságot, hogy cégtagságomról lemondok,
                        nem kétséges, hogy téged fognak meg­válasz­tani a helyembe. Annát el kell
                        venned feleségül. Nem lehet harmincezer pengőt lekölteni, orvosnak lenni, és
                        a nőt meghagyni ápolónőnek. Nem a barátainknak nősülünk. Te majd
                        megcsalhatod Annát vagy nem, ez mindegy. De el kell venned. És úgyse hiszik
                        el nekünk, de így van, tehát fogjunk kezet: mi itt gyógyítottunk. Szervusz,
                        Béla.</p>
                    <p>Kezet nyújt. Torbágynak gyanús. Ez valami nagy játék a boszorkánymestertől.
                        Mikor egyedül marad, odalép melléje Anna.</p>
                    <p>- Mert szerencséje van mindenben! Feleségül akarja venni a princesszt! Érted!
                        Ezért játssza a drámai szerepet... És mindenki bedől neki... Te is!</p>
                    <p>- Én is... - mondja Torbágy, és az ajtó felé néz, amerre Wallenstein
                        elment.</p>
                    <p>Egyenesen Szegő Évához. Szegő Éva a sezlonon ül, egy mopszlival játszik.</p>
                    <p>- Jó, hogy jön, főorvos úr... Nem hunytam le a szememet...</p>
                    <p>- Nem érdekel, fiam. Itt van ezer pengő. Öt perc múlva nincs az épületben. Ha
                        jövő héten Párizsból ír, küldök magának még ezer pengőt.</p>
                    <p>És kimegy. Szegő Éva csomagol. Később jelentik, hogy Berényi úr...</p>
                    <p>- Mondják meg Berényi úrnak, hogy nem érdekel!</p>
                    <p>A saját szobájában van. Egy lapra csak ennyit ír:</p>
                    <p>
                        “Princessz!
                    </p>
                    <p>
                        Sajnálom, ami történt. Nem tudom, hogy vállalhatnám a
                            konzekvenciáit. Állásom­ról le­mond­tam, elutazom Afrikába vagy
                            valahová, gyógyítani, és sajnálom, hogy magával is azt tettem, amit
                            mindenkivel. Kérem, bocsásson meg
                    </p>
                    <p>
                        Wallenstein.”
                    </p>
                    <p>- Ezt a levelet átadod a princessznek.</p>
                    <p>És megy. Ki az utcára. Elmegy a kocsija mellett. Hová? Útlevele érvényes
                        tengerentúlra is. Most így, ahogy van, elutazik, és jelentkezik valamelyik
                        misszión...</p>
                    <p>A pályaudvarról telefonál.</p>
                    <p>- Lajost kérem!... Fiam, mondd meg Udvarhelyinek, hogy fel kell mennie a
                        109-be...</p>
                    <p>- Igenis. Kérem, a hölgy átvette a levelet, kérdezte, hogy hová ment főorvos
                        úr, és azt mondta, hogy mondjuk meg, ha telefonál még, vagy valaha látjuk,
                        hogy ő mindent jól megértett...</p>
                    <p>A boy leteszi a kagylót. Wallenstein áll, a kagylóval a kezében. Bután és
                        mereven, mint az őserdőben. És látja, hogy Pipi nővér elosztja az altatóját,
                        és látja, hogy a lány a feje felett benyúl az üvegszekrénybe...</p>
                    <p>Taxi!</p>
                    <p>Amíg a taxi jön, tárcsázik. Udvarhelyivel akar beszélni. Elment? Hívják
                        vissza! Torbágy! Azonnal menjenek a 128-ba! A főhercegnőt egy másodpercre se
                        hagyjátok egyedül, amíg nem jövök!</p>
                    <p>Halló! Az imént törték be az ajtót! A princessz megmérgezte magát!</p>
                    <p>Halló! - üvölti. - Telefonáljatok mindenkiért!</p>
                    <p>Azután rázódik egy taxiban, lélektelenül és élettelenül. Nem fél, és nem fáj,
                        nem él, és nem halott, rázódik egy taxiban a szanatórium felé...</p>
                    <p>A küszöbről visszadermed! Udvarhelyi egyik kezében a keménykalapját fogja, a
                        másikban a lány pulzusát, Torbágy, Nyéki, Boronkay, mind ott vannak, és ő
                        már tudja, mit jelent ez, amikor mindenki álldogál, báró Udvarhelyi egyik
                        kezében a kalapját, másikban a pulzust fogja... És a táskája már
                        becsukva.</p>
                    <p>- Kérlek... - mondja Torbágy - már nagyon sok felszívódott... Gyenge a szív,
                        nem aludt éjjel, és a sok izgalom...</p>
                    <p>Félretol mindenkit, és a fülét odaszorítja a lány szívére. Még hallani
                        valamit, valami távolodó, fáradt zajt a mellkasában, amit Wallenstein olyan
                        jól ismer, két szárnyszerű, primitív valami...</p>
                    <p>Nem igaz!</p>
                    <p>Wallenstein nem törődik senkivel, injekciót ad, intézkedik, kiabál,
                        becsavartatja a lány kezét, lábát, rakják fel magasra, és masszírozza két
                        kézzel, a kis mellkast dörzsöli, szinte összetöri, báró Udvarhelyi is újra
                        kinyitja a táskáját...</p>
                    <p>Mindenki marad.</p>
                    <p>Egy ápolónő forró vizet hoz. Azután Wallenstein valami zűröset gondol,
                        valamit hallott injekcióról a szívbe egyenesen...</p>
                    <p>Nem fél semmitől, máris próbálja...</p>
                    <p>Reggel ötkor egyedül, ingujjban, halálosan kimerülten, még mindig dörzsöli,
                        és a szív egyet dobban... Azután még egyet...</p>
                    <p>Wallenstein kitámolyog, és alig hallani a hangját, amint rekedten súgja az
                        ott ácsorgó sápadt Szabó Gusztávnak:</p>
                    <p>- Feketét...</p>
                    <p>Érdekes. Ott ül egy padon Udvarhelyi és Torbágy és Anna, suttognak, és
                        Wallenstein körül fekete lesz minden, de nem!</p>
                    <p>Megy vissza masszírozni! Dörzsölni a szívet! És egy injekcióra most már erős
                        ütemben dobog, egyre dobog, és a nyitott ablakon langyos, sárga világosság
                        terül szét, és a princessz szempillái kinyílnak.</p>
                    <p>- Látja... Nem igaz, hogy maga nem tud semmit.</p>
                    <p>Udvarhelyi csodálkozik, mert Wallenstein hajában egy széles sávon ősz tincs
                        lett az éjszaka.</p>
                    <p>Ezt az ősz tincset odahajtja a lány mellkasára, és a princessz apró,
                        szemtelen kezét Wallenstein fejére helyezi. Mindenki kimegy a szobából.</p>
                    <p>És már nem is hajnali, hanem reggeli langyos napfény özönlik be a hatalmas
                        ablakon.</p>
                
            </div>
        </body>
    </text>
</TEI>
