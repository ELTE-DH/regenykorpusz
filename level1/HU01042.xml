<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01042" xml:lang="hu">
    <teiHeader>
        <fileDesc>
            <titleStmt>
                <title>Texas Bill, a fenegyerek</title>
                <author ref="viaf:54974682">Rejtő Jenő (1905-1943)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">32721</measure>
                <measure unit="pages">93</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Texas Bill, a fenegyerek</title>
                    <date>2003-09-02</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/01000/01042"/>
                    <respStmt>
                        <resp>Original Electronic Edition</resp>    
                        <name>Juhász Lehel</name>
                        <name>Szabolcsi József</name>
                       <name>Vicze Henrik</name>
                        <name>Werner Zsolt</name>
                    </respStmt>
                </bibl>
                <bibl type="firstEdition">
                    <title>Texas Bill, a fenegyerek</title>
                    <author>Rejtő Jenő</author>
                    <date>1939</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-11"/>
        </revisionDesc>
    </teiHeader>
    <text>
        <body>
            <div type="chapter">
                <head>1.</head>
                <p>- Bulkin, mennyit adsz a revolverért?...</p>
                <p>- Vidd innen. Bolondnak való az ilyen... gyöngyház markolatú fegyver. Az öregapám
                    sem hallotta még.</p>
                <p>A pisztoly csakugyan különös egy portéka volt. Legalábbis erre, Nyugaton,
                    Pomacban, a Corner River partján, ahol az emberek nem csecsebecsének hordják
                    magukkal a pisztolyt. Gyöngyházzal díszített, kékesfekete, apró ismétlőpisztoly
                    volt, díszes cirádákkal a csöve körül.</p>
                <p>Fred Bulkin igazán szerette kihasználni vendégei gyengéjét, ha ezek egy korty
                    italért, pénz híján, áron alul elkótyavetyélték valamijüket, de ilyen
                    semmirevaló, városi holmit nem tart a házában.</p>
                <p>- Szívtelen kutya vagy, Bulkin!</p>
                <p>- Csak te ne jellemezz engem, Austin: több vér szárad a kezeden, mint mocsok.</p>
                <p>Bátor ember lehetett Bulkin, a vendéglős, ha így mert beszélni Austin Longgal,
                    mert ez közel két méter magas, széles vállú vasgyúró volt, olyan arccal,
                    amilyent csak álmában lát az ember, amikor sokat vacsorázott. A durva,
                    korlátolt, nyers vadság ült minden vonásán.</p>
                <p>Bulkin nem volt gyáva, de ezzel az emberrel szemben mégis szelídebb lett volna,
                    ha nem bízik kivételes helyzetében, amelyet mint Pomac városka vendéglőse
                    élvezett a hegyvidék legrette­gettebb rablóival szemben is.</p>
                <p>- Kár a fáradságért, Austin. Hitelt nem kapsz, és ez a vacak sem kell. Pont!</p>
                <p>- Te kutya! Tudod, hogy itt vesztettem el minden pénzemet, a te átkozott
                    ruletteden, egy korty italt csak adhatsz kétszáz dollárért, te ördögök
                    nagyapja...</p>
                <p>- Nem adok. Te talán sajnáltál volna, ha nyersz?</p>
                <p>A helyiségben négy vendég ült, akik közömbösen beszélgettek, és a kocsmáros is
                    egykedvűen nézett az óriásra. Ez a flegma teljesen kihozta Austint a
                    nyugalmából.</p>
                <p>- Mi?! - bömbölte. - Ti mulattok rajtam? Hát azt hiszitek, mert pomaci polgárok
                    vagytok, azért már mindent lehet?!!!</p>
                <p>- Verekedni akarsz? - kérdezte Bulkin.</p>
                <p>- Semmi közöd hozzá!... - És a vendégekhez fordult. - Szétlapíthatnálak
                    benneteket egy kézzel, és meg is teszem, ha Austin Long barátságáért nem
                    fizettek egy pár korty italt, ti elhízott, gyáva kutyák.</p>
                <p>Az alkohol utáni vágytól szinte elvesztette az eszét. Vérben forgott a szeme, és
                    félig nyitott szájjal lihegett.</p>
                <p>Az egyik vendég felállt, és az ajtó felé tekintett.</p>
                <p>Többen a lábuk felé pislogtak, mint akik az asztal alá készülnek.</p>
                <p>- Csak tessék! - mondta Bulkin. - Verekedhetsz, de kíváncsi vagyok, mit szól majd
                    a Lord, ha te megszeged az ígéretét, amely Pomac lakosaival szemben köti...</p>
                <p>- Ki?...</p>
                <p>Egy másodpercig ostobán nézett.</p>
                <p>- Elég volt ebből - kiáltotta az egyik vendég -, megmondjuk a Lordnak, hogy
                    fütyülsz az ígéretére.</p>
                <p>Austin hatalmas vállai közé húzta a nyakát, és zavartan mondta:</p>
                <p>- Hát... tréfálni sem lehet... veletek?... Kit bántottam én már Pomacban? - Az
                    óriás csodálatos módon megszelídült a Lord nevének puszta említésére. - Te
                    tudod, Fred... - hebegte.</p>
                <p>- Azt tudom, hogy mocskos kötekedő, rabló vagy! - vágott a szavába Bulkin, a
                    megnyugodott emberek visszatérő erélyével. - Nem tűrjük tovább a durvaságaidat.
                    Mindenki tudja az Államokban, hogy Pomacot a Lord kivételes helynek
                    tekinti...</p>
                <p>- Hát... hát... - dörmögte a megjuhászkodott óriás - majd máskor jobban
                    vigyázok... Na...</p>
                <p>- Ajánlom is - vetette oda hetykén a cingár lótenyésztő, akit Austin egyik
                    tenyerével könnyedén elintézhetett volna. - Nem szeretjük az ilyesmit.</p>
                <p>- Csak egy korty italt akartam ezért a pisztolyért... Vessük ki kockán, és ha
                    vesztettem, tied a pisztoly. Ha nyerek, akkor adsz érte négy pohár
                    whiskyt...</p>
                <p>A kocsmáros köpött.</p>
                <p>- Nem foglalkozom ilyen üzletekkel.</p>
                <p>- Én tartom!</p>
                <p>Új vendég volt a közbeszóló. Csendben jött be, és hallotta az óriás utolsó
                    szavait.</p>
                <p>- Tartom! Ha nyerek, enyém a pisztoly, ha veszítek, rendelhet a számlámra
                    három-négy pálinkát. Come on!</p>
                <p>Az új vendég nem lehetett több huszonkét évesnél. Furcsa, szeplős, gyerekes arca
                    egy okos foxterrier kutyára emlékeztette az embert. Cowboy módra öltözött, kissé
                    piperkőcösen. Kockás tarka inge fölé vörös selyemkendőt kötött, és bőr
                    csuklóvédőit nagy ezüstgombok díszítették kézében nagy karimájú sombrerót
                    tartott és revolvertáskájából egy Colt pisztoly agya kandikált ki.</p>
                <p>A hatalmas ember mellett úgy hatott, mint valami gyerek.</p>
                <p>- Szóval... maga játszani akar?... kockát?</p>
                <p>- Ha fenntartja velem szemben is igen tisztelt ajánlatát, akkor igen.</p>
                <p>Austin megvetően végigmérte a mosolygó suhancot.</p>
                <p>- Ki maga?</p>
                <p>- Nevem Bill.</p>
                <p>- Miféle Bill?...</p>
                <p>- Texas Bill. Tisztelőim hívnak így. Sok tisztelőm van odaát Texasban, mert
                    kedves és jóindulatú fiú vagyok. Szavamra.</p>
                <p>“Ez bolond”, gondolták többen is a jelenlevők közül.</p>
                <p>Derűs foxi vigyorával, nagy, fekete szemével úgy nézett az állati Austinra, mint
                    aki elismerést vár. De ez csak morgott valamit rosszkedvűen.</p>
                <p>- Magát hogy hívják? - kérdezte a fiú.</p>
                <p>Austin arca torz vigyorra húzódott. Tudta jól, hogy a nevétől elsápad ez a
                    ficsúr.</p>
                <p>- Austin Long vagyok.</p>
                <p>Az ifjú azonban nem sápadt el a bandita nevétől.</p>
                <p>- Igazán? - kérdezte derülten, udvarias elismeréssel. - A híres rabló?
                    Személyesen?... Örülök, hogy megismerhettem. Hogy van?</p>
                <p>- Hogy az a...</p>
                <p>De mégsem káromkodott. Az alkoholvágy legyőzte benne a verekedés felgyülemlett
                    szenve­délyét. Pedig valóságos örömmel csapott volna le erre az emberre, hiszen
                    nem pomaci, tehát a Lord ostoba ígérete sem védi. De most első az ital.</p>
                <p>- Szóval maga hajlandó kockázni... ebbe... a pisztolyba?...</p>
                <p>- Igen... Helyes kis jószág. És én minden hangszert kedvelek. Még az ilyen apró
                    furulyát is.</p>
                <p>Valaki nevetett, és ez még jobban felingerelte a rablót.</p>
                <p>- Hát rajta...!</p>
                <p>Felkapta a bádogpoharakat, megrázta és kiöntötte a kockákat. Kilencet dobott.</p>
                <p>- Ügyes dobás - dicsérte Texas Bill. - Azért én mégis nyerni fogok.</p>
                <p>- Miért?! - horkant rá remegő orrcimpákkal Austin.</p>
                <p>A vidám cowboy megnyugtatóan legyintett:</p>
                <p>- Én mindig nyerek... Na, dobjon, kedvesem!...</p>
                <p>Hát ezt nem lehet bírni! Úgy érezte, hogy megőrül a fiú szemtelenségétől.
                    Másodszorra hatot dobott, végül nyolcat.</p>
                <p>Szép végeredmény.</p>
                <p>A másik dob. Fütyörészve veszi fel a poharát. Megrázza, gurít és gyors egymásután
                    háromszor dob, tizenkettőt. Azután hanyagul zsebre teszi a revolvert, és mély
                    részvéttel így szól:</p>
                <p>- Még gyakorolnia kell.</p>
                <p>Austin szervei összehúzódnak, mint amikor az ugrásra készülő fenevad a távolságot
                    méregeti, amely áldozatától elválasztja.</p>
                <p>Valaki idegesen fészkelődött a helyén, és a cingár lótenyésztő gyorsan megnyalta
                    az ajkait. Texas Bill ártatlan mosollyal nézett az óriásra.</p>
                <p>Úgy látszik, nem sejti a veszélyt.</p>
                <p>- Ne vegye a szívére, öregem - mondja. - Majd megtanítom, hogyan kell ügyesen
                    dobni. Nézze, veszi a poharat...</p>
                <p>- Elég volt! - üvöltötte Austin, és kiütötte a kockákat Texas Bill kezéből. - Te
                    piszok! Te csaltál...</p>
                <p>- Csakugyan civódni akar?...</p>
                <p>- Te!</p>
                <p>- Érdemes ezért a semmiségért?</p>
                <p>Erre Austin megragadta a fiú nyakát.</p>
                <p>“Vége”, gondolták néhányan megdermedve, mert az új vendég rokonszenves volt
                    nekik, és sajnálták.</p>
                <p>De mi ez?</p>
                <p>A kecses cowboy rúg egyet, és a hatalmas ember hátratántorodik... Azután egy
                    ökölcsapás, és Austin nagy robajjal a földre zuhan. Orrán-száján fröcsköl a
                    vér... Hörögve ugrik fel, és revolvert ránt.</p>
                <p>A vendégek eltűnnek az asztal alatt, a vendéglős a bádogpolc mögött... És
                    várnak.</p>
                <p>Lövés nem hangzik, csak egy hörgés, egy koppanás és zuhanás...</p>
                <p>Ámultan felemelik a fejüket. A vendégek az asztal alól, a kocsmáros a pult mögül.
                    A rabló bezúzott homlokkal hever a földön, mellette a kis pisztoly, amit Texas
                    Bill az utolsó pillanatban hozzávágott olyan sikeresen, hogy éppen fejbe találta
                    Austint.</p>
                <p>- Ilyen egy összeférhetetlen, - mondta megbotránkozva. Azután odament az
                    ájulthoz, elvette a pisztolyt és zsebre tette.</p>
            </div>
            <div type="chapter">
                <head>2.</head>
                <p>- Itt egy pohár whisky - mondta halkan a kocsmáros -, azután igyekezzen az erdőn
                    át Kindlowba jutni, ahol vasútra ülhet, és biztonságba helyezheti a bőrét.</p>
                <p>A fiú felhajtotta az italt, és vállat vont.</p>
                <p>- Eszem ágában sincs eltávozni olyan városból, ahol pálinkával kínálják az
                    embert. </p>
                <p>Az egyik vendég azok közül, akik Austint az orvoshoz cipelték, hogy bekösse a
                    fejét, visszatért.</p>
                <p>- Görény Bob már vágtat a Pokolkő felé...</p>
                <p>- Mondom, hogy jobb lesz, ha elsiet - fordult Texas Bill felé a kocsmáros. - Ez
                    az Austin a Lord emberei közé tartozik. Azok bizonyára szégyennek tartják, hogy
                    maga elbánt evvel a barommal, és keresni fogják.</p>
                <p>Vállat vont.</p>
                <p>- Ugyan. Egy csomó banditával még igazán felveszem a harcot.</p>
                <p>- Hallott maga már valamit a Lordról?</p>
                <p>- Igen. Úgy fél füllel... Valami csirkefogó. Nem?</p>
                <p>A kocsmárosnak elállt a lélegzete.</p>
                <p>- Ember! Vigyázzon a nyelvére! A Lord ellen senkinek sincs esélye. Én láttam a
                    két szeme­mmel, amikor az “Acél” Jeffet egyetlen ökölcsapással megölte.</p>
                <p>- De az is lehet, hogy véletlenül az illetővel éppen akkor végzett a
                    tüdőgyulladás! Eh, hiába traktál elbeszélésekkel! Nem érdekelnek a rablók...
                    Akar megajándékozni még egy pohár pálinkával?</p>
                <p>- Hm... nincs pénze?</p>
                <p>- Egy fillérem sincs.</p>
                <p>- És... mit csinált volna az imént... Ha veszít?</p>
                <p>- Én mindig nyerek. Rossz szokás a családban. Egy nagybácsim abban halt meg.</p>
                <p>- Hogy nyert?</p>
                <p>- Igen. Fogadott valakivel, hogy leugrik a vasúti hídról egy robogó gyorsvonat
                    tetejére. És nyert. Aztán legurult a tetőről.</p>
                <p>Lassanként valamennyien ott álltak a fiú körül. A vendéglős whiskyt töltött, és
                    Texas Bill elmesélte egy másik nagybácsija csodálatos történetét, aki a háború
                    alatt Európában küzdött, és egy világhírű festményt hozott magával, amit később
                    vissza kellett adni a Louvre-nak.</p>
                <p>Közben a lótenyésztő cigarettáit szívta. Azután elénekelt két spanyol szerenádot,
                    és néhány méter színes pántlikát húzott elő az orrából.</p>
                <p>Ezzel a mutatvánnyal nagyon imponált a társaságnak.</p>
                <p>- Hová készül? - kérdezte a vendéglős.</p>
                <p>- Tolwer-Citybe. Minden évben megnyerem a lovasversenyt. Az is ötszáz dollár.</p>
                <p>- Miből él?</p>
                <p>- Nem látta?</p>
                <p>- Ilyesmivel pénzt keres?</p>
                <p>- Hogyne. Tisztességes, derék nyugatiak, ha így elszórakoztatom őket, pénzzel
                    ajándékoznak meg. Még nem akadt olyan zsugori, jellemtelen s piszok emberrel
                    dolgom, akik szórakoztak művészetemen, és utána nem adtak volna semmit... Igazán
                    nem célzás.</p>
                <p>Kínos szünet következett. Átkozott ez a Bulkin az örökös kérdezősködésével. A
                    lótenyésztő végül elnevette magát.</p>
                <p>- Itt van két dollár, maga szélhámos!</p>
                <p>A többiek is összeadtak két dollárt.</p>
                <p>Ezután leült, ürücombot rendelt, és evett.</p>
                <p>Evés közben is beszélt.</p>
                <p>- Miért van az, hogy Pomacban szabadon járnak a rablók? Nincs sheriff?</p>
                <p>- Sheriff van, csak bizonyíték nincs. A Lord kivétel nélkül olyan emberekkel
                    dolgozik, akikről még nem derült ki semmi. Austin Longról mindenki tudja, hogy
                    rabló, de az esküdteknek fel kellene őt menteni.</p>
                <p>- Hogy csinálják ezt? - érdeklődött Bill, és olyan húsdarabot tett a szájába,
                    hogy a fél arca kidagadt.</p>
                <p>- Hát... kevés ember éli túl a támadásukat... Azután egyszer itt, egyszer ott
                    tűnnek fel hirtelen, az arcukat kendővel kötik be... Szóval értik a módját, hogy
                    sötétben maradjanak...</p>
                <p>- A Lord-ról sem tudnak semmit? - kérdezte Texas Bill.</p>
                <p>- A Lord ellen épp elég bizonyíték van. Ő a vörös Brent nevelt fia. Az öreg Brent
                    hordáját vette át. Tudják, hogy kirabolta a denveri takarékost, kisiklatta a
                    Pacific expresszt, és még néhány világraszóló rablást követett el. Csak később
                    jött ez az ötlete, hogy olyan emberekkel dolgozzon, akik a külvilággal is
                    érintkezhetnek.</p>
                <p>- És ezek az emberek nyomban itt lesznek - szólt közbe Bulkin. - Most már van
                    pénze, evett is, miért akar erőszakkal a vesztébe rohanni? Menjen szépen az
                    útjára.</p>
                <p>A fiú felállt.</p>
                <p>- Igaza van. Nincs semmi értelme ok nélkül verekedni. Adjon egy csomag cigarettát
                    - fordult szigorúan a lótenyésztőhöz, és miután megkapta, vigyorgott. - Maguk
                    igen kedves emberek. Kissé szelídek, Arizonához viszonyítva. Ezt bizonyára a
                    pomaci éghajlat teszi. Az ilyesmi rányomja mindenkire a bélyegét. Egy
                    unokafivérem hosszú ideig Salt Lake Cityben élt a mormonok között, és övig érő
                    szakállal jött haza.</p>
                <p>Az egyik vendég rávigyorgott.</p>
                <p>- Azért ez az éghajlat egész harcias embereket is eredményezett már. Itt
                    született például a Lord is. Ezért kíméli Pomacot. Amióta megtudta születése
                    titkát, itt még rablás nem történt.</p>
                <p>- Úgy tiszteli a szülőföldjét? - csodálkozott az enyhén szeplős ezermester. -
                    Akkor nemhiába hívják Lord-nak. Az ilyen természet csakugyan finom emberre
                    vall.</p>
                <p>- Csakugyan Lord! Ez nem gúnynév - mondta Bulkin.</p>
                <p>- Micsoda? - hüledezett a fiú.</p>
                <p>- Nem ismeri a Lord esetét? Hiszen még New Yorkban is írtak róla a lapok!</p>
                <p>- Mikor?</p>
                <p>- Egy éve.</p>
                <p>- Akkor nem juthattam laphoz. Kansas Cityben voltam.</p>
                <p>- Hiszen az nagy város! Ott csak van lap?!</p>
                <p>- De nem jár a fegyházba.</p>
                <p>Bármit mondott, nevetni kellett.</p>
                <p>- De ember, most már menjen, ha ép bőrrel akar továbbjutni!</p>
                <p>- Azonnal csak mesélje el a Lord históriáját! Sajnos kíváncsi természetem
                    van.</p>
                <p>- Lord Nisbeth, a rabló Lord nagyapja, Miksa császárral jött Mexikóba. Ilyen
                    angol politikus volt... ahogy mondják... olyan duplomatta.</p>
                <p>- Diplomata, öregem - javította ki Bill.</p>
                <p>- Az ördög ismeri ezeket az orvosi kifejezéseket.</p>
                <p>Szóval Juarez győzelme után elmenekült, és itt, az Államokban letelepedett. Így
                    kerültek erre a vidékre Lordok, ami ritkaság Amerikában. A fiatal Nisbeth
                    Lordnak volt egy szolgája, Machadó. Ennek az apja az öreg Lorddal együtt
                    menekült. A szolga fia tovább szolgált a gazda fiánál. Egyszer Machadó
                    beleszeretett egy Lady Nisbethbe. Az úrnőjébe! Nagy szó... A spanyol gazember
                    elrabolta a Ladyt. De egy lovascsapat utolérte, elfogta, és a vad, gőgös Lord
                    véresre korbácsoltatta Machadót. A korbács minden mexikóinál vért kíván. Véres
                    bosszút! Egy napon Nisbeth Lord négyéves fia elment. Az egyik kis cipőjét
                    megtalálták a Corner River örvényes része felett, a sziklán, a ruhájából néhány
                    véres foszlány egy bokor tetején fennakadt.</p>
                <p>Az emberek jól tudták, hogy a gyerek nem véletlenül zuhant le, hanem Machadó
                    bosszújáról van szó. A spanyol a gaztett után eltűnt és csak huszonöt év múlva
                    hallottunk róla ismét. Tavaly történt, amikor Lord Nisbeth meghalt. Volt egy
                    fogadott fia, az örökölte a birtok nagy részét. De váratlanul értesítette őket a
                    közjegyző, hogy huszonöt év előtt egy írást helyeztek letétbe nála, amit Nisbeth
                    Lord halála napján kell nyilvánosságra hozni. Ebben Machadó bebizonyítja, hogy
                    az ifjú Lord, a vagyon örököse, él. Ő a gyermek ruháit úgy helyezte el, hogy azt
                    higgyék, a szakadékba zuhant. Aztán a fiatal Lord-ot elvitte a Vörös Brenthez a
                    rablóhoz. Ez a sógora volt. Machadó húgát vette el. Brent rablót nevelt a
                    fiúból. A végrendelet kibontá­sakor a vörös rablóvezér már nem élt, de a “fia”
                    híresebb volt a hegyvidék legrettegettebb banditájánál is. Ezt akarta Machadó. A
                    büszke Nisbeth Lordok nevét olyan mélyen sárba rántani, hogy még egy
                    megkorbácsolt mexikói is különb legyen náluk. És ez sikerült is.</p>
                <p>- Ilyen egy ronda gazember! - kiáltotta a fiú. - Mit tehetett a szegény gyerek és
                    a többi Nisbeth arról, amit az öregapjuk tett?!</p>
                <p>- Még sohasem álltak bosszút gazabb, szörnyűbb módon.</p>
                <p>- De egy rabló nem örökölheti a vagyont...</p>
                <p>- Ez nem is volt fontos Machadónak. Sikerült igazolnia a bandita azonosságát, és
                    így halálos szégyent hozott a Nisbethekre. Ez volt a történet, és most már
                    menjen - küldte idegesen a kocsmáros.</p>
                <p>- Igaz. Uraim! Tisztelem, szeretem és csodálom önöket. Good bye - kiáltotta.
                    Azután meglengette a kalapját, és elindult az ajtó felé.</p>
                <p>De nyomban visszafordult.</p>
                <p>- Különben... maradok - mondta csendesen. </p>
                <p>Egy csodálatosan szép nő lépett be az ajtón.</p>
            </div>
            <div type="chapter">
                <head>3.</head>
                <p>A nő kocsival jött. Látszott a homokfutó a nyitott ajtón át. Fényes gumiköpenyben
                    volt és hasonló fényű viaszosvászon sapkában. Csodálatosan szép arcát sűrű,
                    fekete szemöldökei tették érdekessé. A halovány, sima bőrön egész valószínűtlen
                    és ellentétes volt ez a két koromfekete félkör. Kezeit ökölbe szorítva, a
                    zsebébe gyűrte.</p>
                <p>Egy pillanatig megtorpant, és úgy nézett körül, mint akinek szokatlan a
                    környezet. Kissé elámultak az ivóban tartózkodó emberek. A nő az a fajta volt,
                    amilyen ritkán látható Arizoná­nak ezen a vidékén, ahol a Corner River néhány
                    mérföld után eléri Mexikó határán a kaktusz­erdőket.</p>
                <p>Keleti nagyvárosok idegenszerű légkörét hozta magával. De távolkeletiekét, mert
                    ilyen hölgyek Denver lakosai között sem fordultak elő, és bizonyára Kansas
                    Cityben is ritkák.</p>
                <p>Általános meglepetésre Texas Bill, mintha a helyiség tulajdonosa lenne, udvarias,
                    nem szolgai, de tiszteletteljes előzékenységgel, a hölgy elé lépett.</p>
                <p>- Mivel szolgálhatok?</p>
                <p>- Szeretnék egy csendes szobát, ahol pihenhetek néhány óráig, mister.</p>
                <p>- Lesz, kérem... Csendes szép szoba - felelte szakszerű szolgálatkészséggel, és a
                    jelenlevők e káprázatos szemtelenségtől elámulva álltak. - Nem parancsol talán
                    előbb valamit enni, senorita?!</p>
                <p>A nő összerezzent.</p>
                <p>- Ho... honnan veszi, hogy spanyol vagyok?</p>
                <p>- Észre kellett vennem. Azt mondta az imént, hogy “mister”. Az amerikai ezt a
                    megszólítást csak névvel együtt használja. A spanyol teszi hozzá legtöbbször a
                    mondat végén, hogy “uram”. Tessék helyet foglalni... Bulkin! - intézkedett - a
                    senorita éhes.</p>
                <p>- Kérem... én csak... szobát... - felelte kissé ijedten a nő.</p>
                <p>- Ennie kell valamit - mondta szelíd határozottsággal. - Dél óta jön kocsin. </p>
                <p>A nő ijedten lépett hátra.</p>
                <p>- Miért... gondolja?...</p>
                <p>- Esőköpenyben jött, senorita, és ezen a vidéken ilyenkor szárazság van. Több
                    órányira sehol sem esett.</p>
                <p>A nő kutatóan nézte. Mintha nem hinné, hogy mindez puszta következtetés. A vidám
                    kutyafej azonban némi ravaszságon felül nem mutatott semmit, ami gonosz emberre
                    vallana. Sőt, két nagy, derűs szem fénylett feléje.</p>
                <p>- Szóval mit kíván a senorita? - lépett előre Bulkin, aki szívesen leintette
                    volna Billt, de hát ez végre is nem mondta egy szóval sem, hogy ő a tulajdonos,
                    csak kérdéseket tett fel.</p>
                <p>- Enni... nem kérek... De ha pihenhetnék...</p>
                <p>- Itt jobbra van egy vendégszoba... De hát egyszerű... - felelte Bulkin,
                    végignézve finom vendégén.</p>
                <p>- Jó lesz az is... Csak ne zavarjanak.</p>
                <p>- A lovat ellássuk? - kérdezte Bill.</p>
                <p>- Nem... köszönöm... csak abrakot, esetleg... De kifogni nem kell...</p>
                <p>Nagyon fáradtnak látszott. Bulkint megelőzve, kinyitotta a leány előtt az ajtót.
                    A szoba valóban egyszerű volt, de tiszta, és az ablak előtt egy gyümölcsfa
                    lelógó ágai odaszórták nagy, puha virágaikat a párkányra, amitől barátságos és
                    megnyugtató volt a különben sivár, kis helyiség...</p>
                <p>- Ez megfelel? - kérdezte Bill.</p>
                <p>- Igen. - Nagy sóhajjal levette a kabátját. Bill nehezen lépett vissza az
                    ajtóból.</p>
                <p>- Mikor keltsük? - kérdezte.</p>
                <p>- Nem fogok aludni...</p>
                <p>- Helytelen - felelte hevesen. - Álmunkban a szervezet mindig újjáépíti önmagát.
                    Aki fiatal és nagy testi, lelki forradalmak után van, mint a senorita, az...</p>
                <p>- Kérem, hagyjon magamra - mondta a nő elcsigázva.</p>
                <p>Texas Bill nagyon megsajnálta.</p>
                <p>- Bocsásson meg, senorita, nem akartam tolakodni, csak figyelmeztettem a túlzott
                    ébrenlét káros következményeire. Az unokafivérem zsábában szenvedett, amíg
                    éjjeliőr volt. Wringfield­ben történt, ahol még ma is szokásban van ez az
                    intézmény. Így kevesebb sheriffet lőnek agyon, és ez olcsóbb a városkának, ahol
                    különben is takarékosak az emberek. A wringfieldi lovak abszolút soványak a
                    rossz táplálkozás miatt. Egy nagybátyám, anyai ágon...</p>
                <p>A nő mosolygott.</p>
                <p>- Jó, jó... De, most már hagyjon pihenni!</p>
                <p>- Szolgálatára. Csak azt akartam, hogy mosolyogjon. Adio, senorita...</p>
                <p>Jól látta? Vagy csak képzelte? A finom külsejű leány hálás pillantással nézett
                    rá. Mintha nem sok része lenne kedvességben. Pedig olyan szép.</p>
                <p>Kilépett az ivóba.</p>
                <p>- Hallja - mondta Bulkin -, maga igazán furcsa egy fickó.</p>
                <p>- De nem ellenszenves, és ez a fő...</p>
                <p>- Ideje, hogy fusson, mert Austint semmi esetre sem hagyják szégyenben a
                    barátai... - mondta a lótenyésztő.</p>
                <p>- Ebben állandóan igaza van. Rohanok.</p>
                <p>Most már csakugyan rohanni készült. Esélytelen verekedést jobb elkerülni.
                    Meglengette a kalapját, és...</p>
                <p>És lódobogás hallatszott, majd földhöz csapódó talpak, mint amikor lovasok sietve
                    leugrálnak.</p>
                <p>Elkésett.</p>
                <p>- Vége... - motyogta sápadtan a kocsmáros.</p>
                <p>A fiú egy másodpercet sem tétovázott. Villanásszerű mozdulattal előrántotta a
                    revolverét, és lelőtte a lámpát. Az első rabló csizmája dobbant a küszöbön
                    kezében pisztoly, de tehetetlenül megtorpant a sötétben. A helyiség túlsó
                    végében nyikorgott az ablak, amint kinyitották. Egy lövés dörrent. Ha ég a
                    lámpa, Texas Bill már nem él. Így viszont hallatszott a csörömpölés, zuhanás,
                    amint az ablaktáblát lesodorva, kiugrott.</p>
                <p>Több lövés dörrent, lábdobogás. Szitkozódás. A helyiség kiürült. Tudták, hogy
                    valahol a bokrok között lappang. Egykettőre meglesz.</p>
                <p>- Hárman menjetek végig az út árkán... - kiáltotta valaki.</p>
                <p>- Ott lesz a folyónál a gazember - hallatszott Austin hangja, aki úgy látszik,
                    már lábra állt. Bulkin vendégei hason feküdtek a földön. A tulajdonos a
                    söntéspolc mögött. Lassan felemel­kedtek. Sötét volt, és a hold sem
                    világított.</p>
                <p>- Szegény kölyök... - mondta Bulkin. - Nincs lova. Az eszével nem menekülhet ezen
                    a vidéken.</p>
                <p>- Szép kis rend - dörmögte a lótenyésztő. - Este belovagolnak egy városba a
                    rablók, és meg­ölnek valakit, aki szemtől szembe harcolt becsületesen. Hol a
                    sheriff ilyenkor...</p>
                <p>- Képzeld, hogy te vagy a sheriff - dünnyögte az egyik cowboy -, hol lennél
                    most?</p>
                <p>- A húgom férje Hampscourtban volt sheriff, és belehalt -, jegyezte meg valaki a
                    sötétben. Azután fellobbant egy gyufa, és egy rágyújtásnyi időre meglátták Texas
                    Billt.</p>
                <p>A helyiség közepén ült és dohányzott.</p>
            </div>
            <div type="chapter">
                <head>4.</head>
                <p>- Ne haragudjon, Bulkin - mondta. - De egy csomagot, azt hiszem, hagyma lehetett,
                    kidobtam az ablakon, hogy zuhanásszerű hangot halljanak kintről ezek a
                    rablók.</p>
                <p>- Ide hallgasson maga fenegyerek, ezt véletlenül ismét jól csinálta, de azért
                    előbb-utóbb mégis elbánnak magával.</p>
                <p>- Én is azt hiszem. De hát ha sírva fakadok, az nem enyhíti balsorsomat. -
                    Roppanás hallatszott. Diót tört a fogaival, és evett. Veszett egy fickó!</p>
                <p>- Tudja, Bulkin, a halál pillanata olyan, mint a dugó: ügyes ember mindig csak
                    kihúzza valahogy... Ez jó volt. Nem?...</p>
                <p>A lótenyésztő szólalt meg a nyomasztó sötétben:</p>
                <p>- De hát... hogy akar kimászni ebből?... Nincs valami terve?</p>
                <p>Behallatszott a dühös banditák csalódott szitkozódása.</p>
                <p>- Tervem? - felelte csendesen. - Szeretnék öreg napjaimra Kaliforniában
                    letelepedni és hor­gászni...</p>
                <p>- Az ördög van ezzel a gazemberrel - kiáltotta egy rekedt, dühös hang. Valaki
                    berúgta az ajtót.</p>
                <p>- Hé, Bulkin, gyújts világosságot, te kutya! Ne félj, nem eszünk meg. Whiskyt
                    akarok!...</p>
                <p>- Halló, itt a kocsilámpa! - kiáltott egy másik, és máris hozta.</p>
                <p>Most vége!</p>
                <p>A vendéglőt elárasztotta a lámpafény és...</p>
                <p>És a helyiség közepén senki sem ült! Texas Bill eltűnt! A vendéglős, a
                    lótenyésztő és a két cowboy bután összenéztek.</p>
                <p>A rablók dühösen csapkodták a polc bádogfedőjét.</p>
                <p>- Pálinkát! - kiáltotta rekedten egy sovány, de roppant széles állú gyilkos, aki
                    a “Gorilla Jeff” néven rettegésben tartotta a vidéket.</p>
                <p>- Esküszöm, hogy itt bujkál valahol az a csaló - dühöngött Austin, akit az
                    átvérzett kötés még ijesztőbbé tett.</p>
                <p>- Honnan cseppent ide? - kérdezte Pete, egy rövid, zömök, tömpe orrú bandita. -
                    Nem láttátok azelőtt erre? - fordult Bulkinhoz.</p>
                <p>- Azt mondta, Texasból jön... - felelte a vendéglős.</p>
                <p>- Errefelé még nem járt - jegyezte meg a lótenyésztő. - Valószínűleg a folyóba
                    ugrott, és levitette magát az árral.</p>
                <p>- Arra elvágtuk az útját! - mondta Gorilla Jeff. - Itt bujkál valahol.</p>
                <p>Kintről lárma hallatszott, és többen bejöttek. Úgy látszik, a sors nem akarta,
                    hogy a foxiképű cowboy megússza a könnyelműségét. Elöl a “Karika Dod” sietett,
                    rettentően görbe lábaival, és egy felrepedt zacskót hozott, burgonyával.</p>
                <p>- Idenézz! Az ablak alatt találtam. Lehet, hogy ezt hallottuk puffanni.</p>
                <p>- És a fickó esetleg ki sem ugrott! - kiáltotta Austin.</p>
                <p>- Akkor most is itt van! Kutassuk át a házat!</p>
            </div>
            <div type="chapter">
                <head>5.</head>
                <p>A leány az asztalnál ült, ijedten. Hallotta a lövéseket, a kiáltozást, de nem
                    tudta, mit kellene tenni.</p>
                <p>Egyszer csak nyílt az ajtó, és csendben, gyorsan belépett Bill.</p>
                <p>- Bocsánat... elfelejtettem megkérdezni, hogy lemossuk-e a kocsit... ugyanis... -
                    Elhallgatott, mert látta, hogy a nő karikára nyílt szemmel nézi.</p>
                <p>- Azonnal, csak fontos lenne tudni, mert ha a ló... árpához szokott...</p>
                <p>- Mi történik kint?!</p>
                <p>- Hol?... Ja... Semmi. Néhány hetyke vendég érkezett... És szórakoznak.</p>
                <p>- A lövések... Mi volt az?</p>
                <p>- Gyerekség. A denveri lövészversenyre készül a helyi ifjúság, és gyakorolják
                    magukat... Ha kellemes a csevegés, esetleg leülhetek.</p>
                <p>És leült. Rekedt ordítozás hallatszott a közelből.</p>
                <p>- Maga azért jött be, hogy elbújjon. Üldözik? Vagy csak fél? - kérdezte a nő.</p>
                <p>- Ezek filmmesék... De az is lehet, hogy félek, öreg, szomorú vendéglős vagyok,
                    kérem... - A leány elnevette magát.</p>
                <p>- Miért lett vendéglős, ha fél a verekedéstől?</p>
                <p>- A szüleim óhaja volt, hogy a fivérem tengerész legyen, és én a vendéglősi
                    pályának szen­teljem az életemet. A húgom férjhez ment, és az egyik nagybátyám
                    gyógyszerész Philadelphiá­ban. Régebben tőzsdézett, de manapság nem érdemes, a
                    Wall Street megbízhatatlan. Húsz év előtt, amikor Japánban kitört a nagy
                    gésapánik...</p>
                <p>A lány hangosan felnevetett, mert látszott, hogy a fiatalember mindenáron húzza
                    az időt.</p>
                <p>- Nézze, Mr...</p>
                <p>- Bill...</p>
                <p>- Nem szoktam férfiakat a keresztnevükön szólítani.</p>
                <p>- Éppen ezért boldoggá tenne... Különben Texas Bill vagyok, vendéglős és
                    fenegyerek.</p>
                <p>- Szóval, Mr. Texas, hiába húzza az időt, mert itt nem maradhat.</p>
                <p>Fülelt és gyorsan felállott:</p>
                <p>- Ó, kérem! Máris megyek. - Mélyen megemelte a kalapját és az ablakhoz lépett. -
                    Ha megengedi, erre távozom. Esténként ilyesmivel edzem magam.</p>
                <p>Kiugrott az ablakon.</p>
                <p>Jóformán alig hangzott el Texas Bill dobogása az ablak alatt, amikor vad hangok
                    hallatszottak az ajtónál.</p>
                <p>- Ne merj ide belépni, Pete! Egy hölgy szállt meg, és...</p>
                <p>- Eredj Bulkin, mert elbánok veled! Nem tűrünk csirkefogót a környéken!</p>
                <p>- Ide dugtátok a gazembert.</p>
                <p>Az ajtó kivágódott, és benyomult néhány ember.</p>
                <p>De visszahőköltek. Csak egy nőt láttak a szobában, aki rémülten lapult a falhoz,
                    és képtelen volt szólni.</p>
                <p>- Hol az az ember? Mondja meg a kisasszony, akkor nem lesz bántódása!</p>
                <p>- Kiugrott az ablakon! - kiáltotta Pete.</p>
                <p>A leány önkéntelenül eléjük állt, amint az ablak felé tódultak:</p>
                <p>- Errefelé ennyien mennek egy ellen?! - kiáltotta hirtelen élesen.</p>
                <p>- Az az alak nem kódoroghat ezen a vidéken -, mondta gorombán a Gorilla. - Hamis
                    kocka­játékos, orvtámadó!</p>
                <p>- Miért orvtámadó - merészkedett közibük Bulkin. - Szemben álltak...</p>
                <p>- De hozzám vágta a pisztolyt, amit a bal kezében tartott! - kiáltott közbe
                    Austin, aki a leg­visszataszítóbb volt.</p>
                <p>- Nézze, Miss... nem tudom ki... Okosabban teszi, ha nem ártja magát a férfiak
                    dolgába. Álljon félre az útból!</p>
                <p>A köpcös Pete úgy lépett feléje, mint aki egy perc gondolkodási időt engedélyez,
                    azután cselekszik.</p>
                <p>Rövid vastag karja már emelkedett, hogy eltolja a nőt.</p>
                <p>- Egy szót - mondta hirtelen elszántan. - Nekem éjfélkor találkozóm van
                    valakivel.</p>
                <p>- Eh, mi közünk hozzá...</p>
                <p>- Talán mégis! - mondta most valaki az ajtóban.</p>
                <p>Valamennyien odanéztek. A közbeszóló éppen akkor érkezhetett.</p>
                <p>- Talán mégis - csak ennyit mondott csendben, kissé csodálkozva, szinte
                    udvariasan a jövevény. De ha bomba robban, különb megdöbbenést az sem idézhetett
                    volna elő. A durva elszánt arcok megdermedtek, a szálfa vastag karok ernyedten
                    lógtak, és lapos pillantásaik után ítélve, szerették volna feltűnés nélkül
                    elhagyni a helyiséget.</p>
                <p>Pedig a jövevény valamennyiük között a legfinomabb külsejű ember volt. - A Lord -
                    suttogta dermedten Bulkin.</p>
                <p>A Lord külseje után, inkább valamelyik történelmi dráma hőse lehetett volna mint
                    rabló. Szarvas­bőr nadrágot hordott, és puha szárú vadászcsizmát. Kabátja szinte
                    térdig ért, nagy rézgombjai, bársonygallérja, mint valami sajátságos uniformis
                    hatottak. Revolverövet nem hordott, hanem katona módra, széles bőrszíjat viselt
                    a derekán, és jobbról-balról egy-egy pisztolytok függött az övén. Hatalmas
                    kalapján a felhajtott karimát ezüstfémcsat szorította le, és a jobb kéz sárga
                    kesztyűjét, lovaglópálcájával együtt a balban fogta.</p>
                <p>Az arca is különösen finom, érdekes volt.</p>
                <p>Az első benyomás: démoni! Keskeny, finom orr, kissé élesen kirajzolódó cimpákkal.
                    Energikus vonalú száj, szokatlanul halovány bőr, magas homlok, a halánték felé
                    kissé őszülő haj. Domború mellkasa, egyenes törzse, parancsoló, de inkább gőgös,
                    mint támadó jelleget adott külsejének. Keskeny, szép ívű szemöldöke alatt hűvös,
                    nyomasztó tekintet meredt mozdulat­lanul.</p>
                <p>A banditák, mielőtt “Lord” lett, “Holtszemű”-nek nevezték. Mert ez a szempár
                    csodálatosan ijesztő volt: egy halott ember szeme. Inkább fehér, mint szürke.
                    Tiszta de fénytelen. Ha rá­né­zett valakire, és azután máshoz szólt, nem követte
                    a szavait tekintetével. Ilyenkor “Holtszemű” volt. Egy életre kelt hideg
                    tetem...</p>
                <p>Hangja rekedtes baritonból vontatott suttogásba ment át.</p>
                <p>Ilyen volt a Lord.</p>
                <p>- Austin... - suttogta röviden. - Mi ez?</p>
                <p>- Egy kalandor hamisjátékos, orvul rám támadt és...</p>
                <p>- Pete! - folytatta de üres tekintete továbbra is Austin homlokát nézte.</p>
                <p>- Lord - kezdte a köpcös, különösen szelíd hangon. - Görény Bob lovon jött, hogy
                    Austint megtámadták, és súlyosan...</p>
                <p>A leányra nézett.</p>
                <p>- Bántották? - kérdezte oda sem figyelve Petére.</p>
                <p>A banditák sápadtan álltak a csendben.</p>
                <p>- Elmehettek - szólt legyintve, mint akit nem érdekel az ügy, és a cipőjét nézve
                    lassan hozzátette. - Messzire lovagoljatok innen. Nem akarok ma már egyikőtökkel
                    sem találkozni a környéken...</p>
                <p>Fél perc múlva lovasok szedelőzködése hallatszott kintről. A rablók voltak. Némán
                    osontak ki. Texas Billről nem beszéltek, mintha nem is keresték volna tombolva
                    még néhány perc előtt. Sarkantyút adtak a lónak, és sebes vágtában elnyargaltak
                    az úton.</p>
            </div>
            <div type="chapter">
                <head>6.</head>
                <p>- Rosszul van? - kérdezte udvariasan, de változatlanul élettelen hangon.</p>
                <p>- Nem... köszönöm... csak elfáradtam...</p>
                <p>- Üljön le. - Nem volt parancs, és mégis... a hangjából érződött: meg kell tenni,
                    amit mond. - Egy óráig pihenni fog. Azután velem jön...</p>
                <p>- Kérem... miért akar szerencsétlenné tenni?...</p>
                <p>- Szerencséssé fogom tenni.</p>
                <p>- Azzal, hogy elhurcol?</p>
                <p>- Önként fog követni.</p>
                <p>- És ha nem?</p>
                <p>- Akkor valóban elhurcolom, de csak a foglyom lesz. Mindaddig, amíg nem látja be,
                    hogy engedel­mességgel tartozik nekem.</p>
                <p>- Ez...</p>
                <p>- Várjon. Még nem fejeztem be. - Úgy beszélt, mint valami gép, és a leány felett,
                    a falon pihent élettelen pillantása. - Semmire sem kényszeríthetem. Nem is
                    akarom. Amíg nem mondja önként, hogy megosztja az életét velem, addig - a
                    foglyom.</p>
                <p>- De én nem...</p>
                <p>- Így döntöttem. - Felállt. - Most pihenjen fél órát, és...</p>
                <p>- Fel a kezekkel!</p>
                <p>Az ablakdeszkán pisztollyal a kezében ott ült a foxiarcú cowboy... A Lord egy
                    hanyag, szinte jelképes mozdulattal felemelte kesztyűs kezeit. Az egyikben a
                    lovaglóbotot fogta. Meg sem rezzent. És nem nézett a hang irányába. Csak egy
                    élettelen tárgy lehetett ennyire képtelen a legcsekélyebb meglepett
                    mozdulatra.</p>
                <p>- Mit akar? - kérdezte megvetően, rövid szünet után.</p>
                <p>- A hölgy velem jön.</p>
                <p>A nő tiltakozni akart... Talán ez a cowboy nem tudja, kivel beszél. Nem tudja,
                    hogy... De valami kétségbeesett remény és irtózat nyűgözte le.</p>
                <p>- Ki maga? - kérdezte, mintha nem is a másiknál lenne a revolver.</p>
                <p>- Nem fontos. Azt megmondhatom, hogy maga kicsoda, sir, maga egy csúf csibész,
                    mert aki hölgyekkel...</p>
                <p>A Lord lassan az ablak felé fordult. Lusta pillantását Texas Billre emelte... Mi
                    ez? A cowboy torka körül, a mellkasán lefelé kúszva, hideg zsibbadás terjedt el
                    a testén... Félt!</p>
                <p>Nagyon félt! Olyan rémület fogta el, hogy a legnagyobb erőfeszítésébe került a
                    pisztolyt kéz­ben tartani. A pánikszerű érzést még elviselhetetlenebbé fokozta
                    az, hogy Texas Bill először életében: félt.</p>
                <p>Egy emberrel szemben, aki feltartja a kezét! És nála revolver van. És fél! Nagyon
                    fél!</p>
                <p>- Nos - mondta megvetően a Lord -, folytassa. Mondja el a véleményét rólam
                    bátran. Mondjon sok mindent, mert utoljára beszélt. Megölöm magát.</p>
                <p>Rekedt suttogásából nem hangzott ki fenyegetés. Egyszerű ténymegállapítás volt,
                    amit mondott. És Bill kezében mégis megrendült a pisztoly csöve.</p>
                <p>- Ne bántsa... - mondta a leány gyorsan, félhalkan. - Ne bántsa.</p>
                <p>A Lord továbbra is a cowboyt nézte, úgy felelt egy kérdéssel.</p>
                <p>- Honnan ismeri?</p>
                <p>- Itt volt... amikor érkeztem. Azt sem tudom, ki...</p>
                <p>- Ki maga?</p>
                <p>Bill megköszörülte a torkát. A revolver csöve kissé lehajlott, és a Lord nem
                    tartotta fenn a kezét.</p>
                <p>- Én?... Texas Bill...</p>
                <p>- Micsoda? Hamisjátékos?</p>
                <p>- Ne...em. Én... - Sóhajtott... Szerette volna lerázni a rémület súlyát magáról.
                    Érezte, amint a halálfélelem hűs verejtéke kiver lassan a homlokán.</p>
                <p>- Tessék! Feleljen! Ki maga? Csavargó?</p>
                <p>- I...gen.</p>
                <p>- Mit akar itt?</p>
                <p>- A miss... Egy hölgyet erőszakkal... elrabolni nem lehet.</p>
                <p>Összeszorult a gégéje. Nyelt, de csak nem tágult a torka körül a láthatatlan
                    hurok...</p>
                <p>- Hordja el magát - szólt rá mint valami kutyára a Lord. - Most nem ölöm meg. Ha
                    valahol még meglátom, akkor végzek magával. Mehet!</p>
                <p>- Nem!</p>
                <p>Minden erejére szüksége volt ahhoz, hogy ezt kimondja. Határozottan, de színtelen
                    hangon, a reménytelen küzdelem előtti halálraszántsággal.</p>
                <p>És töltött revolver volt nála!</p>
                <p>De mit ért vele? A karja, mintha gutaütött lenne, és a keze zsibbadtan, hidegen,
                    ernyedt ujjakkal fogta a revolvert.</p>
                <p>A leány eléje állt.</p>
                <p>- Ne bántsa!...</p>
                <p>- Menjen el onnan - mondta suttogva, de különös erővel. Mikor a leány eltakarta
                    előle a Lord-ot, kissé felszabadult.</p>
                <p>Vad erővel egy szó nyomult fel az agyába:</p>
                <p>“Most.”</p>
                <p>Ha nem... ha újra ránéz... Vége... Meleg hullám futott végig a zsibbadt karon. A
                    leány félre­húzódott...</p>
                <p>Egy dörrenés, tűz csapott ki... Sikoltás...</p>
                <p>A Lord mellére tette a tenyerét, és az asztalra zuhant... Onnan a földre.</p>
            </div>
            <div type="chapter">
                <head>7.</head>
                <p>Karjában az ájult leánnyal, a kocsihoz futott. Bedobta az ülésre, megrántotta a
                    gyeplőt, és veszettül csapkodta a lovat...</p>
                <p>Mi történt? Meghalt? Megsebesült?...</p>
                <p>A leány magához tért. Nem szólt semmit. Összehúzódzkodva kuporgott az ülésen. A
                    kocsi úgy rázódott, csapódott a szokatlan iramban, hogy minden pillanatban
                    felborulhattak.</p>
                <p>“Hová mennek?” kérdezte önmagától a nő. De nem szólt. Sötét mezők, kihalt tájak
                    mellett rohant a gödrös úton a kocsi...</p>
                <p>Talán másfél órája mehettek ebben az őrületes hajszában. Azután a fiú meghúzta
                    kissé a gyeplőt, a ló lassított.</p>
                <p>- Ugorjon le! - mondta a leánynak.</p>
                <p>- De...</p>
                <p>- Azonnal ugorjon, meri lelököm!</p>
                <p>Ijedten kiszállt. Barátságtalan, sivár éji táj.</p>
                <p>Megrémült... Mi ez?!</p>
                <p>A fiú rácsap a lóra, feláll, és teljes erejéből veri az ostor fordított végével.
                    Az állat szökellve ágaskodva nekiugrott az útnak, és rohant veszetten, egyenesen
                    neki a Corner River szakadék­nak!</p>
                <p>A leány irtózva felsikoltott. Texas Bill ütései zuhogtak... A szakadék ott
                    tátongott már néhány méterre... A gyeplő nagy ívben repült, ahogy odavetette a
                    ló nyakára, és a száguldó kocsiról leugrott...</p>
                <p>A ló halálordításszerű nyerítése messze hangzott az éjszakában, egy recsegés, egy
                    robaj és távoli nesz... Azután csend. Kocsi, ló, a szakadék mélyén volt...</p>
                <p>És Texas Bill? Meghalt?... Hiszen a nyakát kellett törnie, amikor leugrott az
                    ülésről. Most árny tűnt fel a bokrok közül, lassan közeledik.</p>
                <p>Azután egy gyufa fénye villan. Cigarettára gyújtott. Odabiceg a leányhoz.</p>
                <p>- Hogy van? - kérdezte vigyorogva.</p>
                <p>Nem tud felelni.</p>
                <p>- Azt hiszem, ismeretségünk megérett a bemutatkozásra. Texas Bill vagyok. - A
                    leány hallgat.</p>
                <p>- Legalább mondjon valami nevet, ami alkalmas megszólításra. Bár helyzetünkben az
                    sem lenne tolakodás, ha megkérdezném, hogy kihez van szerencsém a halál
                    torkában?</p>
                <p>A nő szomorúan, suttogva mondta:</p>
                <p>- Én a Lord felesége vagyok.</p>
            </div>
            <div type="chapter">
                <head>8.</head>
                <p>Texas Bill meglepetten állt.</p>
                <p>Ez megint mi? A szép senorita a rabló... felesége?</p>
                <p>De hát akkor ez szörnyű... Ő elrabolta valakinek a feleségét. Egy rabló rossz
                    házaséletet él, veszekszik a feleségével, mire beugrik hozzájuk egy őrült
                    cowboy, lelövi a férjet, és most itt áll éjjel az országúton az özveggyel. Ha
                    ugyan a Lord meghalt.</p>
                <p>És ez még a jobbik eset.</p>
                <p>De minek jött el az asszony találkozni a különváltan élő férjjel, ha utóbb örült,
                    amikor elmene­kül­hetett?</p>
                <p>- Kissé fejbe ütött - felelte végre csendesen. - Most hová akar menni? - A nő
                    felvonta a vállát.</p>
                <p>- Nem tudom.</p>
                <p>- Engedje meg, hogy elkísérjem, én is oda készülök.</p>
                <p>A félelem elmúlt. Ismét a régi vidám fickó lett.</p>
                <p>Viszont a leány olyan rémülten, tanácstalanul állt ott az éjszakában, hogy Bill
                    nagyon meg­sajnálta.</p>
                <p>- Nézze kérem - mondta. - A rablók bizonyára rossz néven veszik majd, hogy
                    lelőttem a cégvezetőt, tehát rövidesen számos útonálló követ bennünket. Talán
                    elhiszik, hogy a sötétben a szakadékba zuhantunk, ez esetben egérutunk lesz,
                    talán rájönnek a csalásra, és akkor kissé sietni kell, mert elcsípnek, és nem
                    hinném, hogy tapintatos elbánásra számíthatunk.</p>
                <p>- De... hová?</p>
                <p>- Nincs senkije, aki megvédje? Rokona? Otthona?</p>
                <p>- Van. De azokra nem szabadítom rá a Lord-ot és a bandáját.</p>
                <p>- Megvan! Menjen Keletre! New Yorkba vagy Philadelphiába nem követheti a Lord, és
                    egy nyugati bandita arrafelé csak közveszélyes csavargó. Nincs revolverhős, és a
                    rendőrség a leg­gyengébb embert a leghatalmasabbal szemben is megvédi...</p>
                <p>- Ez... jó lenne... De... Hogyan?</p>
                <p>- Tessék? Gyorsan! Igen, ez a leghelyesebb: gyorsan.</p>
                <p>- És van... van magának pénze?</p>
                <p>Texas Bill fölényesen nevetett.</p>
                <p>- Meghiszem azt! Szerencsére nyertem ma egy kis revolvert és majdnem három
                    dollárt...</p>
                <p>- Három? Abból akar Philadelphiába utazni?</p>
                <p>- De mennyire. Úri módon... Önnél, Lady, nincs egy vas sem? - kérdezte
                    tiszteletteljesen.</p>
                <p>- A kabátom... az erszénnyel ott maradt.</p>
                <p>- Hála Istennek!</p>
                <p>- Tessék?</p>
                <p>- Így legalább a Lady kénytelen elfogadni a kíséretemet.</p>
                <p>A leány arcán mosoly suhant át.</p>
                <p>- Ne... nevezzen Ladynek. Edith Brent a leánynevem. Hívjon így, kérem.</p>
                <p>- Miután ezt megbeszéltük, siessünk tovább, mert így megtalálnak.</p>
                <p>Megfogta a leány csuklóját és letérve az útról, megindult vele lassan a piszkos
                    színű deren­gésbe kibontakozó mezők felé.</p>
            </div>
            <div type="chapter">
                <head>9.</head>
                <p>Gödrös, dombos, úttalan utakon vitte a cowboy kézenfogva, és ő fáradtan,
                    elcsigázva lépett mellette.</p>
                <p>- Maga... hallgatózott?</p>
                <p>A fiú vigyorogva bólintott.</p>
                <p>- Rossz szokásom. És ha igaz lenne, hogy hamar megöregszik tőle az ember, akkor
                    most övig érő szakállal vezetném kézenfogva.</p>
                <p>Hallgattak. Lassan világos lett. Távol látszott az országút. Előttük ritkás fák
                    és messze, a horizont alján elszórt házak.</p>
                <p>- Az ott Kinglow. Szép helység. Egyszer két hónapot ültem benne.</p>
                <p>- Miért?</p>
                <p>- Mert bezártak.</p>
                <p>- Örökké tréfál... Most nem szabad könnyelműnek lenni.</p>
                <p>- Most van rá a legnagyobb szükség.</p>
                <p>- És miért... lépett közbe?...</p>
                <p>- Mert láttam, hogy bajban van. Azután igen csúful viselkedtem. Beismerem... Az a
                    pasas tudja... Az arca... és ahogy néz... Megismertem a félelmet... Kérem,
                    vessen meg, sajnos nem tudok hazudni. Cudarul féltem a kedves férjétől. Azt
                    hiszem, ha előveszi a pisztolyát és lelő, én akkor sem lettem volna képes arra,
                    hogy elhúzzam a ravaszt... Nem értem. A torkomban megállt a hang, a szívemben
                    megfagyott a vér...</p>
                <p>A nő összeborzadt.</p>
                <p>- Szörnyű ember... Ó... Nagyon! Meghalt?... Gondolja?</p>
                <p>- Nem tudom...</p>
                <p>- Mondja... mit gondol rólam?...</p>
                <p>- Nem szoktam gondolkozni... Születési hiba.</p>
                <p>Ébredt a nap. Derült, tiszta, hűs, sárga fénnyel. Olyan békés, szép, zöld mezők
                    között jártak, olyan barátságos volt ez a vidék, hogy szinte valószínűtlenné
                    tette a szörnyű eseményt, amit átéltek.</p>
                <p>- Hogy fogunk majd Keletre jutni? Kocsin? - kérdezte Edith.</p>
                <p>- Nem.</p>
                <p>- Vonaton?</p>
                <p>- Ugyan!</p>
                <p>- Hát hogy akar utazni?</p>
                <p>- Ingyen. Meglátja, hogy milyen gyors és jó közlekedési eszköz.</p>
                <p>A nő nem kérdezett többet. Mindegy... semmivel sem fog törődni. Olyan megnyugtató
                    volt így menni, a csendes mezőkön, és valaki fogja a csuklóját...</p>
                <p>Valaki, akiben bízott. Pedig a nevén kívül, és talán az sem az igazi, nem tudott
                    róla semmit. A fákon túl már nem látták az országutat. Ez megnyugtató volt.
                    Jobbra egy dombvonal húzódott, messze, ameddig csak láttak.</p>
                <p>- Ott beszállunk - mondta Bill. - Töltés!...</p>
                <p>- Hogy...</p>
                <p>- Meglátja. Itt szokott vesztegelni az étkezőkocsim, amelyik éppen indul. A bal
                    sínpáron fut Keletre a vonat...</p>
                <p>Hosszú teherkocsi állt a töltésen.</p>
                <p>- Jöjjön majd mögöttem, és csináljon mindent utánam. Leszámítva a hülye
                    vicceimet. Odaértek a dombhoz.</p>
                <p>- Lapuljunk a fűbe. Ha azt mondom, most, akkor felugrik, és fut, ahogy csak tud
                    mögöttem...</p>
                <p>Hason csúszva felért a dombra. A nő mögötte kúszott. Bill felemelte kissé a
                    fejét. A moz­donyból halovány füst szállt fel.</p>
                <p>- Nagyszerű - súgta a fiú -, dugja csak ki a fejét Miss Brent.</p>
                <p>A nő felnézett. Az egyik vagonon, szemben velük, a következő két tábla
                    függött:</p>
                <p>PITTSBURG</p>
                <p> </p>
                <p>TAKARMÁNY</p>
                <p>- Ez a mi vonatunk... - súgta a fiú. - Magának külön hálókocsija lesz. Nem
                    tréfálok... Isteni csavargószerencse az ilyen kocsi. Vigyázz! - Lenyomta Edith
                    fejét, és ő is behúzódott.</p>
                <p>- A fékező... - suttogta.</p>
                <p>Hallották a távolodó lépések csikorgását. Egyre messzebbről. Bill felemelte a
                    fejét, azután hátraszólt:</p>
                <p>- Most!</p>
                <p>Máris felugrott és közben megragadta a nő csuklóját. Edith elbotlott, de a férfi
                    magasra rántotta. A levegőbe emelkedett, és egy másodpercig függött, azután
                    talpa alá került a föld. Bill eltolta a vagon ajtaját, felugrott, és maga után
                    rántotta a nőt.</p>
                <p>- Hála istennek, sikerült - suttogta. - Most vigyázat! - Visszatolta ismét az
                    ajtót. Vaksötétben voltak. Kellemes szénaillat terjengett körülöttük.</p>
                <p>A leány ijedten botorkált, és közben egy ládába ütötte a térdét. Leült. Csak most
                    érezte, hogy milyen halálosan fáradt. Zúgott a feje, sajgott minden izma,
                    nyilallt a dereka, a sírni vágyás fojtogatta.</p>
                <p>Egy döccenés... Az ütközők egymásra lapulva összependültek, és lassan gurulni
                    kezdett velük a szerelvény.</p>
            </div>
            <div type="chapter">
                <head>10.</head>
                <p>Amikor mozgásba jött a vonat, Bill óvatosan kinyitotta az ajtót. Jó levegő és
                    világosság nyomult be.</p>
                <p>Ládák és préselt zsákok álltak mindenfelé.</p>
                <p>Edith ültében fél testtel a ládára dőlt.</p>
                <p>- Rosszul van?</p>
                <p>- Csak nagyon... fáradt vagyok...</p>
                <p>- Szent Isten! Mikor evett maga utoljára?</p>
                <p>- Azt hiszem... tegnap reggel...</p>
                <p>- Milyen könnyelműség volt, hogy Bulkinnál nem vacsorázott... De hát, hm... Most
                    meg kell szakítani az utat...</p>
                <p>- Nem... nem! Kérem, én jól bírom az éhséget...</p>
                <p>- Csend! Amúgy is valami ruhafélét kell szerezni. Így nem lehet kiszállni a
                    városban. Most elsősorban aludni fog. Máris ágyazok.</p>
                <p>- Ágyaz...</p>
                <p>- Hát nem mondtam, hogy ez hálókocsi? - Gyorsan felhasított a késével egy zsákot,
                    és az előbuggyanó szénát a sarokba szórta. Azután levette a kabátját, és
                    ráterítette, és mint valami lakáj fordult a nőhöz.</p>
                <p>- Tessék, Miss Brent... Az ágy előállott. - Miután látta, hogy vendége tétovázik,
                    nem sokat habozott, hanem egyszerűen felkapta, és odafektette szépen a
                    szénára.</p>
                <p>Végtelen jó érzés áradt el a nő tagjaiban, és nehéz lett a pillája.</p>
                <p>A fiú cigarettára gyújtott.</p>
                <p>- Aludjon nyugodtan, Miss Brent. Én nagyon derék fickó vagyok. Nem azért mondom,
                    mert rólam van szó, de igazán ritkaság az ilyen jellem csavargóban... Fáj
                    valamije?</p>
                <p>- Nem... Semmi... és... most köszönöm, amit tett...</p>
                <p>- Ugyan, kérem, igazán csak apró-cseprő kedveskedés volt, és semmi egyéb. </p>
                <p>A vonat mellett sebesen futott a napsütésben sziporkázó derűs vidék. Élénkzöld
                    prérik, dús lombú fák, kis házcsoportok látszottak egy-egy pillanatra.</p>
                <p>- Valamit... inni... nem adhat?...</p>
                <p>- Igazán buta dolog... de nincs egy korty italunk sem.</p>
                <p>A rázódó vagon ringatása, a kerekek zakatolása elálmosította a nőt.</p>
                <p>Aludt...</p>
                <p>Egyszer mégis felnyitotta a szemét, Texas Bill ott kuporgott mellette, és vidám
                    kutyafeje olyan megnyugtató volt, hogy nyomban visszasüppedt a megnyugtató
                    álomba...</p>
            </div>
            <div type="chapter">
                <head>11.</head>
                <p>Goromba lökésre ébredt. Megállt a vonat. Az ajtó résén csillagfény ragyogott be,
                    és hűs esti légáramlás suhant a szénaszagú sötét vagonba.</p>
                <p>Hosszú füttyöket hallott és távoli, nyújtott kiáltást. Bill lassan betolta az
                    ajtót.</p>
                <p>- Rendezőpálya... - súgta. - Hogy aludt?...</p>
                <p>- Mintha egy perc előtt hunytam volna le a szememet.</p>
                <p>- Teljes hat órát tartotta hunyva őket. Egy piszok fékező mászkál a tetőn
                    állandóan...</p>
                <p>Edith fel akart ülni, de úgy belenyilallt, hogy szinte felkiáltott.</p>
                <p>- Kissé kínos lesz az ilyesmi - súgta a fiú. - A csavargás olyan, mint a
                    teniszezés: izomlázat kap tőle az ember.</p>
                <p>Indult a vonat. Ismét kinyithatták az ajtót. A felhőrongyok közül
                    csillagcsoportok villantak ki.</p>
                <p>- Nem is kérdezte, hogy... miért lettem a Lord felesége.</p>
                <p>- Hogy szolgálhatom, az még nem jogosít fel tolakodásra.</p>
                <p>A leány elhallgatott és lehunyta a szemét. Ki tudja, mire gondolt, ahogy így
                    döcögött a sötét vagonban, különös védelmezője mellett. Jó tíz perc múlva végre
                    megszólalt:</p>
                <p>- Mr. Texas...</p>
                <p>- Mondja csak azt, hogy Bill. Inkább én is Edithnek szólítom.</p>
                <p>- Jól van... Tehát Bill, én úgy hiszem, tartozom magának azzal, hogy megismerje a
                    történe­temet...</p>
                <p>- Kérem, ezt visszautasítom. Nem kötöttem ki semmiféle jutalmat. Különben is van
                    még elég idő...</p>
                <p>- Ne fecsegjen annyit... Ez mind komédia! Maga is tudja jól, hogy milyen
                    veszélyben vagyunk, hiába tréfál... Ki tudja, elmondhatom-e még holnap is
                    magának, hogy ki vagyok, és miért lettem ilyen szerencsétlen. Hiszen “Ő” van a
                    nyomunkban.</p>
                <p>- Miért állítja ezt ilyen határozottan? - mondta kissé idegesen Bill. - Hátha
                    lelőttem, és meghalt.</p>
                <p>- Nem. Él! Jön... utánunk... Érzem!...</p>
                <p>Hallgattak.</p>
                <p>A kerékzakatolás olyan volt, mintha a szörnyű üldöző kacagna rajtuk vágtatás
                    közben.</p>
                <p>- Amerikai nevem dacára... spanyolnak érzem magam - kezdte Edith. - A nagyapámnál
                    nevelkedtem, Santillóban. Kis városka, Dél-Mexikóban... Nem is tudom melyik
                    dédősöm volt az a jenki, aki Mexikóban letelepedett... Az apám Lord Nisbeth
                    egyik leányát vette el és vissza­vándorolt Arizonába. A két fivéremet magával
                    vitte, de én a nagyapámnál maradtam Santillóban.</p>
                <p>Lámpák tűntek el kívül, mert egy falucska mellett zakatolt el a vonat, és hűs
                    szél suhant be a teherkocsiba.</p>
                <p>- Csúnya perbe kerültek a rokonok: a Nisbeth Lordok és a Brentek. A két
                    szomszédos birtok között egy hatalmas legelőt vitatott mindkét család a
                    magáénak. Sok összecsapás, vita, halálos párbaj, harcoló cowboyok pokollá tették
                    a két család életét, de egyik sem engedett. Végül úgy látszott, hogy én majd
                    elhozom a békét. Talán hallotta már, hogy Lord Nisbeth fia kiskorában állítólag
                    egy szakadékba zuhant?</p>
                <p>- Tudom - bólintott Bill.</p>
                <p>- Nisbeth azzal enyhítette a fájdalmát, hogy örökbe fogadott egy fiút. Ez volt
                    Lord Elish Nisbeth. Az angol király megengedte, hogy örökölje a Lord nevet.
                    Egyszer látogatóba jöttem Mexikóból az apámhoz, és megismerkedtem Elish-sel.
                    Összebarátkoztunk. Az öreg Lord súlyos beteg volt. Véget akart vetni a két
                    család harcának, ezért úgy végrendelkezett, hogy ha Elish meg én
                    összeházasodunk, akkor ránk száll a vitás föld.</p>
                <p>- És szerette ezt a fiút.</p>
                <p>- Kedves... jó ember... és... ha hozzámegyek, akkor megszűnne a harc...</p>
                <p>- Értem...</p>
                <p>Edith sóhajtott.</p>
                <p>- A többit talán már hallotta, Nisbeth Lord meghalt. Miután kiderült, hogy a
                    halottnak hitt fia él, és egy szolga bosszúja miatt rabló lett...</p>
                <p>Ezt már csak suttogta... és sokáig nem szólt. Bill hagyta. Ült és hallgatott.</p>
                <p>- A végrendelet szerint a vitás földrész csak esküvő után száll a két örökösre,
                    tehát ha: “Lord Nisbeth egyetlen fia nőül veszi Edith Brentet.” Ki sejthette
                    előre, hogy nem Elish az egyetlen fiú? Hogy él a halottnak hitt gyerek, és így a
                    végrendelet szerint én csak avval az igazi Nisbethhel házasodhatom össze, ha azt
                    akarom, hogy vége legyen a harcnak, miután nem Elish, hanem “Ő” az egyetlen fia
                    Lord Nisbethnek. A harc tehát csak akkor érhet véget, ha én a Lord “egyetlen”,
                    tehát igazi fiához nőül megyek. És ez nem Elish volt, hanem egy rabló. A két
                    család ismét elkezdte a vitát. Kiújult a per, a harc, a cowboyok lövöldözése...
                    Akkor én levelet írtam a Lordnak. Egy pálinkacsempész vitte el neki. Azt írtam
                    benne, hogy jöjjön le a paplakba. Beszélni akarok vele. A pap, aki a gyűlölet és
                    öldöklés ellen volt, beleegyezett nagy nehezen, hogy titokban rendelkezésünkre
                    álljon. Gondoltam: vér nem válik vízzé. Talán megteszi a rabló, ismeretlen
                    rokonai kedvéért, amire kértem... Eljött a találkozóra, végighallgatott
                    figyel­mesen, és vállat vont. Mint ahogy egy úr szívességet tesz, ha hölgyről
                    van szó, könnyedén beleegyezett, nyomban ott a paplakban elvett feleségül,
                    azután udvariasan köszönt, és elnyargalt. Az írás birtokában a vitás föld az
                    enyém lett. És most már igazán megszűnt az ellenségeskedés. A szörnyű titok
                    összehozta a két családot. Azt hittem, hogy ez az áldozat lezárta a drámát.
                    Akkor jött a szeszcsempész, a rabló levelével. Röviden írt.</p>
                <p>“Beleszerettem önbe. Elhatároztam, hogy megtartom feleségemnek. Holnapután legyen
                    Pomacban, a vendégfogadó különszobájában. Lord Nisbethné! Ha meg­tagadja a
                    hitvesi engedelmességet, akkor eljövök magáért. Ez esetben valószínű, hogy vér
                    fog folyni.”</p>
                <p>Jól tudtam, hogy ki ez az ember, és ha nem engedelmeskedem, akkor sokkal
                    szörnyűbb harc kezdődik, mint amilyen a birtokért folyt. A Lord-ot és bandáját
                    zúdítom a két családra, ha ellenkezem. Elmentem Pomacba... A többit tudja...</p>
                <p>Virradt. Csendben ültek a fémpadlón. Az érkező nappal borszeszlángszínű, halovány
                    derengése sugárzott be az ajtón. Csikorgott a fék, lejtőn siklott a vonat.</p>
                <p>- Borzasztó ostobaságot követett el - csóválta a fejét Bill. - Legalább evett
                    volna valamit. Már negyvennyolc órája jön így.</p>
                <p>- Jó erős szervezetem van... - felelte, de a hangja bizonytalanul csengett.</p>
                <p>- Hé, jó madarak! - kiáltotta egy durva hang. - Most aztán ugorni gyorsan, mert a
                    golyó jön.</p>
                <p>A fékező, az oldalfal lépcsőjén állt, és revolvert szegezett rájuk.</p>
            </div>
            <div type="chapter">
                <head>12.</head>
                <p>Bizony nem szép szokás az Államokban, hogy a potyautast ugrásra kényszerítik,
                    töltött revolverrel.</p>
                <p>Bill vigyorgott.</p>
                <p>- Nem lehet ugorni, barátom. Női szakasz... A hölgy nem gyakorolta magát ebben a
                    svéd­tornában.</p>
                <p>- Fogd be a szád! A nő elmehet Connictedig. Te leugrasz, vagy golyót kapsz. Jól
                    tudod, hogy nincs irgalom. Ti sem szoktatok irgalmazni a fékezőnek, ha többen
                    vagytok, és lefegyverezitek.</p>
                <p>- Nézd...</p>
                <p>- Elég! Ugorni!</p>
                <p>- Hogy lehet valaki ilyen udvariatlan...</p>
                <p>- Hármat fogok számolni...</p>
                <p>- Az nagyon kedélyes lesz.</p>
                <p>- Egy...</p>
                <p>- Az apám vasúti igazgató...</p>
                <p>- Kettő...</p>
                <p>- Hát ha mindenáron akarod...</p>
                <p>Mielőtt háromra tüzelt volna az őr, egy forduló kezdetén, ugrott... A leány
                    sikolyát még hallotta a tizedmásodperc alatt, amíg átzúgott a levegőn...</p>
                <p>Edith elszörnyedve állt. A fékező a vaslétráról átlépett a vagonba.</p>
                <p>- Hát te, szép kis virág, honnan szöktél el, mi?</p>
                <p>- Kérem... - hebegte.</p>
                <p>- Ha átadlak a vasúti kirendeltségnek, szép jövő vár rád...</p>
                <p>- Csak nem akar... átadni...</p>
                <p>- Jack, a fékező, híres gavallér, jó fiú. Ne félj semmit. Akarsz egy korty rumot?
                    - Egészen közel ment. Edith irtózva hátrált a kocsi faláig.</p>
                <p>- Talán félsz tőlem? Ne légy buta. Azt hiszed, hogy a fékező rossz fiú?</p>
                <p>- A fékező egy marha - mondta mögötte Texas Bill, azután elővette a revolverét,
                    és úgy vágta szájon, hogy három foga letört...</p>
                <p>Edith az éhségtől, a kíntól, a fáradtságtól és az ijedtségtől lassan elalélt, és
                    lassan lecsúszott a fal mellett ájultan a padlóra...</p>
                <p>A fékező rémülten meredt a csavargóra, aki az imént leugrott.</p>
                <p>- Látod, öregem, ilyen az élet - mondta a feldagadt arcú fékezőnek, revolverrel a
                    kezében.</p>
                <p>- Egyszer fenn, egyszer lenn. Hagytad szépen, hogy megvárjam a kanyart, és csak
                    azután ugorjak. Amikor elfordult veled a kocsi, az utolsó vagonra ismét
                    felkapaszkodtam. Ez neked nem fog sikerülni, te gavallér fékező, aki vagy, hogy
                    kisülhet a szemed...</p>
                <p>- Csak nem akarja, hogy ugorjam? - kérdezte nagyon szelíden.</p>
                <p>- De! Alig várom már! Ahol azt mondom, “most”, ott ugorsz - ha nem, úgy is jó. De
                    én nem mondom el a kis egyszeregyet, mielőtt lövök.</p>
                <p>- Nézze... Van húsz dollárom...</p>
                <p>- Komolyan?...</p>
                <p>- Igen. Akarja?</p>
                <p>- Jó lenne. Csakugyan nekem adod?</p>
                <p>- Igen... És jóba leszünk?...</p>
                <p>- Nem bánom, de ugorni azért kell. Attól még jóba lehetünk.</p>
                <p>- Nézze, hallgasson ide - siránkozott a fékező. - Én nem akartam...</p>
                <p>- Most!</p>
                <p>...Mint a szöcske, úgy ugrott. Bill egy mocsaras részt választott a mutatványhoz,
                    és így látta, amint felcsap a sár, majd egy fekete csöpögő tömeg húzza
                    nehézkesen a lábait, ahogy meg­indult a part felé.</p>
                <p>Levette a kalapját, és integetett.</p>
            </div>
            <div type="chapter">
                <head>13.</head>
                <p>Csak most nézhetett a nő után. Megveregette az arcát.</p>
                <p>Edith felnyitotta a szemét. Fáradt feje odahanyatlott a cowboy vállára.</p>
                <p>- Kitartás - dünnyögte Bill -, most már rövidesen lesz mit enni...</p>
                <p>A vonat futása lassúbbodott, végül megállt.</p>
                <p>- Ez jó hely. Connicted előtt vagyunk, elhagyatott teherkitérő... Sok barátom
                    lakik erre, azokat felkeressük...</p>
                <p>Nem is kérdezte Edithet. Felkapta egyszerűen, és mielőtt a vonat teljesen megállt
                    volna, leugrott vele.</p>
                <p>Azután lefutott a töltésről. Nem látta senki.</p>
                <p>Connicted külvárosa előtt voltak.</p>
                <p>- Letehet... - mondta Edith. - A friss levegő magamhoz térített.</p>
                <p>- Részint örülök, részint nem - felelte, és lábára állította. Azután ismét
                    kézenfogva vezette. Így mentek egymás mellett.</p>
                <p>A várostól távol egy magányos kunyhó állt. Bill errefelé kanyarodott.</p>
                <p>- Barátaim egyike lakik abban a házban. Ott kissé kifújhatjuk magunkat.</p>
                <p>- Miért... nem megyünk be a városba, és... azonnal... tovább?</p>
                <p>- Így?...</p>
                <p>A leány csak most nézett végig magán. Szakadt, rongyos és sáros volt. A hajában
                    szénaszálak, a kabátja letépve.</p>
                <p>- Mit fogunk csinálni?</p>
                <p>- Elsősorban eszünk valamit, azután pihen. Addig én bemegyek a városba, szerzek
                    valami ruhafélét, és indulunk Keletre.</p>
                <p>- Kérem... köszönöm, amit eddig tett értem, de ne kísérjen tovább.</p>
                <p>- Talán unatkozott?</p>
                <p>- Nem akarom, hogy egy ismeretlen nő ügyéért kockáztassa ilyen könnyelműen az
                    életét. Az én ostobaságom...</p>
                <p>- Miféle kockázatról beszél?</p>
                <p>- Tudja jól... Ha megsejtik, hogy nem haltunk meg; utánunk jönnek... És maga
                    ismeri “Őt”.</p>
                <p>Bill arca elborult egy pillanatra, de azután nevetett, hogy másfél tucat
                    egészséges foga csak úgy ragyogott.</p>
                <p>- Ne is folytassa... Eltökélt szándékom, hogy nem halok meg aggkori
                    elgyengülésben. Leg­alábbis tőlem telhetőleg nem támogatom a lehetőségét
                    ennek... Most keressük fel a barátomat.</p>
                <p>- Mi a maga barátja?</p>
                <p>- Gyűjtő. Arizonának ezen a vidékén sok barátom van. Általában az Államok
                    területén mindenfelé előnyösen ismernek. Már évek óta közlekedem gyalog erejű
                    járművemen, mint közkedvelt fiatalember... Mi az?</p>
                <p>A leány leült egy kőre.</p>
                <p>- Nem bírok... tovább menni...</p>
                <p>- Az könnyen lehet, hiszen idejét sem tudja, hogy mikor evett.</p>
                <p>- Hagyjon itt... - suttogta lihegve. - Ne törődjön velem... Csak bajt hozok
                    magára...</p>
                <p>- Szamárság... Hopp!</p>
                <p>Könnyedén felkapta Edithet, és a karjaiba vette.</p>
                <p>Nem tiltakozott. Behunyt szemmel feküdt a férfi karján, mint egy fáradt
                    kisgyerek. Bill óvatosan lépett a göröngyös, rossz talajon.</p>
                <p>Nemsokára egy kis ház elé értek. Ismét talpra állította Edithet, és szokott
                    módján megfogta a csuklóját.</p>
                <p>- Itt lakik a barátom, a Buldog. Híres gyűjtő, és jó fiú, csak kissé furcsa. </p>
                <p>A kis ház csendes volt, mintha lakatlan lenne. Az ajtón zománcos tábla
                    függött:</p>
                <p>VIGYÁZAT!</p>
                <p> MÉLYVÍZ!</p>
                <p> CSAK SZABADÚSZÓKNAK!</p>
                <p>- Először illedelmesen bekopogtatunk - mondta Bill. - A vén Buldog sokat ad a
                    formaságokra.</p>
                <p>És nyomban akkorát rúgott az ajtóba, hogy belerezdült az épület.</p>
                <p>Irtózatos káromkodás hallatszott bentről.</p>
                <p>- Itthon van - állapította meg örömmel a cowboy.</p>
                <p>Nyílt az ajtó, és egy rongyos, szakállas, borzasztóan piszkos öregember állt a
                    küszöbön.</p>
                <p>- Micsoda disznóság ez? - üvöltötte a vendégeire.</p>
                <p>- Csak fogd be a szád, öreg, mert betömöm... Pihenni jöttem hozzád.</p>
                <p>Az öreg dörmögött valamit “mindenféle csirkefogók”-ról, és beengedte őket. Edith
                    elsősorban egy szekrényt pillantott meg, amelyre az alábbi hatalmas,
                    figyelmeztető, zománcozott betűs táblát erősítették:</p>
                <p>BEJÁRAT</p>
                <p> MÁSIK KAPUN</p>
                <p>- A hölgy egy unokahúgom barátnője, és víkendre jött - mondta Bill. - Szeretne
                    enni, aludni, és én azt meséltem neki, hogy te elragadó fiú vagy, hát ne hagyj
                    szégyenben, öregem...</p>
                <p>Buldog végignézett a nőn, nem valami barátságosan, azután kinyitotta a másik
                    helyiség ajtaját.</p>
                <p>- Itt fekhet - vetette oda kissé dühösen, és amikor a leány lépett egyet a szoba
                    felé, rámordult.</p>
                <p>- Előbb egyen! Hé!...</p>
                <p>Bill mentegetőzve jegyezte meg.</p>
                <p>- Goromba disznó a fiú, de nem rossz ember... Nesze, öreg.</p>
                <p>A kabátja belső zsebéből egy kis zománcozott táblát vett elő, és átnyújtotta.</p>
                <p>MR. EWERS</p>
                <p> FŐFOGLÁR </p>
                <p> II. FOLYOSÓ</p>
                <p>Buldog morogva átvette a táblát, nézegette, majd egy kis kalapáccsal hozzáfogott,
                    hogy leverje róla a betűket.</p>
                <p>- Főfoglár... Rossz kabala - dünnyögte közben. - A szalonna ott van a zenélő
                    órában...</p>
                <p>A lomtárszerű helyiség sarkában egy roskatag íróasztal állt. Az asztalon két
                    kitömött bagoly, néhány rozsdás sarkantyú és egy virágcserép. A közepén
                    hatalmas, ütött-kopott, aranyozott muzsikáló óra állt, kihúzható fiókkal.</p>
                <p>Bill, néhány rozsdás villanykörte-foglalat és egy Lincoln Ábrahámot ábrázoló
                    kisebb olajnyo­mat szomszédságában megtalálta a szalonnát. Ügyesen begyújtott,
                    és reggelit készített. Kávét főzött, szalonnát sütött, és olykor a leányra
                    nézett, aki előrebukott fejjel ültében elaludt.</p>
                <p>A toprongyos öreg letette a táblát, és karvalyszerű, hosszú körmével a fogát
                    piszkálta, nagyot cuppantva olykor.</p>
                <p>- Honnan szöktél? - kérdezte azután.</p>
                <p>- Pomacból. De ha kérdezik: nem jártam nálad. Lehet, hogy sok izgatott lovas fog
                    érdeklődni.</p>
                <p>- Ki ez a szépséges mákvirág?</p>
                <p>- Más hangon, hé?? Mocskos orgazda. - Buldog morgott valamit, és vállat vont.</p>
                <p>- A hölgy - folytatta csendesen Bill - előkelő úrinő...</p>
                <p>- Hm... A külseje után, letagadhatná...</p>
                <p>- Két napja nem evett, tehervonaton és gyalog jöttünk... Nagy bajt csináltunk.
                    Azonnal megyünk tovább, különben téged is belekeverünk.</p>
                <p>- Nem kértelek rá, hogy gyámkodj felettem.</p>
                <p>- Kérlek. Jegyezd meg, amit mondtál... Én majd bemegyek a városba. A nőnek
                    készíts mosdó­vizet, ha felébredt, és ne morogj rá, mint valami fogatlan medve.
                    Próbálj kissé barátságos lenni hozzá.</p>
                <p>Az öreg dühösen csapott az asztalra.</p>
                <p>- Majd táncra kérem, nem?</p>
                <p>- Jó ötlet. Szeretném, ha öreg napjaidra kissé megkomolyodnál, és használható
                    ficsúr válna belőled... Így...! Halló... Miss Edith... - gyengéden megérintette
                    az alvót.</p>
                <p>Felriadt, szétnyitotta fáradt pilláit, de ismét lebillent a feje. Nem volt mit
                    tenni, Bill leült melléje, és kanalanként töltötte a szájába a kávét. Időnként
                    megrázta, és Edith félálmában, gépiesen lenyelte lassan-lassan a reggelit.</p>
                <p>- Kész. Megetettük a kisgyermeket, most vigyük aludni.</p>
                <p>Felkapta Edithet, berúgta a másik szoba ajtaját, és odahelyezte az alvót óvatosan
                    egy pokróccal letakart fekhelyre.</p>
                <p>- És te? - kérdezte Buldog, amikor visszatért a konyhába.</p>
                <p>- Bemegyek a városba, öregem. Vigyázz nagyon a nőre. Egy-két óra múlva
                    visszajövök... Nincs egy tükröd, borotválkozáshoz?</p>
                <p>Az öreg csak legyintett. Elég volt egy pillantást vetni a gondozatlan pátriárka
                    terebélyes, helyenként sárgászöldes, ételnyomoktól tarka szakállára, hogy a
                    kérdés meddősége felől ne maradjon kétség.</p>
                <p>Bill fejébe csapta a kalapját, azután, alapos helyismerettel benyitott egy
                    fülkébe, amelyen két rikító tábla is figyelmeztette néhány tudnivalóra:</p>
                <p>NYÍLT KIPUFOGÓVAL TILOS BEHAJTANI!</p>
                <p>alatta</p>
                <p>SZÁMFEJTŐSÉG</p>
                <p>Bill, a számfejtőségből, ahová nyílt kipufogóval tilos behajtani, egy csomag
                    cigarettát és két tucat revolvergolyót hozott ki. Azután elővette a díszes kis
                    revolvert, amelyet nemrégen oly kecsesen Austin fejéhez vágott.</p>
                <p>- Ehhez nincs golyód? Jó, ha ilyen eldugható, töltött kis szerszámot is magánál
                    hord az ember.</p>
                <p>Az öreg figyelmesen megnézte a díszes, apró gyöngyházrevolvert.</p>
                <p>- Golyóm az van, de cseresznyemagot errefelé nem használnak lövöldözéshez, ebbe
                    viszont az kell.</p>
                <p>Visszaadta a pisztolyt. Bill elsietett. Buldog valamit mormogott magában,
                    átcammogott a másik szobába, és zord arccal nézte a nőt. Azután leakasztott az
                    ajtóba vert szögről egy igen rongyos kabátot, és betakarta Edithet.</p>
            </div>
            <div type="chapter">
                <head>14.</head>
                <p>Bulkin halottfehéren, tanácstalanul állt. Mellette a sovány lótenyésztő és a két
                    másik vendég, ahogy besiettek a lövésre.</p>
                <p>A padlón ott feküdt a Lord. Úgy látszott, hogy halott. De most nagy nehezen
                    megmozdult, és a tenyerére támaszkodott. Másik kezével az öve táját fogta, és
                    vörös nedvesség csillant meg az ujjai között.</p>
                <p>- Eltaláltak, Bulkin... Ha akarják... most kiszolgáltathatnak... tízezer...
                    dollárt jelent... négyük­nek...</p>
                <p>Hallgattak. Ez csakugyan nagy esemény. Itt fekszik a Lord, tehetetlenül. És
                    elküldte a rablóit is.</p>
                <p>- Akárhogy is van - mondta kissé bágyadtan, de szokott határozottságával a Lord
                    -, elsősorban lássák el a sebet, mert... elvérzem, azután, ha akarják... hívják
                    el... Cliffordot...</p>
                <p>Feltették az ágyra. A lótenyésztő elment.</p>
                <p>A golyó elcsúszott a bordán, és így nem hatolt be mélyen. Bulkin megérezte a
                    hüvelykujjával a roncsolt borda alatt. A seb erősen vérzett, de nem látszott
                    veszélyesnek... </p>
                <p>- Nyomja ki, Bulkin...</p>
                <p>- Nem értek hozzá...</p>
                <p>- Majd elmagyarázom... - felelte halkuló, de változatlanul hideg hangon. - Az
                    egyik kezét tegye a golyó alá... A hüvelyk- és mutatóujjával fogja össze körötte
                    a húst... így... mintha csípne... Most szorítsa össze teljes erejéből... Így...
                    Erősebben...</p>
                <p>A homlokára homályos pára ült ki, de különben egy arcvonásán sem látszott, hogy
                    milyen hihetetlenül kínlódik.</p>
                <p>- Várjon - mondta. - Úgy látszik, hogy összezárult a nyílás... Kis kaliberű vacak
                    lehetett... Tágítsa ki késsel a sebet...</p>
                <p>A vendéglős halotthalvány volt.</p>
                <p>- Nem... bírom...</p>
                <p>- Eh! Ostoba...! Adja ide a kést.</p>
                <p>A Lord szája már kék színű volt, és az arca gipszszerűen fehér. Elvette Bulkintól
                    a kést, bele­csúsztatta a nyílásba, és megforgatta...</p>
                <p>- Most... tegye alá a kezét... Így... Csípje össze... szo... szorítsa... Jobban.
                    - Egy koppanás...</p>
                <p>A kis golyó ott feküdt a padlón. A Lord nagyot sóhajtott.</p>
                <p>- Gyorsan... kötözze... be...</p>
                <p>Amikor az utolsó vászondarabbal átcsavarták a derekát, belépett az ajtón a
                    lótenyésztő és vele Clifford, a sheriff.</p>
            </div>
            <div type="chapter">
                <head>15.</head>
                <p>- Jó estét, Clifford - köszönt a sebesült. - Ezek az emberek elfogtak. Négyüknek
                    jár a tízezer dollár...</p>
                <p>Hallgattak.</p>
                <p>Clifford komoran nézte a sebesültet.</p>
                <p>- El tud jönni lábon, vagy hozassak kocsit?</p>
                <p>- Ha öt percet ad, hogy pihenjek, akkor gyalog megyek magával...</p>
                <p>- Csak pihenjen - felelte Clifford, és leült. - Ostoba végzet, Lord. Egy zöldfülű
                    elejtette, miután négy állam összefogott maga ellen, és nem mentek semmire.</p>
                <p>- Nem zöldfülű volt... Veszélyes ember... Az egyetlen veszélyes ember, ha nem
                    veszi rossz néven Clifford, mindazok között, akik eddig az utamat
                    keresztezték.</p>
                <p>Hallgattak. Bulkin egy gint hozott a sheriffnek.</p>
                <p>- Hallom, hogy a leányát elhozatta... Kansas Cityből... és otthon neveli? -
                    mondta a rabló.</p>
                <p>- Igen - felelte a sheriff. - Mary nagyon szereti a Nyugatot.</p>
                <p>- Kár, hogy holnap el kell mennie innen, hosszú időre...</p>
                <p>A sheriff szótlanul nézte két cipője között a padlót.</p>
                <p>A lótenyésztő, akinek tetszett a sheriff leánya, izgatottan közbeszólt:</p>
                <p>- Elküldi Maryt Keletre?... De hát délután nem is szólt erről.</p>
                <p>- Csak most határoztam el - dünnyögte Clifford, azután felhajtotta az italt. -
                    Megkérem majd magukat, hogy kísérjék el négyen, ha szintén holnap utaznak.</p>
                <p>Bulkin magasra húzta a szemöldökét csodálkozásában.</p>
                <p>- Mi nem utazunk Keletre! Honnan veszi ezt, Clifford?</p>
                <p>- Hm... Miután épeszűek, tehát biztosra veszem, hogy elutaznak.</p>
                <p>Igen nagy csend lett. A négy ember összenézett döbbenten.</p>
                <p>- Én is most határoztam el, hogy Maryt Kansas Citybe küldöm. A sheriff háza mától
                    kezdve nem lesz olyan békés otthon, mint amilyen eddig volt. A rablók,
                    természetesen nem bánnak ezentúl kivételesen Pomac-kal. A banditák bosszút
                    állnak majd... a vezérükért. Ez a város nem lesz többé a csendes Pomac...</p>
                <p>A Lord feltápászkodott.</p>
                <p>- Mehetünk, Clifford.</p>
                <p>- Várjon - mondta Bulkin. - Fütyülünk a kétezerötszáz dollárra, ami fejenként
                    jutna ránk. A vendéglőm többet ér nekem, és különben sem vágyódom Keletre! Ezek
                    is szeretik a házukat, és Pomac eddig békés, boldog hely volt.</p>
                <p>- Úgy van! - hagyta rá a lótenyésztő.</p>
                <p>- Bennünket nem bántott a Lord. Sőt, amióta ő vezeti a vörös Brandt bandáját,
                    azóta még nagyobb itt a nyugalom, mint régen.</p>
                <p>- Aszondom - csapott az asztalra az egyik cowboy -, hogy fogja el a Lord-ot az,
                    akinek valaha is baja volt vele. Nem kaparjuk ki másnak a gesztenyét, hogy aztán
                    a mi ujjunkat süsse meg a parázs.</p>
                <p>- Fütyülünk a kétezerötszáz dollárra - tódította a másik cowboy. - Maga, Clifford
                    kötözni való bolond, ha azzal szolgálja a város nyugalmát, hogy ránk zúdítja a
                    Pokolkő minden banditáját, akiktől eddig békében voltunk.</p>
                <p>- De hát mit csináljak? Mégiscsak sheriff vagyok, és a Lord rabló.</p>
                <p>A Lord egy szót sem szólt. Közömbösen nézte a mennyezetet, mintha nem is az ő
                    nyakáról tárgyalnának.</p>
                <p>- Adjuk szavunkat - mondta Bulkin - hogy senkinek sem mondjuk el azt, ami ma
                    történt. És akkor egyszerűen nem történt semmi. Görény Bob elnyargal a rablók
                    után, és még az éjjel elviszik innen a Lord-ot...</p>
                <p>A sheriff elhallgatott, a pipáját tömögette, és komoran bámulta a padlót. Ez
                    bizony nem valami nagy hőstett. De a virágai oly szépek és Mary annyira szereti
                    Arizonát...</p>
                <p>Egy óra múlva Görény Bob sebesen nyargalt az éjszakában a Pokolkő felé.</p>
            </div>
            <div type="chapter">
                <head>16.</head>
                <p>A Lord még gyenge volt. Mindössze pár órát aludt az erdei házban, mert ide
                    vitette magát az embereivel. A Pokolkő felé vezető út elágazásánál volt ez a
                    ház.</p>
                <p>- Miért nem akarsz biztonságos helyen pihenni, Lord? - kérdezte Austin.</p>
                <p>- Mert reggel már a nyomukban leszek. Egy percet sem akarok feleslegesen pihenni,
                    amíg az az ember él, és a feleségem nincs ott, ahol lennie kell!</p>
                <p>- Csak nem szándékozol ilyen állapotban üldözést kezdeni?...</p>
                <p>- De... Nincs semmi bajom... Csak a vérveszteség... Azt hamar kiheverem... A seb
                    nem olyan veszélyes - halottszürke pillantása a távoli semmibe meredt.</p>
                <p>Kissé bizonytalanul, de a nyeregbe ült, és lassan, lépésben haladtak.</p>
                <p>- Ha Keletre érnek, akkor kisiklottak a kezemből... - tette hozzá. - Itt most
                    alszom néhány órát... Hétkor gyertek értem... Addig kövessétek a nyomukat, és
                    próbáljátok megállapítani, hogy merre mentek...</p>
                <p>Odaértek az erdei házhoz, és a Lord óvatosan lesiklott a nyeregből.</p>
                <p>- Menjetek - mondta. - De pontosan hétkor itt lenni...!</p>
                <p>- Ne maradjon veled két ember?</p>
                <p>Nem nézett a beszélőre, mereven nyugodott a pillantása egy fa koronáján, miközben
                    válaszolt:</p>
                <p>- Felesleges. A nyomukat keressétek mindnyájan. Ha elfogjuk őket, fejenként
                    tízezer dollárt kaptok. Jól tudjátok, hogy mit ér az ígéretem?... Aki megöli azt
                    a kölyköt, az külön tízezret kap... siessetek!</p>
                <p>És otthagyta őket.</p>
                <p>A rablók néhány másodpercig zavartan nézték egymást. Általában így néztek össze,
                    ha a Lord rövid mondatai után magukra maradtak. Talán szégyellték egymás előtt,
                    hogy félnek ettől a különös embertől?</p>
                <p>A vastag Pete nyeregbe szállt.</p>
                <p>- Előre! Még nem lehetnek messze.</p>
                <p>- Annak a kölyöknek lova sincs! Ketten menekültek egy rozoga homokfutón. </p>
                <p>Gyors iramban vágtattak a lejtőn. Még alig virradt. Elérték az országutat. Az
                    éjszakai forgalom errefelé nem törölhette el a keréknyomokat. Világosan látszott
                    a két csík. Le sem kellett szállniuk a nyeregből. A Corner River előtt sziklás,
                    füves terep következett. Itt a kocsikerék nem hagyott lenyomatot.</p>
                <p>Feszült figyelemmel kutattak, de úgy látszott, hiába. Embernek, kocsinak nyomát
                    sem látták. Egy karikalábú, nagy fejű, idióta külsejű kamasz hirtelen
                    felkiáltott. Náthás emberekre jellemző orrhangja volt:</p>
                <p>- Idd boldak... Idden nyomok. A dócsában!</p>
                <p>Ez volt a Görény Bob. Egy félvér asszonynál lakott a városban, és a rablók körül
                    settenkedett mindig. Apró szolgálatokat tett nekik, és ezért az anyjával együtt,
                    a Lord árnyékában éltek. A banditák gondoskodtak róluk.</p>
                <p>- Mi az?! Görény! Mit látsz?!</p>
                <p>- Idden... Egy dócsában. Nyomok...</p>
                <p>Odasereglettek. Egy kis vizesgödörben tisztán látszott a kerék lenyomata. A
                    csodába! A szakadékon csak nem repültek át? Egy homokfutóval!</p>
                <p>Reggel lett.</p>
                <p>- Halló! - kiáltotta Pete. - Oda nézzetek! Megvannak...</p>
                <p>Valamennyien köréje sereglettek a szakadék szélére, és lenéztek.</p>
                <p>A rohanó folyó part menti vizében, iszapos zátonyok között, egy összetört kocsi
                    roncsa látszott a magasból. Fejét a víz sodrába lógatva, egy döglött ló teste
                    tartotta ár ellen, zátonyon a homokfutót.</p>
                <p>- Begbokrosodott - kiáltotta izgatottan a Görény Bob. - Begbokrosodott a ló, és
                    lezuhadtak a folyóba.</p>
                <p>A fiú megállapítását el kellett fogadni.</p>
                <p>Úgy látszott, nem maradt más tennivalójuk.</p>
                <p>Az erdei lakhoz még korai lett volna visszatérni. Elhatározták, hogy reggeliznek.
                    A menekültek éjszaka nekihajtottak a szakadéknak. Ezzel befejeződött az ügy. Bob
                    száraz ágakat hozott, tüzet gyújtottak, és hozzáláttak a kávéfőzéshez.</p>
                <p>- Szép kis jövedelmet rántottak a szakadékba a lovak... - szólt búsan “Gunner”,
                    egy vén, kiszáradt arcú rabló, akinek sárga, fonnyadt bőre és ősz kecskeszakálla
                    volt.</p>
                <p>Ébredt a nap. Kávét ittak. A kis köpcös, úgy látszik biztosan számított már a
                    jutalomra, mert zord arccal hörpölte a reggelijét.</p>
                <p>- Aszondom - mondta Gunner -, hogy szívesebben foglalkozom a vasúttal, bankkal
                    vagy más effélével, mint embervadászattal. Ott is akad bőven dollár, és nem érzi
                    az ember fenevadnak magát.</p>
                <p>- Mondd ezt a Lordnak - felelte gúnyosan Austin. - Azt hiszem, legszívesebben
                    kikaparná ezt a fiút a folyó iszapjából, és feltámasztaná, csak azért, hogy ő
                    ölje meg.</p>
                <p>Pete cigarettát csavart.</p>
                <p>- Csak azt szeretném tudni, ki ez a nő, akire azt mondta, hogy a felesége. </p>
                <p>Távol a mezőn marhák tűntek fel. A rablók szedelőzködtek.</p>
                <p>- Kár, hogy a tízezer dolláros lehetőségnek fuccs - foglalta össze Pete a
                    végeredményt.</p>
                <p>- A tízezer dollárt még megszerezhetitek... - mondta valaki mögöttük. A Lord állt
                    ott.</p>
            </div>
            <div type="chapter">
                <head>17.</head>
                <p>- Elmenekültek - folytatta nyugodtan, és messze nézett valamerre.</p>
                <p>- Hát nem láttad ott lenn a folyóban? - kérdezte Gunner.</p>
                <p>- Láttam. Lent voltam. Onnan jövök.</p>
                <p>Most tűnt csak fel a rablóknak, hogy a Lord sáros és poros. Az arca kissé beesett
                    volt és halo­vány, de különben éppolyan egyenesen, bántó mozdulatlansággal állt
                    a helyén, mint máskor.</p>
                <p>- Lent voltál?</p>
                <p>- Igen. Megnéztem a lovat. Ujjnyi vastag csíkok vannak a bőrén. Az ostor nyelével
                    verhették. Ez csak úgy lehetséges, hogy nekihajtották a szakadéknak. Valószínű,
                    hogy a nőt előbb letette, és ő az utolsó pillanatban kiugrott.</p>
                <p>- Tehát?...</p>
                <p>- Élnek...</p>
                <p>Leült és kávét töltött magának.</p>
                <p>- Most majd alszom egy óráig - mondta. - Azután a nyomukba eredünk.</p>
                <p>- Merre mehettek?...</p>
                <p>- Természetesen Kelet felé. Ketten induljatok el Connicted irányába. Egy nő és
                    egy férfi elég feltűnő ahhoz, hogy megjegyezze aki az országúton látta őket.</p>
                <p>Austin és Pete nyeregbe ültek.</p>
                <p>A Lord gyorsan kiitta a kávét, azután lefeküdt és elaludt.</p>
            </div>
            <div type="chapter">
                <head>18.</head>
                <p>Pete, akibe a tízezer dollár lehetősége valósággal új életet öntött, sebes
                    vágtatásra ösztökélte a lovát.</p>
                <p>- Oda nézz - mutatott Austin a töltés felé. Egy tehervonat haladt éppen el, lassú
                    döcögéssel. Pete megértette:</p>
                <p>- Ha felkapaszkodtak egy vonatra, akkor nehéz lesz őket beérni. Bár hölgy
                    társaságában az ilyesmi nem egyszerű.</p>
                <p>Még sebesebb vágtatásra ösztökélték a lovat, hogy az út nagy részét megtegyék,
                    mire a déli napsütés a legforróbb. Elhagyták a várost.</p>
                <p>A merőlegesen tűző nap alatt por és verejtékből keveredett iszap borította őket.
                    A vizük is fogytán volt. Tudták jól, hogy merre van a patak, egy kis kerülővel
                    elérhették volna, de a pénz­vágy nem hagyta, hogy bármire is időt pocsékoljanak.
                    Ha beérik a menekülőket, egy pisztolylövés ötezer dollárt jelent fejenként! Ezt
                    azonban meg kell beszélni.</p>
                <p>- Mi lesz, ha rájuk akadunk? - kérdezte Austin.</p>
                <p>Pete kegyetlenül vigyorgott.</p>
                <p>- Nem vagy valami leleményes, Austin.</p>
                <p>- Miután együtt lovagolunk, megállapodhatnánk abban, hogy bármelyikünk oltja ki a
                    pasas gyertyáját, felezünk. Így legalább nem kell versengeni egymással.</p>
                <p>- Csak versengjünk...</p>
                <p>- Nem felezel?</p>
                <p>- Nem. Bízom abban, hogy többet tudok, mint te, jobb a szemem, gyorsabb a
                    kezem...</p>
                <p>- Így is jó. De gondolom, hogy pihenjünk, amíg delelőn áll a nap, mert kutya
                    meleg van.</p>
                <p>- Pihenj, ha akarsz. Én szívesen folytatom az utat egyedül is - felelte Pete, és
                    sarkantyút adott a lónak.</p>
                <p>- Azt már nem!</p>
                <p>Sebesen vágtattak a perzselő hőségben. A legrosszabb mégis a szomjúság volt.</p>
                <p>- Mit gondolsz?... - lihegte Austin -, vonatra ült a nővel?</p>
                <p>- Csak tehervonatra mászhatott. Az meg lassan döcög, és sokat vesztegel... De ne
                    beszélgess, mert kifulladunk.</p>
                <p>Austin lova már kétszer botlott, ami a kimerültség jele volt. A két állatról
                    szakadt a tajték, sűrűn horkantak, és hosszú szálakban rezgett ki szájukból a
                    nyál.</p>
                <p>Nagyon messze fehér házcsoport terült el a vakító napfényben.</p>
                <p>- Vigyázz! - kiáltotta Pete, aki megelőzte Austint.</p>
                <p>A fene...</p>
                <p>Visszarántották a lovakat, leszálltak, és száron vezették tovább a két
                    agyonhajszolt állatot. Ugyanis mocsaras részhez értek. Ritkás nád vette körül
                    őket, a csizmájuk süppedt, és a lovak is csülökig dagasztottak a sárban. Millió
                    béka kuruttyolása rezgett a levegőben.</p>
                <p>- Ott te...!</p>
                <p>- Mi?</p>
                <p>Valami ormótlan sötét folt mozgott a vasúti töltés fehér gátja mentén, mintha
                    krokodilus vagy valami mocsári szörny lenne.</p>
                <p>- Valaki beleesett a kulimászba, és most szárítja magát.</p>
                <p>- Ember! - kiáltott rá Pete, amikor a közelbe értek. - Mi történt magával? </p>
                <p>A póruljárt inkább egy megelevenedett agyagfigurára emlékeztetett, mint emberre.
                    Az arcára sűrűn ragadt az iszap, a ruhája megkeményedett, a cipője, mint két
                    nagy szikladarab, eltűnt a rászikkadt sár alatt.</p>
                <p>- Mi történt, miért nem felel? - kérdezte Austin türelmetlenül.</p>
                <p>- Fékező vagyok, leestem a vonatról, éppen ezen az átkozott helyen... - A szomorú
                    fékezőről darabokban hullott le a sár.</p>
                <p>- Mondja... Nem látott véletlenül errefelé egy finom külsejű nőt és egy cowboyt?
                    - Csodálatos hatása volt a kérdésnek. A fékező felemelkedett ültéből, a sár
                    recsegett-ropogott rajta, és zörögve esett a földre.</p>
                <p>- Ismeri azt az átkozott gazembert?! - kiáltotta.</p>
                <p>- Őt keressük... Talán látta?</p>
                <p>- Hogy láttam-e? Az az ördög ugratott a vonatról a pocsolyába, és...</p>
                <p>Még tovább beszélt volna, de a két lovas szó nélkül otthagyta.</p>
                <p>- Akkor hát hiába volt... - mondta Pete.</p>
                <p>- Most már Denvert is elhagyták - bólogatott Austin. - Micsoda fickó! Felviszi
                    ezt a finom nőt potyautasnak egy tehervonatra!</p>
                <p>Ismét nyeregbe ültek, mert a mocsaras talaj lassanként keményedett, és a városig
                    jó széles út vezetett.</p>
                <p>- Kár... Azt hittem már, hogy a zsebemben a pénz - dünnyögte Pete.</p>
                <p>- Én is... De hát Keleten nem üldözhetjük...</p>
                <p>...Városvégi kunyhók között ügettek búsan. Néhány perc múlva már ott voltak a
                    kocsmánál.</p>
                <p>Leugrottak és egy gyerekre bízták a két állatot.</p>
                <p>- A Lord el lesz keseredve, hogy a fickó kisiklott - mondta Pete, és csapszék
                    felé mentek.</p>
                <p>- Én is szívesen találkoztam volna vele - felelte Austin, és be akart nyitni az
                    ivóba. De vissza­hőkölt...</p>
                <p>Az ajtón, szembe velük, Texas Bill lépett ki.</p>
                <p>- Halló fiúk - kiáltotta, amikor meglátta őket -, hát mi mindig összetalálkozunk?
                    Ki fizet egy whiskyt?</p>
                <p>Egyszerűen lelőni itt nem lehetett. Legalábbis valami mondvacsinált ok kellett
                    volna hozzá. Nyolc-tíz ember ácsorgott a vendéglő előtt...</p>
                <p>- Stop! - felelte Pete, látszólag kedélyesen. - Iszunk veled egy pohárral. A
                    vendégem vagy. - Elállták az útját, mintha arra számítanának, hogy visszafordul
                    a söntés felé. Ha nem fogadja el az italt, könnyen belekötnek. Ha elfogadja,
                    odabent az ivóban még egyszerűbb lesz.</p>
                <p>- Elsőrangú! - kiáltotta Bill és visszament.</p>
                <p>A két bandita követte.</p>
            </div>
            <div type="chapter">
                <head>19.</head>
                <p>Az ivóban sokan voltak. Bill azonban nem ült le, azt akarta, hogy szem előtt
                    legyenek. Így nem lehet akárhogy belekötni. A bádogtetejű asztalhoz ment, ahol a
                    kocsmáros minden szót hall­hatott.</p>
                <p>- Hát mit fizetsz, fiú? - kérdezte Petet.</p>
                <p>- Gint, természetesen.</p>
                <p>- Gint, elsőrangú.</p>
                <p>Amikor eléjük tették az italt, Bill vigyorogva koccintott.</p>
                <p>- Egészségetekre... Hát a te fejedet mi lelte?</p>
                <p>Austint elöntötte a pulykaméreg, de erőt vett magán.</p>
                <p>- Egy csirkefogóval verekedtem.</p>
                <p>Bill érdeklődve Petehez fordult:</p>
                <p>- Megverted a barátodat?</p>
                <p>Mi ez?... Úgy látszik, a kölyök beléjük köt.</p>
                <p>- Hogy értetted, amit mondtál? Mi? - kérdezte Pete. - Talán én csirkefogó
                    vagyok?</p>
                <p>- Azt mondom - szólt közbe egy öblös hang -, hogy aki lövöldözést kezd, azt
                    elintézzük... Nem szeretjük errefelé az ilyesmit.</p>
                <p>A sheriff volt.</p>
                <p>- Azt mondta ez a fráter, hogy csirkefogó vagyok! Talán eltűrjem? - kiáltotta
                    Pete. </p>
                <p>Bill kihúzta magát, és ünnepélyes arccal a helyiség közepére lépett.</p>
                <p>- Igen tisztelt gentlemanek. Ezt az urat megsértettem. Ünnepélyesen bocsánatot
                    kérek. - Vissza­lépett és ivott. Többen nevettek. Bill most a vendéglőshöz
                    fordult.</p>
                <p>- Még egy gint.</p>
                <p>- Elég! Nem fizetünk többet! Szemtelen, gyáva, komédiás vagy! - kiáltotta Pete.
                    Bill a jelenlevőkhöz fordult először, és meghajolt, azután Pete elé állt.</p>
                <p>- Tisztelem és szeretem ezt a várost, ezért felkérlek, hogy gyere velem egy
                    csendes helyre, ahol e békés lakosok nyugalmát nem zavarva, lezárjuk a
                    vitát.</p>
                <p>Ez tetszett. A tülökorrú, deszkavállú és torzonborz “békés lakosok”
                    helyeseltek.</p>
                <p>- Gyerünk! - mondta lelkesen Pete. Hiszen ezt akarta.</p>
                <p>- Gyerünk! - mondta Austin is.</p>
                <p>- Hohó! - kiáltotta Bill. - Kettő egy ellen? Nyugaton nem szokás az ilyesmi. Itt
                    csak egyesével intézik el az ügyeket. Ugyebár, gentlemanok?</p>
                <p>Általános helyeslés. Bill gyorsan és ügyesen megdolgozta a kocsma közvéleményét a
                    maga számára, és a két bandita csak most vette észre ezt.</p>
                <p>Amikor Austin egy tétova lépést tett, és a revolvere felé is megmozdította a
                    kezét, négyen álltak mellette.</p>
                <p>- Hohó! - kiáltotta az öblös hang. - Semmi közöm ahhoz, hogy ez a két úr hová
                    megy, de maga, vagy tíz percig még itt marad!</p>
                <p>Pete és a cowboy kimentek a helyiségből.</p>
                <p>- Miféle eljárás... - kiáltotta Austin, de nyomban elhallgatott. Jobbra, balra és
                    mögötte elszánt egyének ácsorogtak.</p>
                <p>- Itt vár, barátom - folytatta a sheriff, - amíg a barátja vagy az ellensége
                    visszatér. Nem szeretjük errefelé a lövöldözést, azonban mindenki odamegy
                    sétálni, ahová akar. De csak ketten “sétálhatnak” zavartalanul. Mert ahol három
                    úr elmászkál, és csak kettő tér vissza, ott ritkán sikerül utólag megakadályozni
                    a lincselést. Well... Ezt jegyezze meg, és ne pislogjon az ajtó felé, mert
                    megjárja.</p>
                <p>Austin dühösen visszament a söntéshez. Két kellemetlen lehetőség fenyegette: vagy
                    lelövi Pete a fiút, és ő kapja a tízezret, vagy végez a fiú Petével, és ő nem
                    tehet semmit, mert ez a szélhámos bizonyos népszerűségre tett szert
                    hirtelen.</p>
                <p>A valószínű az, hogy Pete végez vele, és oda a nagy lehetőség! Mert Pete eddig
                    még minden­kivel végzett. Viasszal keni a revolvertartóját, hogy ne akadhasson
                    meg a fegyver, ha kirántja. Rövid keze gyorsabb a szempilla rezdülésénél.</p>
                <p>- Gint? - kérdezte a vendéglős.</p>
                <p>- Adjon.</p>
                <p>Kiitta. Múlt az idő...</p>
                <p>Az ördögbe is!... Pete már itt lehetne. Hiszen nem kellett messzire menni. </p>
                <p>Nyílt az ajtó, és Bill lépett be.</p>
                <p>Egyedül...!</p>
                <p>Óriási, döbbent csend. Vigyorogva előrejött, tempósan, lassan a polcig. Közben
                    nem vette le a szemét Austinról, és odaszólt a vendéglősnek.</p>
                <p>- Öregem... Adjon hitelbe egy gint, nincs már, aki fizesse, és sajnos a
                    pénztárcámat elhagytam valahol. - Austin felé fordult. - Hogy van?</p>
                <p>A bandita elsápadt, és a jobb keze forrón bizsergett, megindult, de mégsem mert a
                    pisztolyához nyúlni.</p>
                <p>- Mi történt - kérdezte rekedten - Petével?</p>
                <p>- Az a köpcös, akivel együtt távoztunk?</p>
                <p>- Mi történt vele? - kérdezte türelmetlenül.</p>
                <p>Bill felhajtotta a gint.</p>
                <p>- Kért, hogy ne haragudjak, de dolga van, ugyanis találkozott itt az
                    unokanővérével, akit évek óta nem látott, és elmentek horgászni. Azt üzente
                    magának, hogy vacsorára itt lesz, de ha mégsem, akkor ne várja tovább, majd írni
                    fog. Nagyon rokonszenves fiú...</p>
                <p>Austinban forrt a düh, a bizonytalanság és az aggodalom Peteért.</p>
                <p>- Ide hallgasson... Mondja meg, hogy mi történt?</p>
                <p>- Mondtam már... A barátja elutazott. Azt üzeni, hogy házitanító lesz Kansas
                    Cityben, mert ez már régi vágya...</p>
                <p>- Hiszen vérzik! - kiáltotta valaki.</p>
                <p>Bill kezéről vér csöpögött le. Az ingujja alól szivárgott ki.</p>
                <p>- Jé... Csakugyan... Felvakartam a vállamon egy pattanást... Tudna vizet adni,
                    vendéglős úr?</p>
                <p>- Hogyne... Jöjjön ide a szobába - és egy függönyre mutatott, a polc mögött.
                    Austin nem tudta mit tegyen. Úgy állt ott, mint akit fejbe ütöttek. Bill a polc
                    mögé ment, de hirtelen vissza­fordult.</p>
                <p>- Ja igaz - mondta és egy köteg dollárt, meg egy revolvert tett az asztalra. - A
                    barátja nem akar poggyásszal utazni, és kéri magát, hogy a revolverét, meg ezt a
                    kétszázötven dollárt juttassa el rokonaihoz és tisztelőihez. - Odatette a
                    bandita elé a pénzt, és belépett a szobába.</p>
                <p>Austin dermedten bámulta...</p>
                <p>A helyiségben halálos csend ült. Nyomasztó hangulatban nézegették egymást, és
                    tudták már valamennyien, hogy mi történt. Nyílt az ajtó, és egy fiúcska futott
                    be ijedten.</p>
                <p>- Sheriff úr... Tessék jönni... Az istállók mögött egy halott fekszik...
                    Lelőtték... - Még súlyosabb lett a rossz hangulat. A sheriff komoran
                    felállt.</p>
                <p>- Orv... támadó! - kiáltotta Austin, és a szoba felé ment, de a sheriff elkapta a
                    karját.</p>
                <p>- Hallja! Maguk belekötöttek abba a fiúba. Ezt mindenki látta. Téved, ha azt
                    hiszi, hogy most megrohanhatja, mert sebesült. Nem szeretjük errefelé az
                    embervadászokat!</p>
                <p>- De nem ám! - kiáltott közbe egy cowboy. - Majd meglátjuk, hogy ki a
                    lesipuskás!</p>
                <p>- Annak a fiúnak nagyon nyílt képe van - jegyezte meg a kocsmáros, aki időközben
                    visszatért. - És csúnya lövés érte a vállán.</p>
                <p>- Aki orvul támad, az nem sebesül meg. Csak azzal történhet ilyesmi, aki
                    visszalő.</p>
                <p>- Hol érte a lövés azt az embert, aki meghalt? - kérdezte a vendéglős a
                    gyereket.</p>
                <p>- Pontosan a homloka közepén...</p>
            </div>
            <div type="chapter">
                <head>20.</head>
                <p>Bill bekötözte a vállát, újra felvette az ingét, és kimászott az ablakon. Nem
                    akart többet kockáztatni. A leány várja. És még női ruhát is kell szerezni. De
                    hogyan? Sajnos, az ember lelkileg nincs abban a helyzetben, hogy néhai
                    ellenfelének dollárai közül megtartson néhányat.</p>
                <p>No, nem baj.</p>
                <p>A vendéglő előtt többen meglátták, amint szép lassan elindul, de senki sem
                    állította meg. A sheriff éppen helyszíni szemlét tartott Pete teteménél. Két
                    cowboy visszament a vendéglőbe.</p>
                <p>- Ide hallgasson - mondta az egyik. - Ez a fenegyerek, aki elintézte a barátját,
                    megsebesült. Egérutat kell kapnia estig, különben a játék nem tisztességes.</p>
                <p>- Hogy érti... ezt?</p>
                <p>- Úgy, hogy maga este nyolc óráig nem mozdul innen.</p>
                <p>- Szóval... az a kölyök már nincs itt?</p>
                <p>- Nincs.</p>
                <p>Austin megmozdult.</p>
                <p>- Hát ahogy mondtam - szólt a cowboy, és megigazította a revolverövét -, maga itt
                    marad.</p>
                <p>- Az embervadászokat nem szeretjük, de a vérebeket, akik sebesültek nyomába
                    erednek, még kevésbé...</p>
                <p>Hűvös, barátságtalan pillantások adtak nyomatékot a két cowboy véleményének.
                    Austin tétovázva nézett körül. A mindenségit annak a pojácának! Hiszen itt
                    valóságos lincselésszag lóg a levegőben...</p>
                <p>- Nekem semmi bajom... a fiúval. Ha a barátom tisztességes küzdelemben maradt
                    alul... De szívesen intéznék hozzá néhány kérdést. Ugyanis a fickót azért
                    üldözzük, mert valakinek a feleségét megszöktette...</p>
                <p>Kissé meglepődtek Bill új keletű barátai.</p>
                <p>- Ezt bizonyítani tudja?</p>
                <p>- Kétséget kizáróan. De súlyosabbá teszi az ügyet az, hogy előzőleg a férjet
                    lelőtte, és csak különös véletlen okozta, hogy az elcsúszott golyó a bordán
                    leszaladva nem ölte meg az illetőt.</p>
                <p>Nőrablás! Nagy bűn a puritán Nyugaton. Jaj annak, aki ilyesmit tesz. Az eskü, a
                    hitvesi hűség, a család tisztelete csupa szent fogalom. Évek múlnak el, amíg
                    ilyen szörnyűség előfordul itt, az egyszerű emberek társadalmában.</p>
                <p>Austin jól látta, hogy ellentámadása olyan oldalról érte Bill népszerűségét, ahol
                    pillanatok alatt ellene fordíthat mindenkit.</p>
                <p>- Mi a sebesült férj barátai vagyunk. A fickót már előzőleg kis híján
                    meglincseltük Pomacban, mert hamisan játszott. A Connicted felé irányított
                    tehervonat fékezőjét ledobta a robogó vonatról a mocsárba.</p>
                <p>- A fékező dolog igaz - mondta halkan a vegyeskereskedő. - Az imént járt nálam
                    tiszta ruhaneműt venni. Gyalog kutyagolt idáig, és szörnyen fest a rászáradt
                    iszappal...</p>
                <p>- Szólni kellene a sheriffnek - mondta az egyik cowboy. - Ezt persze előbb is
                    megmondhatta volna.</p>
                <p>- A fickó - folytatta Austin - úgy behízelgi magát mindenhol, hogy árkon-bokron
                    túljár, amire kiderül, hogy mit követett el. Jó lesz, ha vigyáznak a házuk
                    tájára, amíg a környéken van. Az asszonyok sincsenek biztonságban tőle.</p>
                <p>Vagy négyen nyomban elmentek. Legjobban a vegyeskereskedő sietett. Ez tavaly
                    nősült másod­szor, ötvenkét éves korában és egy huszonkét éves leányt vett
                    el.</p>
                <p>A sheriff tért vissza.</p>
                <p>- Maga ismeri azt az embert, akit lelőttek? - kérdezte Austint.</p>
                <p>- Igen.</p>
                <p>- Mi a foglalkozása?</p>
                <p>- Csapdákat állít, a hegyek között.</p>
                <p>- És ki az, akibe belekötött?</p>
                <p>- Nem kötött bele. Vissza akarta vinni Pomacba, ahol...</p>
                <p>- Arra feleljen, amit kérdezek.</p>
                <p>- Várjon csak, sheriff - szólt közbe a vendéglős. - Ez az ember érdekes dolgokat
                    mesélt, amik kissé megváltoztatják majd a véleményét arról a kölyökről...</p>
                <p>- Ki az az ember?</p>
                <p>- Azt mondja, hogy Texas Billnek hívják - felelte Austin. - De ez bizonyára hamis
                    név. Néhány bűnténnyel gyanúsítható. Pomacban elszökött, mielőtt felelősségre
                    vonhatták volna, és megszöktetett egy asszonyt. A férjét lelőtte...</p>
                <p>- Ezt persze biztosan kellene tudni - mondta a sheriff elgondolkozva.</p>
                <p>- És, hol az a nő, akit elrabolt, ha igaz, amit itt mesél? - szólt közbe egy
                    vendég.</p>
                <p>- Nem bolond magával hozni - mondta Austin. - Bizonyára elrejtette valahol, arra
                    az időre, amíg ő a városban jár.</p>
                <p>A vegyeskereskedő jött vissza.</p>
                <p>- Jöjjön, jöjjön - mondta valakinek hátrafelé. - Nagyon érdekes dolgokat
                    hallottunk erről az emberről.</p>
                <p>Jack, a fékező jött vele. Kissé kékre vert arccal, megviselten, de tiszta
                    ruhában, és a sarat is lefaragta közben magáról.</p>
                <p>- Ki ez az ember? - kérdezte a sheriff.</p>
                <p>- Egy fékező. Mondja el barátom, a sheriffnek, hogy mi történt magával. </p>
                <p>Jack leült, és bánatosan elbeszélte az eseményeket. Néhány apróságot, mint
                    például a csavargó leugratását, a nővel szembeni nyájasságát elhallgatta, inkább
                    arról beszélt, hogy milyen ember­feletti erővel küzdött a robogó vonaton a
                    csavargóval, akit már-már legyőzött, de sajnos, elveszítette az egyensúlyát, és
                    aljas támadója letaszította a vonatról. Egy tépett ruhájú nő is volt mellette,
                    aki hátulról fejbe ütötte őt, és biztatta ezt a rókapofájút, hogy ölje
                    meg...</p>
                <p>- El is hiszem - mondta a vegyeskereskedő. - Egy asszony, aki elhagyja az urát,
                    mindenre képes.</p>
                <p>- Pomacban tudtuk volna, hogy kell elbánni az ilyen komédiással.</p>
                <p>- Csak azt nem értem - szólt közbe egy cowboy -, hogy az ilyen fráter miért adta
                    vissza a lelőtt ellenfél pénzét és pisztolyát.</p>
                <p>- Pedig a pisztolyra szüksége lett volna. Nevetségesen kis kaliberű a fegyvere...
                    Még nem is láttam errefelé olyan apró bemeneti nyílást, mint amilyen a barátja
                    homlokán van - mondta a sheriff.</p>
                <p>Austinnak ördögi ötlet villant át az agyán.</p>
                <p>- Azt mondta hogy kis kaliberű?... Várjon!... Hallottak valamit a
                    Shawron-Lane-ben történt rablótámadásról?</p>
                <p>- Hogy a fenébe ne! Shawron-Lane előtt sziklát gurítottak egy robogó vonat elé...
                    Négy halott volt, köztük a kormányzó unokahúga... - kiáltotta valaki.</p>
                <p>- Igen. Nos, én úgy olvastam, ha jól emlékszem, hogy annál a szerencsétlen
                    leánynál egy kis cifra művű gyöngyházpisztoly is volt. Ott szerepelt a rablott
                    tárgyak lajstromán. Nézzék meg a múlt heti Denveri Híradó-t.</p>
                <p>- Nem kell megnézni. Én is megkaptam a körözvényt... És emlékszem erre a kis
                    pisztolyra a felsorolás között.</p>
                <p>A sheriff ráncolt homlokkal meredt a polc mögötti szoba felé. A helyiségben
                    mindenki állt. Fojtott izgalom feszült a levegőben.</p>
                <p>- Nahát, én láttam a pisztolyt ennél a fiúnál! - kiáltotta az egyik cowboy. -
                    Eladásra kínálta nekem! Kis gyöngyházrevolver, furcsa cikornyákkal!</p>
                <p>- Azt a fickót mindenesetre el kell fogni - mondta a sheriff. - Ha ártatlan,
                    akkor majd tisztázza magát. Lóra fiúk, aki csak teheti.</p>
                <p>Mindenki rohant a lováért. Pillanatok alatt híre ment a városban, hogy miféle
                    akasztófavirág siklott ki a kezükből, és tíz perc múlva legalább száz
                    feldühödött lovas hajszolta Texas Billt.</p>
            </div>
            <div type="chapter">
                <head>21.</head>
                <p>Amikor Edith felébredt, már alkonyult. Alig sajgott már az izomláza, ami előző
                    napon még késdöfésszerűen nyilallt minden tagjában, ha megmozdult.</p>
                <p>Azonnal tudta, hogy hol van, tudott mindent, ami Bulkin vendéglője óta történt
                    vele. Ledobta a takarót, és felállt.</p>
                <p>A szomszéd helyiségből ütemes zörgés hallatszott. Az alkonyi félhomályban
                    barátságtalan, merev árnyak nyúltak el a padlón. Egy korhadt dézsában vizet
                    készített oda valaki, tiszta törülköző és szappan is volt mellette. A kád fölé
                    Buldog apó hatalmas fémtáblát helyezett el:</p>
                <p>FÜRDŐZŐK SZÁMÁRA!</p>
                <p>A leány először nevetett, azután hozzálátott, hogy végre alaposan megmosakodjék.
                    Miután ismét felöltözött, kiment az öreghez. Buldog fél szemébe nagyítót
                    csíptetett, és egy tálca fölé hajolva, aprólékos gonddal kireszelte belőle a
                    “Hét Veszett Bagoly” vendéglő nevét. Felnézett a leányra valamit mormogott, és
                    tovább reszelt.</p>
                <p>Edith leült egy hordóra. Szorongó érzéssel bámult ki a naplementébe. Hol van
                    Bill? Milyen különös... Aggódva vár egy embert, akiről nem is sejti, hogy merre
                    járt eddig, mit csinált? Hogy egyáltalán kicsoda?</p>
                <p>Így van. Mindezt nem tudja... És mégis valami határtalan bizalom, nagy megnyugvás
                    szállná meg, ha Bill a csuklójánál fogva vezetné... Most pedig fél, és szomorú,
                    és aggódik, amiért nem jön még. Mi lesz, ha nem is tér vissza. Ha megy tovább,
                    bolondos módján, egy hirtelen hangulat hatása alatt, és hátat fordít a veszélyes
                    kalandoknak...</p>
                <p>- Mi... mit gondol, messzire ment?</p>
                <p>Az öreg felnézett nagyítóstul, és a nő felé fordult:</p>
                <p>- Kicsoda?</p>
                <p>- Texas Bill... Már itt lehetne.</p>
                <p>- Hát lehetne...</p>
                <p>És tovább dolgozott.</p>
                <p>- Akar enni? - mondta aztán, de nem hagyta abba a reszelést.</p>
                <p>- Nem vagyok éhes... - felelte. Egyre sötétebb nyomás nehezedett rá. A nap
                    leszállt, és a szobában koromfekete árnyak tágultak mind szélesebbre. Buldog
                    felállt, valamivel piszmogott, azután sárga kis lánghullámokkal felragyogott egy
                    petróleumlámpa. Tölcséres üveget helyezett rá, és lecsavarta kissé a kanócot,
                    hogy ne füstöljön. Végül odament egy szekrényhez.</p>
                <p>MAGAS FESZÜLTSÉG!</p>
                <p> ÉLETVESZÉLYES!</p>
                <p>Ilyen felírású tábla volt az ajtaján. Kenyeret, sajtot és hurkát vett ki.</p>
                <p>- Maga nem akar? - fordult Edithez.</p>
                <p>- Nem... nem vagyok éhes. Mondja, kérem... Nem történhetett valami baja?</p>
                <p>- Kinek?</p>
                <p>- Texas Billnek...</p>
                <p>- Miért ne? Itt, Nyugaton azt sohase tudhatja az ember. Sajtot sem akar?...</p>
                <p>- Semmit, köszönöm...</p>
                <p>Sötét volt kint. Az égen már csillagok világítottak. Edith torkára keserű sírni
                    vágyás csavarodott...</p>
                <p>Egy ládából pálinkát keresett elő Buldog. Ezen egy háromszögű tábla volt:</p>
                <p>BALRA TARTS!</p>
                <p>A ládafedő belső oldalán valóságos közlekedési kiskáté következett, táblákon:</p>
                <p>TEHERJÁRMŰVEKNEK!</p>
                <p> </p>
                <p>LEGFELJEBB 5 KM.</p>
                <p> </p>
                <p>A VEZETŐVEL BESZÉLGETNI TILOS!</p>
                <p>- Miért... gyűjti a táblákat?</p>
                <p>- Hasznos cikk. Könnyen jut hozzá a csavargó, nem nagyon nyomoznak érte, és én
                    eladom átfestve. - Nyájas pillantást vetett a táblákra. - Nem szívesen teszem
                    ezt. Szeretem a szép, fényes táblát. De élni kell. Pedig olyanok ezek a táblák,
                    mint a gyermekeim. Ez az én úri családom. Fényesek, előkelőek, és fontosakat
                    mondanak. Hogy nincs sok értelme, az már keveset számít. Fő a fontosság.</p>
                <p>...A lány idegesen csavargatott az ujjára egy vékony nyakláncot, és újra kibámult
                    az ablakon. Kutyaugatás hallatszott valahonnan és a töltés felől nyújtott
                    fütty.</p>
                <p>Az öreg felállt, és látszott, hogy nagy elhatározással küzd. Végül halkan
                    megszólalt.</p>
                <p>- Miss... Miss... Szóval nem fontos a neve... Csak azt akarom mondani, hogy ha
                    érdekli... Önnek kivételesen megmutatom életem nagy titkát. Texas Bill
                    csodálatos szerzeménye. Ígérje meg, hogy nem szól senkinek arról, amit látni
                    fog.</p>
                <p>Miután a leány ünnepélyes ígéretet tett, megragadta a lámpát, és lassan,
                    ünnepélyesen előre­ment a másik szobába. A leány követte. A hátsó falon egy
                    piszkos függöny lógott, látszólag céltalanul. Buldog apó magasra tartotta a
                    lámpát, és elhúzta a függönyt.</p>
                <p>A leány ámultan lépett hátra. Egy hatalmas, címeres, színes tábla fedte be a fél
                    falat a függöny mögött. A táblák táblája!</p>
                <p>AZ EGYESÜLT ÁLLAMOK RENDŐRSÉGÉNEK CHICAGO-I FŐKAPITÁNYSÁGA</p>
                <p>FŐBEJÁRAT</p>
                <p>A függöny visszahullott, az öreg ajkai elé tartotta a hüvelykujját, és gőgös
                    arccal, emelt fővel visszament lámpástól a másikszobába.</p>
                <p>- Ezt... ezt... Bill hozta? - kérdezte Edith.</p>
                <p>Az öreg csukott szemmel mélyeket bólintott.</p>
                <p>- Úgy van. Ő hozta. Hogy jutott hozzá?... Nagy titok...</p>
                <p>Ismét visszaült, és remegő ajkai közé tett egy darab sajtot. Edith csak állt az
                    ablaknál, és egyre szomorúbban nézte az éji tájat...</p>
                <p>- Mi történhetett vele?... - kérdezte, és az öreg felé fordult. - Nem lehet,
                    hogy... baj érte?</p>
                <p>- Azt? - Legyintett. - Ha holnap elkezdődne a vízözön, ő biztos, hogy éppen az
                    Ararát hegyén kockázna egy kocsmában...</p>
                <p>- De most... most - megmondja, hogy a Lord van ellenük? - Most nagyobb veszély
                    fenyegeti... Biztos, hogy lesnek rá...</p>
                <p>- Ezt előbb is mondhatta volna - felelte Buldog, és odament az íróasztalhoz,
                    kivett egy fél­méte­res konyhakést, a belső zsebébe, csúsztatta, megerősítette
                    térdig lógó revolverövét, azután a kalapjáért nyúlt.</p>
                <p>- Mindjárt gyövök - mondta -, addig olvasson valamit. A kályha alatt talál
                    tavalyi vetésjelen­téseket...</p>
                <p>- No nézd! Vén kecske! Miféle kalandra indulsz ilyenkor?...</p>
                <p>Bill állt az ajtóban.</p>
            </div>
            <div type="chapter">
                <head>22.</head>
                <p>A lány valami olyan ujjongó örömet érzett, hogy minden vér a fejébe tódult és
                    szinte elállt a lélegzete.</p>
                <p>- Csakhogy itt van...</p>
                <p>Legszívesebben két kézzel megragadta volna Bill arcát, hogy magához szorítsa.</p>
                <p>- Kicsit késtem, de néhány régi iskolatársammal találkoztunk - kezdte szokott
                    vidám fecse­gését. - És kugliztunk meg söröztünk, hát elment a délután.</p>
                <p>Edith kissé szomorú lett. Azért nem kellett volna így megfeledkezni róla, vidám
                    cimborák kedvéért. Nem vette észre, hogy Buldog összehúzott fél szemmel figyeli
                    a fiú arcát.</p>
                <p>- Egy lovat is kértem kölcsön, és magának is szerzünk... Tud lovagolni?</p>
                <p>- Mexikóban nevelkedtem.</p>
                <p>- De ebben a ruhában nehéz lesz, pedig sürgős, mert lakik egy nagynéném a
                    városban, aki áskálódik ellenem, és szeretném, ha továbbmennénk innen.</p>
                <p>- De hát... pihennie is kell.</p>
                <p>- Pihentem. Délben a vendéglősnél aludtam néhány órát a kanapén. Öreg! Valami
                    lovaglóruhát Miss Edithnek.</p>
                <p>Buldog a szakállát vakargatva körülnézett.</p>
                <p>- Talán... akad...</p>
                <p>- Addig én kérek még egy lovat kölcsön...</p>
                <p>- Hm... - dörmögte az öreg. - Tíz perc járásnyira van egy
                    gyorskocsi-tulajdonos... Ott... könnyen kölcsönözhetsz.</p>
                <p>- Köszönöm. Itt jobbra, a domb alatt várjanak...</p>
                <p>Elment. Buldog gyorsan előszedte a lovaglóholmit, és odadobta a leánynak.</p>
                <p>- Nagyon siessen...</p>
                <p>- Miért? Talán... valami nem úgy van, mint ahogy Bill mondta? - kérdezte
                    gyanakodva.</p>
                <p>- De minden úgy van, csakhogy én... várok valakit... Szóval... Siessen... - A
                    leány bement a másik szobába, felvette a lovaglónadrágot, a csizmát, a kabátot
                    és a sombrerót.</p>
                <p>Minden lötyögött rajta, hogy szinte elveszett a bő holmikban.</p>
                <p>- Gyerünk - mondta az öreg. Azután elfújta a lámpát, és a dombhoz siettek.
                    Csendes, sötét éjszaka volt. A leány maga sem tudta, hogy miért, különös
                    izgalmat érzett. Buldog olykor dörmögött valamit, és rosszkedvűen topogott egy
                    helyben...</p>
                <p>Távol, fény villant fel, és dörrenés hallatszott...</p>
                <p>Azután még két-három villanás, dörrenés...</p>
                <p>- A mindenségit... - sziszegte Buldog a foga között.</p>
                <p>Fény fényre villant, dörrenés dörrenést követett, egyre közelebbről...</p>
                <p>- Azt hiszi, hogy... Bill? - kérdezte a leány. - Hogy ott...</p>
                <p>- Hallgasson!</p>
                <p>Közeledő lódobogás hallatszott egy rohanva nagyobbodó árny robogott feléjük,
                    szikrázó, csattogó paták, és Bill máris ott állt lihegve egy vezeték
                    lóval...</p>
                <p>- Gyorsan... Ugorjon fel!...</p>
                <p>Közeledő dörrenések...</p>
                <p>- De azok...</p>
                <p>- A volt osztálytársaim... Fogadtam velük, hogy gyorsabban lovagolunk, mint ők...
                    Előre!... Segíts, Buldog!</p>
                <p>Buldog megemelte, és Edith nyeregben volt.</p>
                <p>Csak egy csattanást hallott, csak sejtette, hogy Bill rácsapott valamivel a
                    lovára, mert az állat elugrott, úgy, hogy kis híján kizuhant a nyeregből, de
                    Bill elkapta egy másodpercre az induló iramban, azután csattogott alattuk a
                    föld, és vágtattak.</p>
                <p>- Húsz percig nyargaljon, ahogy tud... - kiáltotta oda, és gyorsan hátranézett. -
                    Hohó!... Derekasan jönnek a fiúk... Nem baj! Azért megnyerjük a fogadást.</p>
                <p>- Ugyan... - lihegte Edith -, mit komédiázik... Jól tudom, hogy üldöznek
                    bennünket.</p>
                <p>- Csakugyan? Pedig szerettem volna titkolni... Ejnye!... Hopp!</p>
                <p>Egy golyó a sziklafalnak vágódott, és az arcába fröcskölte a porrá tört
                    bazaltot.</p>
                <p>- Gyorsabban! - Újra rácsapott egy szívós vesszővel a leány lovára. - Húsz perc,
                    és kinevetjük őket...</p>
                <p>Döngött a föld, zörgött a lószerszám, és egy-egy horkanás hangzott. Az üldözők
                    közelebb nyomultak. Sűrűn füttyentettek el fejük mellett a golyók.</p>
                <p>- A mindenségit!...</p>
                <p>Miért üldözik őket? A rablók a nyomukban lennének? Vagy csak lovat lopott, hogy
                    megmentse őt?</p>
                <p>Mert a lovat lopta... Az bizonyos. Hiszen pénze nem volt, és ez a “kölcsön”-mese
                    olyan naiv...</p>
                <p>- Vigyázzon... a folyó felé, itt ezen a lejtőn. Le, a prérire...</p>
                <p>Edith megrémült. Szinte merőlegesen futott le a dombról az út, egy bozótos,
                    kiszáradt sztyeppére...</p>
                <p>- Előre... Ne féljen... Gyerekség az egész. Hopla!</p>
                <p>Nagyot csapott ismét a lóra, a nő rémülten lehunyta a szemét, miközben az állat
                    neki­rugaszkodott.</p>
                <p>Szinte előrebukott a mén feje felett, ahogy lefelé iramodtak... A két állat
                    olykor egymáshoz ütődött, puffant a testük, felnyerítettek, és veszettül
                    fújtattak. A föld elmosódva futott alattuk. Minden másodperc a nyaktörést
                    hozhatta. Tüskebokrok, elszáradt bozótok recsegtek töre­dezve, kövek gurultak,
                    és mint veszett járószalag, futott alattuk a föld.</p>
                <p>Edith lehunyta a szemét, olyan félelmetes, irtózatos vágtatás volt ez, lefelé, a
                    domboldal meredek lejtőjén... Most egy csattanás, egy riadt horkanás, a ló
                    botlik, leperdül az ösvényről, és a halálos zuhanás hűvös bizsergése szorítja
                    össze a nő szívét...</p>
                <p>Kirepült a nyeregből!...</p>
                <p>Csak azt érezte, hogy egy kéz ragadja meg a karjánál, kemény szorítással. Egy
                    másodpercig függ a levegőben, aztán odazökken Bill elé, vágtató ló nyergébe.</p>
                <p>- Szép mutatvány volt - mondta lelkesen a cowboy -, ezzel a cirkuszban is
                    sikerünk lenne, de most siessünk, mert a fiúk nagyon nyomakodnak.</p>
                <p>Messze előttük a lejtő végén, oldalra csúszott nyereggel Edith lova
                    vágtatott...</p>
                <p>- Hahó!... Megérkeztünk.</p>
                <p>A síkon nyargaltak, egy istenverte bozótos, kiégett prérin, a folyó felé.</p>
                <p>- Hiszen... utolérnek... Kettős teherrel... Tegyen le... engem nem
                    bántanak...</p>
                <p>- Csend kislány... Hopsza!... A mindenségit a céllövőknek... Ne féljen, és ne
                    fecsegjen... Hű!... Hát ezek már visszajöttek?! Délután majdhogynem Kinglow-ig
                    csaltam őket... - Ez az utóbbi megjegyzés egy sötét csoport felől kicsapó
                    tűzcsíknak szólt.</p>
                <p>Oldalról is üldözők! Mögöttük kissé óvatosabb iramban, de egyenletes gyorsasággal
                    jöttek az üldözők. És jobbról, ahol a szikkadt préri egy erdőségnél bevégződött,
                    az újabb üldöző csoport közeledett... Tisztán hallatszott a férfi hang:</p>
                <p>- Elvágni az útjukat, a folyó felé!...</p>
                <p>- Most hunyja be a szemét, és jól fogódzon meg... - súgta a fülébe Bill. A nő
                    gépiesen engedel­meskedett. Bill összetörte a szívós vesszőt, de úgy, hogy egy
                    darabban maradt, csak hajlottan fityegett, azután teljes erőből a ló fejére
                    csapott, egyszer, kétszer, háromszor. A megtört vessző, fityegő részével a ló
                    homlokán keresztül az állat arcába, szemébe vágott. A ló rémült nyerítéssel
                    nekiiramodott az útnak...</p>
                <p>Bill combbal, kézzel, térddel szorította a lovat, a leány érezte a szabálytalan
                    szökelléseken, hogy veszett állaton ülnek, és minden erejét megfeszítve
                    fogódzkodott a nyeregbe... Mintha nagyon távolról jönne, úgy hallatszottak a
                    dörrenések, a táj összefolyt körülötte, ahogy egy másodpercre felnyitotta a
                    szemét...</p>
                <p>Rémülten hunyta le ismét. A feje állandóan a férfi vállához ütődött.
                    Odaszorította, és ettől megnyugodott... De milyen puha a válla, mintha kitömte
                    volna... Úristen! Ez kötés... A férfi megsebesült már, és úgy vágtat itt...</p>
                <p>- A... vá... vá...lla... - hebegte, összeverődő szájjal harapdálva a szókat.</p>
                <p>- Csend!</p>
                <p>Elhallgatott. Lehunyt szemmel, összeszorított foggal, kapaszkodott Texas Bill
                    vállába... Az üldözők messze elmaradtak, de képtelenségnek látszott, hogy
                    megmeneküljenek. Kettős teherrel futott a ló, előttük a folyó, jobbra a hegy,
                    balról és a hátuk megett üldözők...</p>
                <p>- Most leugrom a nyeregből! Nézze, ott a másik ló, arra szükségünk van. Maga
                    nyargaljon neki a víznek, és próbáljon átúsztatni... Akassza ki a lábát, amikor
                    a folyóba gázol...</p>
                <p>Mielőtt felelhetett volna, a férfi már leugrott. A gazdátlan ló ott kocogott a
                    közelben, és távolabb az üldözők igyekeztek behozni a menekülők előnyét.</p>
                <p>Bill megragadta a ló zabláját, de nem ugrott fel. A bokrok közé kúszott gyorsan.
                    Azután... mintha szentjánosbogár csillogna itt is, ott is, amerre jár. Két-három
                    másodperc múltán fel­kapott a lóra, a veszélyesen közeledő üldözők lövései
                    mellette fütyültek el... Mint a szélvész vágtatott a folyó felé...</p>
                <p>...A leány már egy másodperccel előbb beugrott a folyóba... Víz csapott fel
                    valóságos zuhatagba burkolva lovat és lovast, azután összezárult felette a
                    folyó, és fuldoklott. De egy ismert kemény fogás megszorította a tarkóját és
                    emeli, emeli...</p>
                <p>Levegő!...</p>
                <p>A felhők közül előretörő bágyadt holdfényben megpillantja a ló fejét, tágult
                    orrlikakkal, rémült, dülledt szemmel...</p>
                <p>- Ússzon át! - ordítja mellette Bill. - A folyó nem veszélyes...</p>
                <p>- Nyugodt lehet... jól... úszom...</p>
                <p>Nagy ívű karcsapásokkal sebesen igyekezett...</p>
                <p>A folyó nem volt széles, vagy száz méter után földet ért, és kigázolt. Nem messze
                    tőle, éppen partra ugrott a ló. Megrázta magát. A heveder elpattant, a nyereg
                    leesett. Edith támolyogva megállt a parton. Hol van Bill? Végre meglátta a
                    halovány holdfénynél, amint Bill kimászik a partra. Visszaúszott!</p>
                <p>Megrázza magát, vigyorog, és elővesz egy cigarettát. Azután rágyújt!</p>
                <p>- Jó, mi? Az ember nyugodtan úszhat, és nem ázik el semmije, ha San Franciscóban
                    szeren­csével kártyázik, és egy ilyen vízhatlan, gumizáras tüszőt nyer, mint
                    amilyen ez...</p>
                <p>- Siessen... a nyereg leszakadt... Menekülni kell... hiszen utolérnek.</p>
                <p>- Az ördög menekül. Én torkig vagyok. Jöjjön, leülünk pihenni...</p>
                <p>És lekuporodott.</p>
                <p>- De hát jönnek...</p>
                <p>- Nem jönnek...</p>
                <p>Végre! A lappangó tűz felcsapott! Ég a préri!... Az üldözők még nem érték el a
                    folyót. Rémülten rántották vissza a lovukat, és vitték az irhájukat, a part
                    felől harapózó tűz elől. Fel a hegyre, de gyorsan...</p>
                <p>- Maga?...</p>
                <p>- Igen. Kivilágítással üdvözöltem őket... Mondtam, hogy ha húsz percig tartja
                    magát, akkor megmenekültünk. Szót fogadott, most itt a jutalom... Már délelőtt
                    hallottam, hogy ezt a kiszáradt prérit holnap felgyújtják. Azért igyekeztem
                    erre. Mindössze annyi bajt okoztam, hogy egy nappal előbb szabadítja meg a láng
                    a termőföldet ettől a sok giz-gaztól. És barátainknak félórás kerülővel, a
                    dombon keresztül, valahol a folyó felső szakaszánál kell átgázolni... Az alatt
                    mi biztonságban leszünk már.</p>
                <p>Egy óra múlva, nagy kerülőkkel, köves, sziklás talajon át, hogy ne maradjon
                    nyomuk, elértek egy csendes domboldalhoz.</p>
                <p>- Itt fenn, a fák között nyugodtan alhat hajnalig. Nem találnak ránk. Különben is
                    már messziről meglátnám őket a síkon, a magasból.</p>
                <p>A leány engedelmesen követte. Ahogy feljebb értek, jól láthatták a folyó túlsó
                    partján lángoló prérit... Aszott fű, kiszáradt tüskebokor, korhadt bozótok mohón
                    kapkodták egymásról a tüzet, és kesernyés füstszag áramlott a síkon át, a
                    menekülők felé...</p>
                <p>- Heveredjen szépen le, és pihenjünk... Ránk fér.</p>
                <p>- Maga megsebesült a vállán...</p>
                <p>- Ugyan, kérem...</p>
                <p>- Éreztem... kötés van rajta.</p>
                <p>- Szó sincs róla. Bő volt a ruha, amikor vettem, és ezért kitömöm... Átkozott hiú
                    természetem van. - Felállt, száraz fát hozott, és jó nagy tüzet gyújtott. A
                    leány didergett az augusztusi éjszakában, és élvezte a meleget...</p>
                <p>- Most gondoskodom ennivalóról, különben ismét két napot töltene étkezés nélkül,
                    és nem szeretném, ha túlságosan lefogyna.</p>
                <p>Félelmetesen lobogott a túlsó parton a tűz, egyre szélesebb terepen harapózva
                    tovább. Bill, a bőségszarunak tetsző, vízhatlan tüszőből húsdarabot vett elő, és
                    egy kihegyezett botocska végére tűzte. Nagy figyelmet szentelt a húsnak, amíg a
                    tűz felett tartotta. Időnként forgatta a fácskát, hogy a láng egyenletesen érje
                    a pecsenyét.</p>
                <p>Edith a közelben guggolt, és tanulmányozta a fiú arcát. Éppolyan vidám és
                    kamaszos volt, mint egyébként, csak a szeme hunyódott olykor hosszan, fáradtan.
                    A róka-kutyaszerű, kissé hegyesnek tűnő orr és áll, az a néhány szeplő csillogó,
                    fekete szeme körül humort, ravaszságot, könnyelműséget és jóságot fejezett
                    ki.</p>
                <p>Igen. Ez a látszólagos benyomás. De mi a valóság? Mi hajtja az országúton? Milyen
                    előz­mények után képes arra, hogy szükség esetén lovat lopjon?</p>
                <p>- Elsősorban nem loptam, másodsorban holnap visszajuttatom a gazdáikhoz - mondta
                    csendesen.</p>
                <p>Edith ijedten fordult a cowboy felé.</p>
                <p>- Honnan tudja...</p>
                <p>- Hogy ezt gondolta? Mondhatnám, hogy varázsló vagyok, és csak felületességből
                    nem viselek övig érő hófehér szakállat. De nem csapom be. Mialatt a húst
                    sütöttem, éreztem, hogy rám néz. Most meg a legelésző lóra tévedt a tekintete.
                    Valószínű, hogy megnyugtatná, ha feddhe­tetlen gentleman lenne az, aki ilyen
                    váratlanul bekapcsolódott az életébe...</p>
                <p>- És ha így lenne... Ha kíváncsi lennék arra, hogy ki maga?</p>
                <p>- Kínos lenne. Megjegyzem, eddig csak hatósági közegek tüntettek ki melegebb
                    érdeklő­déssel...</p>
                <p>- Azt akarja mondani, hogy nem tisztességes ember?</p>
                <p>- Hát kérem... Ez nagyon tág fogalom...</p>
                <p>- Feleljen őszintén. Nincs jogom érdeklődni, de úgy érzem, mégsem veszi
                    rossznéven, ha megteszem. Miért csavarog? Van valami bűne?</p>
                <p>Bill mélyen lehorgasztotta a fejét, és sóhajtott.</p>
                <p>- Van...</p>
                <p>- Mi?</p>
                <p>- Elfelejtettem kenyeret hozni.</p>
                <p>Edith dühösen csapta le a kalapját.</p>
                <p>- Azt hiszi, nem látok be a tréfái mögé? Maga elbújik állandóan az ostobaságok
                    működébe! Úgy tesz, mintha fecsegő lenne, és nem az.</p>
                <p>- Eszik vagy nem?</p>
                <p>Edith evett a húsból, azután hanyatt feküdt, két tenyérre támasztotta a tarkóját,
                    és a csillagokra bámult.</p>
                <p>Bill ott cigarettázott a közelében, törökülésben kuporodva, mint valami hűséges
                    bernáthegyi kutya az őrizetére bízott kisgyerek mellett. Szép, derült éjszaka
                    volt.</p>
                <p>A nő hallgatott. Kesernyés füstszag hömpölygött a távolból, egyre dúsabban.</p>
                <p>- És “Ő”?... - kérdezte Edith. - Tud valamit “Róla”?</p>
                <p>- Igen... Két emberét utánam küldte. Ezekkel együtt iddogáltam.</p>
                <p>- Kérem... ne tréfáljon.</p>
                <p>- Becsületszavamra... Ők fizették a gint. Nyájas úriemberek. Az egyikkel sétálni
                    mentünk. Ez mondta, hogy a Lord sebe nem súlyos!</p>
                <p>- “Ő” van a nyomunkban?</p>
                <p>Bill arcán megrezzent a parázs visszfénye, és végigfutott rajta az a hűvös,
                    lassú, bénító áramlás, ami zsibbadttá tette a töltött fegyverrel a kezében. Mi
                    ez?</p>
                <p>Fél! Fél a Lordtól, a halott, pillantás nélküli, mázas szemektől, a kemény,
                    sápadt arctól... Mi lesz, ha utoléri őket? Ha szembekerülnek?...</p>
                <p>- Nem felelt, Bill... “Ő” van a közelben?</p>
                <p>- Nem.</p>
                <p>- Akkor, kik az üldözők? És miért hajszolják?</p>
                <p>- A connictedi lakosok rablógyilkosságért és lólopásért. A rablógyilkosság vádja
                    nem igaz, de felkötnek, mielőtt bizonyíthatnék, a lólopás igaz, de a két állatot
                    természetesen holnap vissza­küldöm.</p>
                <p>- Mi... miféle rablógyilkossággal gyanúsítják?</p>
                <p>- Fontos? Engem például nem érdekelne egy másodpercig sem, ha magát közveszélyes
                    része­geskedésért üldöznék. Bizonyítékok híján is tudnám, hogy a vád
                    ostobaság.</p>
                <p>- Mi történt... azután? A két rabló megtámadta?...</p>
                <p>- Ugyan kérem?! Az egyik civakodni akart, de hatásosan a lelkére beszéltem... A
                    másik alattomosabbnak bizonyult, és rám zúdította a várost, de különben nincs
                    semmi baj, ez az egész csak heccelődés, és végül jót nevetünk.</p>
                <p>Annyi meggyőző vidámság csengett a hangjában, hogy Edith kissé megnyugodott.</p>
                <p>- Most mit teszünk? - kérdezte.</p>
                <p>- Kész tervem van. Maga aludni fog, és én rendbe hozom a nyergeket...</p>
                <p>- Kérem - könyörgött -, beszéljen komolyan velem...</p>
                <p>- Komolyan ez a tervem. Többet magam sem tudok. Kelet felé igyekszünk majd, és ha
                    lehet, becsapjuk a fiúkat, ami nem nehéz, mert egy se lángész. A legfontosabb,
                    hogy maga most aludjon néhány órát.</p>
                <p>- Magát üldözték délután?...</p>
                <p>- No... úgy kergetődztünk. Jóban váltam el tőlük, és egyszer csak utánam
                    zúdultak. Egy kőris­fáról a takarékpénztár tetejére sétáltam, és felkerestem
                    néhány háztetőt, azután kölcsönkértem a sheriff jobbik lovát... ez az itten...
                    Sajnos, a derék ember éppen nem volt otthon, valami csirkefogót üldözött a
                    háztetőkön, de üzenetet írtam neki a kéménybe, remélem, megtalálta. Akkor
                    mindenfelé lovagoltam, és amikor nyomomat vesztették, felkerestem egy
                    hölgyismerő­sömet, aki e pillanatban nem akar aludni. Ez történt.</p>
                <p>Edith nevetett. Hiába. Ez a csúfondáros arcú ember a legkeservesebb pillanatban
                    is meg tudja nevettetni.</p>
                <p>- Magának az a legnagyobb hibája, hogy egyik napon azon töri a fejét, ami holnap
                    esedékes. És ez szamárság. Az ember éljen a mának, akkor jól alszik, és egy
                    kellemes félóra többet ér, mint másnak egy év Velencében. Pedig ez nagy szó,
                    mert oda járnak a filmről a nászutasok. Most csukja le szépen a szemét, és
                    mesélek valamit, hogy elaludjon.</p>
                <p>Lassan megnehezült a pillája, és egy sóhajjal megszabadult a balsejtelmektől. A
                    fiú hangja álmosító, egyhangú, megnyugtató volt, mintha álmos gyermeket
                    dajkálna, mesével.</p>
                <p>- Egyszer volt, hol nem volt, volt nekem valahol egy koros nagynéném, aki az apám
                    mostoha­fivérének a sógornője volt, és mint ilyen, mindenbe belebeszélt... E
                    hölgy Bostonban lakott, és madáreledellel kereskedett. Ez lett volna a kisebb
                    baj. De mindig attól félt, hogy öreg napjaira éhen hal, ami már alkalmas
                    előérzet ahhoz, hogy egy madáreledel-kereskedőnő éjszaka sóhaj­tozzék. Végül is
                    eladta boltja hozamát egy csekély, de biztos életjáradékért. Boldog és nyugodt
                    volt, és örömmel ment a bankba, hogy felvegye a járadék első részletét, de
                    sajnos, egy jellemtelen emberekből álló társaság elhatározta, hogy ezen a napon
                    kifosztják a bankot, és egy eltévedt revolvergolyó szegény nénit elszólította az
                    élők sorából. E családi históriából az a tanulság, hogy öreg napjainkat a pénz
                    nem biztosítja, ha az életjáradéknak csak a fele van meg: a járadék. Az élét is
                    igen fontos tényező. A másik tanulság, hogy rablás ideje alatt lehetőleg ne
                    tartózkodjunk pénzintézetekben, mert a banditák mogorva emberek, és néhány
                    pisztolygolyó beláthatatlan szövődményeket okozhat szervezetünkben. A harmadik
                    tanulság...</p>
                <p>A harmadik tanulságra már nem került sor, mert Edith mélyen aludt.</p>
            </div>
            <div type="chapter">
                <head>23.</head>
                <p>- Ki látta?</p>
                <p>- Egy távolabbi ablakból a kovács segédje.</p>
                <p>- Hogy történt?</p>
                <p>- Hát - kezdte habozva Austin, mert mindig zavarban volt, ha a Lord kérdéseket
                    intézett hozzá - együtt ment az a fickó Petével. Ahogy a ház mögé értek,
                    egymással szembefordulva hátrál­tak, vagy húsz lépést tehettek, amikor Pete
                    pisztolyt rántott, és lőtt. A lakatos azt mondja, hogy tisztán látta Texas Bill
                    kezét, közel sem volt a revolverövéhez, és mégis mintha egy gondolattal előbb
                    tüzelt volna. Pete lezuhant, a fickó a vállához kapott. Azután magához vette
                    Pete holmiját, megemelte a sombreróját és elment.</p>
                <p>- Te, miért nem voltál ott? - kérdezte a Lord, egyenesen feléje fordulva, de a
                    pillantása valahol Austin feje felett kalandozott.</p>
                <p>- Az a fenegyerek, az ördög tudja hogy, maga mellé állította az összes vendéget.
                    Ezt csinálta Bulkinnal is. Rám uszított mindenkit, és tízen fogtak közre, amíg ő
                    Petével távozott...</p>
                <p>- Azután?</p>
                <p>- Azután én lázítottam ellene az embereket. Mert egy kis pisztoly is volt nála.
                    Olyan, amilyent elraboltak... amikor az autót a sziklával... Szóval...</p>
                <p>- Szóval, ki követte el azt a rablógyilkosságot?</p>
                <p>Hallgatás.</p>
                <p>- Felelj!</p>
                <p>- Én...</p>
                <p>- Tudod a szabályt?</p>
                <p>- Tudom...</p>
                <p>- Aki hozzám tartozik, az nem “dolgozhat” az én engedélyem nélkül. Tudod, vagy
                    nem? Felelj!</p>
                <p>- Tudom.</p>
                <p>- Elmész. Ne is lássalak többé a Pokolkő várában. Nem tartozol az embereim közé.
                    Pusztulj a közelemből. Értetted?</p>
                <p>Az óriás, akinek ősemberi durva arca mintha nyers kőből lenne faragva, úgy állt
                    lehajtott fejjel, mint egy gyerek, akit megvesszőztek.</p>
                <p>És félt.</p>
                <p>- Mit állsz itt?</p>
                <p>- Mondhatok... valamit?</p>
                <p>- Gyorsan...</p>
                <p>- Nekem számolnivalóm van azzal a fickóval. Azonkívül én vagyok az egyetlen az
                    emberek között, aki arcról ismeri. Téged nem számítalak a fiúk közé, mert
                    te...</p>
                <p>- Mondd ki röviden, hogy mit akarsz - vezényelte rekedtes, suttogó hangján a
                    Lord.</p>
                <p>- Azt akarom, hogy ha egyedül is, de utána eredhessek... És tudni szeretném, hogy
                    meg­kapom‑e a pénzt, ha végzek vele...</p>
                <p>- Megkapod.</p>
                <p>Austin elindult.</p>
                <p>- Megállj! Csak arra figyelmeztetlek, hogy az asszonyra nagyon ügyelj. Ha a
                    legkisebb baj történik a feleségemmel, akkor lelőlek, mint a kutyát.</p>
                <p>- Vigyázni fogok.</p>
                <p>- Mehetsz.</p>
                <p>A többiek szótlanul hallgatták végig a jelenetet. Gunner a szakállával játszott,
                    és Gorilla a földet bámulta. Furcsán érezték magukat ilyenkor.</p>
                <p>- Ezt mindenki jól jegyezze meg: aki velem “dolgozik”, az nélkülem nem
                    dolgozhat.</p>
                <p>Ott álltak a kis erdőségben, ahol a prériégés befejeződött, miután néhány fát
                    kikezdett, és a megszenesedett törzseken elhalt a tűz.</p>
                <p>Lódobogás hallatszott. Görény Bob ugrott le egy félvad musztángról. Ezt az
                    állatot felnőtt emberek és kitűnő lovasok is nehezen ülték volna meg. A vízfejű
                    kamasz is úgy nyargalt vele, mintha öreg, nyereg alá tört lovon ülne.</p>
                <p>- Merre szöktek? - kérdezte a Lord enyhültebb hangon. Ez a torz gyerek az
                    egyetlen ember volt, aki bizonyos fokig közel férkőzött hozzá.</p>
                <p>- A fogyó túlsó partyán, egy dombon boltak! Láttam a tábortüzet... Észak felé
                    bettek tobább, lobon...</p>
                <p>- Utánuk megyünk. Gunner négy emberrel a hegyi ösvényeken keresi. Gorilla és ti
                    hárman a pusztát kutatjátok át, hogy nem tértek-e el Grivon felé, a többi velem
                    jön Kindlow-ig. Bob, te a városba lovagolsz, és meghallgatod a híreket, azután,
                    amilyen iramban csak lehetséges, szét­viszed mindenfelé ezt.</p>
                <p>Egy hatalmas csomagra mutatott, a földön.</p>
                <p>- De előbb visszajövök bagához Kindlow felé, hogy begbodjab, bit hallottabb... -
                    Valamennyien elvágtattak.</p>
            </div>
            <div type="chapter">
                <head>24.</head>
                <p>Már virradt, amikor Edith gyenge érintésre ébredt.</p>
                <p>- Megyünk... - mondta Bill.</p>
                <p>A fekete kiégett préri még füstölgött a távolban. Edith a folyóhoz ment, és
                    megmosdott. Mire visszatért, már ott állt felnyergelve a két ló. Bill tisztára
                    dörzsölte őket, mialatt aludt.</p>
                <p>- Merre?</p>
                <p>- Kindlow felé.</p>
                <p>A nő sarkantyút adott, és megrántotta a szárat, de Bill melléje rúgtatott.
                    Elkapta a ló zabláját.</p>
                <p>- Hová siet?</p>
                <p>- Hát... menekülünk?</p>
                <p>- Szó sincs róla! Miért menekülnénk?... Szépen galoppozunk, mint amikor ebéd
                    előtt kilovagol az ember. Hogy tetszik a táj? Szép, nem?</p>
                <p>- Mondja meg, kérem, mit akar? Van valami terve?</p>
                <p>- Tervem nincs, de szerencsém van, és az új vasútvonal mentén lakik egy kitűnő,
                    régi barátom aki elsőrangú összeköttetésekkel rendelkezik.</p>
                <p>- Milyen összeköttetése van?</p>
                <p>- Távíró. Lopja a drótot, és Denverben eladja egy sodronykészítőnek, kilométerét
                    száz dollárért... Itt lakik ilyenkor nyár végén.</p>
                <p>- Hol?</p>
                <p>- Kindlow-tól Connictedig, a vasút mentén.</p>
                <p>- De hát... a nyomunkban vannak.</p>
                <p>- Majd becsapjuk őket. És közben beszélünk a Vad Tülökkel. Kedves fiú, kár, hogy
                    mindig iszik... Most letérünk az útról.</p>
                <p>Bevágtak egy sziklás terepen, a hegyek irányába.</p>
                <p>- De hiszen a vasút arra van.</p>
                <p>- Az igaz. De a nyomunk erre lesz.</p>
                <p>Tíz perc múltán egy kis viskóhoz értek.</p>
                <p>- Itt a “Lótank” - mondta Bill.</p>
                <p>- Mi az?</p>
                <p>- Kovácsműhely. Itt tankolnak a lovak, friss patkót, szeget, meg ilyesmit... Hé!
                    Ruff, te vén disznó!</p>
                <p>Álmos szemű, bőrkötényes ember jött elő.</p>
                <p>- Mit ordítsz?</p>
                <p>- Akarsz tíz dollárt keresni?</p>
                <p>- Hogy a fenébe ne?</p>
                <p>- Ülj az egyik lóra, vedd kötélre a másikat. Ha tíz órára elviszed őket Biggs
                    doktorhoz, aki Keletre készül, akkor ad neked tíz dollárt. De jó lovas kell
                    ide.</p>
                <p>- Nézd, Bill, én veled mindig jóba voltam, de ha csúfolódsz, hát
                    megemlegeted.</p>
                <p>- Majd bolond leszek beléd kötni, hogy megverj. Hát itt a ló. Szálljon le, Miss
                    Edison - mondta Edithnek. - A levél már nálam van...</p>
                <p>Edith csodálkozva szállt le a nyeregből, és még jobban meglepte, hogy Bill egy
                    levelet ad át az álmos szemű kovácsnak.</p>
                <p>- Ezt add át a doktornak, és mondd, hogy Miss Edison tisztelteti, és kéri, hogy
                    adjon neked két pár horgolt téliharisnyát. De mozogj, különben nincs pénz.</p>
                <p>Miután a kovács elvágtatott, Bill megfogta a lány kezét, és fütyörészve ment
                    Edithel az ellenkező irányba.</p>
                <p>- Istenem... maga miket csinál... Hová küldte ezt a kovácsot?</p>
                <p>- Biggs doktorhoz. Igen derék ember. Gyomorspecialista, és levélbélyegeket gyűjt.
                    Csak a felesége kiállhatatlan. Sok nagy ékszert rak magára.</p>
                <p>- És mit írt neki?</p>
                <p>- Hogy ez a félhülye lóasztalos két lovat hoz, amit az éjjel Connictedben
                    kölcsönöztem, kérem, juttassa őket vissza a küldött egyénnel, annál is inkább,
                    mert az egyik állat a sheriff dísz­paripája. A pasasnak, aki hozza, ajándékozzon
                    egy inget, mert ezt már jövőre nem viselheti és valamit sürgősen tenni kell...
                    Mit nevet?...</p>
                <p>Edith kacagása vidáman muzsikált a friss reggelben. Nagyon távol, ködszerű
                    húzódással oszlott a prériégés utolsó füstfoszlánya.</p>
                <p>- És most sietünk... Ne fogjam a csuklóját?</p>
                <p>- De... - felelte olyan gyorsan, hogy zavarba jött, és hirtelen, ijedten nézett a
                    fiúra, de az csak lépegetett vele mosolyogva, a töltést nézve mintha valami
                    szerelmes regény hőse lenne, aki egy barátságos kertben andalog a “szíve
                    hölgyével”.</p>
                <p>- Látja... Ott lakik a Vad Tülök - mondta, és egy tehervagonra mutatott, amelyik
                    a töltés alján állt, fél oldalával egy dombnak dőlve.</p>
                <p>- Hogy jutott egy vagonhoz?</p>
                <p>- Csente... Igen. Ilyen fiú. Lopott egy vagont. Lekapcsolta egy vonatról, azután
                    a magában robogó kocsit kisiklatta egy szikla segítségével. A lassan guruló
                    vagon legurult a töltésről... Tülök jelentette a szerencsétlenséget Connictedben
                    és kérte, hogy beköltözhessen az üres vagonba. Ez esetben vigyáz, hogy éjszaka
                    ne lopják a sürgönydrótot. A vasút beleegyezett, és azóta itt rend van. A Vad
                    Tülök a szomszédba jár lopni.</p>
                <p>A féloldalt dőlt vagonból füst szállt fel.</p>
                <p>- Hm... Pipázik vagy főz?</p>
                <p>- Itt akar elbújni?</p>
                <p>- Ugyan? Maga nem lakhat együtt a Vad Tülökkel. Csak beszélek vele. Az embernek
                    kevés az igazi bizalmas barátja manapság. Várjon, kedveskedek neki valamivel...
                    Ez az út még nem az ő körzete!</p>
                <p>Felmászott egy sürgönypóznára. A magasból körülnézett.</p>
                <p>Hm... A város felől minden irányban, mozgó pontok. Mindenfelé keresik a nyomát...
                    Rövi­desen megtalálják, az bizonyos... Sokkal nyomasztóbb érzés fogta el egy
                    másik, jóval kisebb csoport miatt.</p>
                <p>Ezek a dombon túl ügettek. Tehát a táborhelyüket már megtalálták. Bizonyára a
                    rablók. Még ilyen messziről is úgy vélte, hogy felismeri azt a gőgös tartású
                    embert... Úgy ül a nyeregben, mint egy Conquistador. Még a fehér lova is a
                    hódítókra emlékeztet.</p>
                <p>De ki ez a magányos lovas? Ott jön, már túl a folyón, jobbra-balra lehajol a
                    nyeregből, és sebesen igyekszik a nyomok után...</p>
                <p>Mintha piszkos kötés lenne a fején.</p>
                <p>Austin!</p>
                <p>Eleget látott. Egy nyisszanás, a drót rezegve élesen zengve hullik, ő sebesen
                    lemászik, közben összeszorítja a fogát, és meleg véráram tüzel az arcában...</p>
                <p>Szegény Edith... Istenem...</p>
                <p>- Halló! - kiáltja vidáman a leány felé. - Ez lesz az ajándék.</p>
                <p>- Mit csinál, maga szörnyű ember...</p>
                <p>- Nem illik egy szál drót nélkül úriházhoz vendégségbe menni. Vad Tülök a jó
                    társaságbeli formaságok rabja.</p>
                <p>A másik póznánál is elvágta a drótot, és lassan feltekerte az alsókarjára.</p>
                <p>- És most menjünk szépen... - kezdte, de nem fejezte be. Edith halálos rémületére
                    megragadta, és a földre rántotta, durván.</p>
                <p>- De...</p>
                <p>- Pszt...</p>
                <p>Az úton patadobbanások hangzottak. A fűszálak közein át megpillantották a
                    jobbra-balra hajladozó, magányos lovast. Most elkanyarodott a sziklák felé,
                    amerre a “lótank” van.</p>
                <p>Austin volt.</p>
                <p>- Ez jó... Így még jobban összezavarja a nyomokat, mert a kovács mögött
                    lovagol.</p>
                <p>- De ha utoléri a kovácsot.</p>
                <p>- Nem hiszem... Ha igen, ez legfeljebb egy óra múlva lehetséges...</p>
                <p>Lábra álltak.</p>
                <p>Bill lassú, szórakozott mozdulatával megfogta Edith csuklóját, és mentek... Két
                    ember, akiket e pillanatban sokféle okból élet-halálra kerestek.</p>
                <p>És ők itt bandukoltak aránylag kellemes lelkiállapotban, egymást kézen fogva, a
                    hajtóvadászat körének kellős közepén.</p>
            </div>
            <div type="chapter">
                <head>25.</head>
                <p>Egy deszkapalló vezetett a félig megdőlt tehervagon ajtajához. A vagont hatalmas
                    sziklákkal megtámasztották ferde helyzetében. A becsukott tolóajtón, fehér
                    festéssel felírt valamit a tulajdonos, de sajnos ez a közlés szinte egybefolyt a
                    vasútnál szokásos útbaigazításokkal, és valahogy így festett.</p>
                <p>Mr. ERVIN BRINGER</p>
                <p> okl. távírdász</p>
                <p>Raksúly 2000 kg. Nyomtáv 2 méter</p>
                <p>FIGYELMEZTETÉS !</p>
                <p>Látogatókat távollétemben csapdákkal fogadok!</p>
                <p> Kopogtatás nélküli belépőre lövök!</p>
                <p>11 ló vagy 8 hízott marha</p>
                <p>Tisztelettel a tulajdonos</p>
                <p>- Kopogjon - mondta gyorsan és megszeppenten a leány.</p>
                <p>- Igaza van. A Vad Tülök megköveteli a formaságokat. Egy távírdásznál ez érthető.
                    Kopog­junk hát!</p>
                <p>Felvett egy nagy követ, és úgy vágta a vagonhoz, hogy a dörrenéstől felriadt
                    madarak kóvályogtak percekig a környéken. Az ágyúdörgésszerű robajra a leány
                    szinte elájult ijedtében.</p>
                <p>Két másodperc múlva egy udvarias, tompa hang hallatszott valahonnan.</p>
                <p>- Szabad...</p>
                <p>Felvezette Edithet a dobogón. A nő csodálkozva látta, hogy Bill vidám arca nagyon
                    piros, és a szeme furcsán csillog.</p>
                <p>- Jókedvű?</p>
                <p>- Nagyon... - felelte Bill, és elhúzta a bejárót. Földszag csapott feléjük a
                    vagon belsejéből.</p>
                <p>Ugyanis homokkal töltötte ki Vad Tülök a megdőlt teherkocsi alját, hogy
                    vízszintes legyen az alapja.</p>
                <p>Vad Tülök elképesztően hosszú, félelmetesen sovány és megdöbbentően gondozatlan
                    ember volt. Az arca, leszámítva óriási tülök formájú, vörös orrát, amely kiváló
                    témát adhatott volna egy alkoholellenes propagandaplakáthoz, olyan volt mély
                    szemüregével, kiszögellő pofacsont­jával, mint valami régi sírból előkerült
                    koponya. Szája széles volt, hosszú ajkai feketések, és csontos könyöke
                    meztelenen lógott ki a lyukas kabátujjból.</p>
                <p>- Ajtót! - kiáltotta a belépők felé.</p>
                <p>- Rendben van. De akkor gyújts világosságot.</p>
                <p>- Ha akarok, hé! Talán nem parancsolnál nekem.</p>
                <p>- Drótot hoztam...</p>
                <p>A csontváz nyomban megenyhült. Meggyújtotta a mennyezetről lelógó zöld lámpákat,
                    melyek fénykorukban a Bakker-Hille-i teherpályaudvar szemaforján a “szabad”
                    jelzést adták le.</p>
                <p>Erre Bill becsukta az ajtót.</p>
                <p>- Baj van Tülök...</p>
                <p>- A drót miatt?</p>
                <p>- Dehogy... Bemutatom a hölgyet. Miss Lincoln Ábrahám...</p>
                <p>- Örülök... Nem ismeretlen előttem a neve... csak nem tudom, hol hallottam?</p>
                <p>- A nagybátyja Silver Cityben állomásfőnök... - vetette közbe Bill.</p>
                <p>- Egy olyan bajuszos?... Tudom... Jó horogütése van... - bólogatott elismerően a
                    Tülök.</p>
                <p>- Az, az... A napokban áthelyezték. Hát öregem, arról lenne szó, hogy ha ráérsz
                    délután, lopj egy hajtányt nekem valahol.</p>
                <p>- Majd körülnézek. Westinghouse-om most nincs errefelé... Tavaly valami gazember
                    szét­szedte, és elhordta darabonként.</p>
                <p>- Jó lesz Bickes rendszerű is...</p>
                <p>- Az akad... De olaj is kell...</p>
                <p>- Lopj kérlek, azt is, ha tudsz. Igazán leköteleznél...</p>
                <p>A vagon belseje elég rendes volt. Néhány gyalult fatönk, egy kis asztal és egy
                    fekhellyé átalakí­tott, hosszú pad, amelyen néhány rejtélyes betű látszott:</p>
                <p>III. OSZTÁ... RÓ...TE...M.</p>
                <p>- Most ismét dőljön le aludni - mondta a nőnek -, alig pihent valamit az
                    éjjel...</p>
                <p>- És maga? Maga semmit sem aludt. A lovakat tisztította, és a nyerget
                    igazította.</p>
                <p>- Csend! No nézd csak... Elsősorban teljes húsz percet aludtam, másodsorban
                    mindig a maga gyengesége a nagyobb veszély. Mars aludni! Nemcsak mesélni tudok,
                    hanem fenyíteni is!...</p>
                <p>Muszáj volt nevetni rajta. Valóban ilyen könnyűnek látja a helyzetet, vagy csak
                    őt akarja meg­nyugtatni?...</p>
                <p>Ha hallotta volna a párbeszédet Vad Tülök és Bill között, vagy húsz perccel
                    később, akkor talán tisztábban lát a kérdésben. De nem hallotta, mert amint
                    végigfeküdt a padlón, és magára húzta a lószagú takarót, nyomban mélyen
                    elaludt.</p>
                <p>- Mi a baj?... - kérdezte Tülök, amikor kiültek a vagon elé a fahíd aljára.</p>
                <p>- Elsősorban seblázam van. Kötözz be, itt egy fehér gyolcsdarab.</p>
                <p>Előhúzta zsebéből a kötésnek szánt anyagot.</p>
                <p>Tülök megnézte a napfényre kerülő vállat, szakértelemmel.</p>
                <p>- Hm... A golyó csak húst szakított, de most már csúnya a gyulladás... Hát mit
                    csináltál?</p>
                <p>- Kötözd be előbb, és adj egy korty italt, ha van raktáron.</p>
                <p>Bekötözte a sebet, azután a “raktár”-hoz ment. Egy odvas fa belsejéből üveget
                    vett elő. Bill jót húzott belőle. Azután rágyújtottak, és leültek egymás mellé,
                    a napfényben ragyogó töltéssel szemben.</p>
                <p>- Ide hallgass, Tülök. Én már befejeztem. Olyan kátyúba kevertem magam, amiből
                    nem jutok ki soha.</p>
                <p>- Nem a fene. Talán vénasszony lettél, hogy egy kis sebláztól így
                    nyavalyogsz.</p>
                <p>- Te is elhiszed, hogy így van, ha elmondok mindent. Eddig még Buldognak sem
                    meséltem el. Nem is volt időm rá. Olyasmi ez, amit csak a testvérének mesél el
                    az ember.</p>
                <p>Tülök rántott egyet a revolverövén:</p>
                <p>- Hát ne meséld, ha nem vagyok alkalmas rá.</p>
                <p>- Csak azért mondtam, hogy tudd, mennyire bízom benned. Úgyis rájössz, ha
                    meghallod a történetet.</p>
                <p>- Sokat beszélsz, de hiábavalóan. Ha azt akarod, hogy egyet-mást lopjak még ma,
                    akkor ne légy ilyen művelt, mert az sok üres fecsegésben nyilvánul...</p>
                <p>- Elsősorban ez a leány nem Lincoln Ábrahámné.</p>
                <p>- Nem a Silver-Citybeli állomásfőnök rokona?</p>
                <p>- Az az állomásfőnök, akit te gondolsz, nem Lincoln Ábrahám, hanem Waller Tóbiás.
                    Annak van a nagy horogütése.</p>
                <p>- Igaz! - De hát ki a Lincoln Ábrahám... Az biztos, hogy ezt a nevet már
                    hallottam valahol...</p>
                <p>- Ez nem tartozik ide. Majd máskor... Szóval ezt az asszonyt én elszöktettem... -
                    Vad Tülök felállt, rántott egyet a nadrágján, és azt mondta.</p>
                <p>- Nézd, Texas Bill! Én eddig a barátod voltam, és elismerem, hogy néhányszor
                    kimentettél a bajból. Becsavarogtuk a Rocky Mountainst is együtt. Nagy szó.
                    Ezért most csak azt mondom: nem láttalak, nem hallottam rólad, és nem árullak
                    el. De keltsd fel az asszonyt, és eredjetek máris tovább... Az én hálókocsimban
                    találsz lopott széket, lopott kanalat és a földet is egy kertésztől loptam
                    hozzá, de azt senki sem mondhatja, hogy lopott asszonyt is rejtegettek már az én
                    pullmanlakásomban. Érted? Ha más tette volna ezt velem, hát keresztüllőném,
                    de...</p>
                <p>- Csak egy percre fognád be azt az elképzelhetetlenül nagy szádat! Azt hiszed,
                    hogy elcsábítot­tam valakinek a feleségét?</p>
                <p>- Téged mindig szerettek a nők - felelte némi mélabúval a Vad Tülök.</p>
                <p>- De vagyok olyan fickó mint te, ami a becsületet illeti, és nem estem a fejemre,
                    hogy becsap­jam magam előtt minden nyugati országút ajtaját...</p>
                <p>- De hát te mondtad, hogy más felesége...</p>
                <p>- Igen, én mondtam...</p>
                <p>- És megszöktetted?</p>
                <p>- Úgy van. Előzőleg a férjét lelőttem.</p>
                <p>Vad Tülök riadtan kapott a revolveréhez.</p>
                <p>- Ember! Mondd azonnal, hogy hazudtál!</p>
                <p>- Nem hazudtam.</p>
                <p>A kétméteres csontváz tanácstalanul állt.</p>
                <p>- Akkor... itt valami szörnyű titok... van...</p>
                <p>Bill bólintott.</p>
                <p>- Az van. Ülj le szépen és hallgass meg. Szükségem van segítőtársra, és itt csak
                    olyan emberre számíthatok, aki annyira sem becsüli az életét, mint egy
                    elhajított szivarvéget...</p>
                <p>Hallgattak.</p>
                <p>- Ki üldöz?</p>
                <p>- Mindenki. A férj egy csomó rablóval, Connicted egész lakossága a sheriffel az
                    élen.</p>
                <p>- És itt ülsz nyugodtan a város határában.</p>
                <p>- Elcsaltam őket hamis nyomon Kindlow-ba...</p>
                <p>- És ezek is az asszony miatt üldöznek?</p>
                <p>- Nem. Ezek a rablógyilkosság miatt...</p>
                <p>Tülöknek leesett az álla.</p>
                <p>- Te... öltél?</p>
                <p>- Marha!... Itt ez a revolver. Valakitől elnyertem a kockán, és maga a tettes
                    mártott be. Ez a kis pisztoly az egyik áldozaté volt.</p>
                <p>Ott tartotta a tenyerén a revolvert. Vad Tülök nézte, és kóválygott az
                    agya...</p>
                <p>- Ki ez az asszony? - kérdezte végül.</p>
                <p>- A Lord felesége!</p>
                <p>Tülöknek elállt a lélegzete. Azután sokáig nem szólt, végül csendesen
                    megjegyezte:</p>
                <p>- Lehet abban valami, amit mondtál, hogy ebből nem mászol ki ép bőrrel.... -
                    Ezután Bill mindent elmesélt részletesen, pontosan. Tülök egyszer sem szakította
                    félbe. Néha hümmögött, vagy bólogatott...</p>
                <p>- Ez történt... - fejezte be Bill. - Te mit csináltál volna az én helyemben?</p>
                <p>- Miféle hülyeségeket kérdezel? Lehetett itt kétfélét csinálni? De, hogy akarsz
                    kimászni a bajból?</p>
                <p>- Van egy tervem...</p>
                <p>És elmondta.</p>
                <p>Sokáig suttogtak. Azután Bill a fák közé ment, és lefeküdt pihenni A Vad Tülök
                    serényen munkához látott...</p>
            </div>
            <div type="chapter">
                <head>26.</head>
                <p>Edith álmosan, fáradtan mászott ki a teherkocsiból, amikor felkeltették. Már
                    éjszaka volt. A sötét égen mozdulatlan felhők zárták el a mennybolt esti
                    fényeit. A töltés vonala kissé levált a fekete mennybolt hátteréről.</p>
                <p>Bill és a Vad Tülök egy-egy kezét fogva lesegítette a deszkapallóról.</p>
                <p>- Jól van? - kérdezte Bill.</p>
                <p>- Eleget pihentem. Frissnek érzem magam.</p>
                <p>- Rendben van. Most már nincs komoly fáradalmakról szó. Utazunk.</p>
                <p>A töltés felé mentek. A síneken megcsillant valami.</p>
                <p>- Hajtány - mondta a Vad Tülök... - Holnapra vissza kellene vinni. A kőbányához
                    elágazik egy iparvágány, ott szokott ez készenlétben állni.</p>
                <p>- Nem állhat másutt?</p>
                <p>- Nem. Beleszalad a vonat a sötétben.</p>
                <p>- Világítsd ki, ha otthagyjuk valahol. Van piros lámpád... Nem érdemes már...
                    erre jönnöd... Azután, ha velünk voltál...</p>
                <p>A leány megértette. Aki segítségükre van az jobb, ha elmegy a környékről. </p>
                <p>- Igazad van - bólin­tott a Tülök. - Majd otthagyom valahol. Nem kár. Mit
                    kaphatok ezért, ha egy Westinghausen hajtókart négy kerékkel, fékkel és dudával
                    nem becsültek többre húsz dollárnál...</p>
                <p>Beültek a hajtányba. Vad Tülök előbb körüljárta a gépet egy kannával, és itt is,
                    ott is nagy szakértelemmel olajat öntögetett a hajtány kerekei közé. Azután
                    felült a két utas mellé, megtaszította a lendítőt, és elgurultak a
                    sötétbe...</p>
                <p>Csendben siklottak, egyenletes, gyors tempóban.</p>
                <p>- Hová megyünk? - kérdezte Edith.</p>
                <p>- Biztos helyre, ahol nem keresnek Connicted lakosai, és nem kutat utánunk a
                    Lord... Tülöknek elmondtam mindent.</p>
                <p>- Kelet felé megyünk?</p>
                <p>- Előbb megállunk, azután majd... Meglátja...</p>
                <p>Eső szemerkélt. Edith nem kérdezett többet.</p>
                <p>Hárman ültek egymás mellett, kissé szorosan és olykor ha váltókon döccent a
                    hajtány, a fiúba kapaszkodott. Végül Bill egyszerűen átfogta a vállát. Edith
                    ettől nagyon nyugodt lett. Milyen csodálatos! Mintha testvére, vagy az apja
                    lenne, olyan magától értetődő, ha megfogja, felemeli, viszi, átkarolja...</p>
                <p>Még egyszer sem jutott eszébe tiltakozni a fiú érintése ellen. Sőt. Ha Bill
                    megfogta, átkarolta, minden szorongás lement az agyáról, szívéről...</p>
                <p>Egy órája utaztak a hajtányon, amikor távol homályos lámpafények tűntek
                    fel...</p>
                <p>- Most vigyázat... - súgta Bill.</p>
                <p>- Ne félj...</p>
                <p>Az eső tartós záporrá sűrűsödött. Csuromvizesre áztak. Vad Tülök teljes erőből
                    hajtott.</p>
                <p>- Miért vágtatsz így?</p>
                <p>- Fél háromkor jön Denver felől egy állandó tehervonat. Addig el kell tűnni a
                    sínről. A vezető és a fékezők látnák, hogy nem vagyunk vasútiak...</p>
                <p>Bill megragadta a hajtókar egyik elágazó szárát, és ketten rángatták oda-vissza,
                    Tülökkel. A kis hajtány rázkódott, csikorgott, csattant, és életveszélyes
                    iramban gurult a sínen. Ha csak egyetlen kavics akad az útjába, úgy elrepül a
                    töltésről, mint a kilőtt golyó.</p>
                <p>A zápor csíkjait kirajzolva, az éjszakából két fénypont tűnt fel. Tompa üvöltés
                    érkezett a távolból.</p>
                <p>- A teher...</p>
                <p>- Ne nyomjuk...</p>
                <p>Abbahagyták a hajtást, csak éppen fogták a vasat, és Vad Tülök egyenletesen
                    nehezedett lábával a fékre.</p>
                <p>Csikorgás. A kerék letapadva csúszott, egy csettenés: behúzták a kéziféket.</p>
                <p>- Gyorsan le.</p>
                <p>Miközben kiugrottak az ülésről, Vad Tülök elővett valamit a lába mellől. Öngyújtó
                    lobbant, azután vörös fény látszott, és a “tilos” jelzésű lámpát odaakasztotta a
                    kocsi elejére.</p>
                <p>...Elindultak az esőben. Vaksötét, szabálytalanul elszórt fákkal, bozótokkal
                    benőtt tájon jártak.</p>
                <p>Hol vannak?</p>
                <p>Bizonyára Kindlow-ban, ahová a lovakat küldte Bill, gondolta Edith. A becsapott
                    rablók majd továbbmennek, ők pedig...</p>
                <p>Mi lesz velük?...</p>
                <p>Bill fogta a karját, mert botladozott a sárban, és az orrukig sem láttak.</p>
                <p>- Menj előre! - mondta Tülöknek. - Én lassabban követlek Edithtel.</p>
                <p>Hallotta, amint Tülök elsiet, és káromkodik, mert egy fatörzsnek ütközik...
                    azután elnyelte a sötét...</p>
                <p>- Hová megyünk?</p>
                <p>- Bízik bennem?...</p>
                <p>- Miért kérdezte ezt?</p>
                <p>- Mert ha bízik, akkor ne kérdezzen. Rossz taktika lenne tőlünk, ha állandóan
                    előre tudná azt, amit teszünk. Legjobb, ha az idegeit kíméli, amennyire lehet...
                    Ne kérdezzen, ne gondol­kozzék... Jöjjön szépen, és lesz, ahogy lesz...
                    Hoplá!...</p>
                <p>Felkapta a leányt, mielőtt a sárba bukott volna.</p>
                <p>- Óvatosan kérem, ezekkel a lábakkal. Volt egy unokahúgom, aki élete végéig olyan
                    orral járt, hogy paradicsomnak nézték, mert egyszer megbotlott a lépcsőházban,
                    és tíz fokon csúszott végig arccal.</p>
                <p>Ismét a csuklóját fogta, és halkan fütyörészett.</p>
                <p>Kemény talajon jártak, de nagyon csúszott... Agyag lehetett.</p>
                <p>Valahonnan szekérzörgés zavarta a csendet. Bill nyomban megállt. Beszélgetést is
                    hallottak.</p>
                <p>- A földre...</p>
                <p>Engedelmesen végigfeküdt a sárban.</p>
                <p>- Csússzon mögöttem...</p>
                <p>Jobbfelől is hangok közeledtek. Úgy látszik, beértek valahová... Kindlow?</p>
                <p>- Felállni... Futni szorosan mögöttem, mert fák között leszünk...</p>
                <p>Csodálta, hogy Bill lát a sötétben. Mert látnia kellett. Fák között szaladtak,
                    néha hozzádörzsö­lődött egy-egy nedves törzshöz.</p>
                <p>- Au!</p>
                <p>Egy kiálló gyökérbe ütötte a lábát, és féltérdre esett. Éles fájdalom hasított a
                    csontjába. Meg­hall­hatták a kiáltást, mert hangok és lépések közeledtek.</p>
                <p>- Arra... mintha kiáltott volna valaki...!</p>
                <p>- A csodába! Ki lehet?</p>
                <p>Félig eszméletlenül a fájdalomtól, érezte, amint a fiú felragadja könnyedén, és
                    lábujjhegyen, nagy szökellésekkel menekül a fák között, olyan biztos ugrásokkal,
                    mintha fényes nappal lenne.</p>
                <p>- Az ördög jár erre! Hallod, Jeff? - mondta most valaki tisztán, élesen.</p>
                <p>- Tán inkább valami tolvaj?!</p>
                <p>Most Bill megállt vele egy domb mögött.</p>
                <p>A tenyerét egy pillanatra a leány szájára helyezve, jelezve, hogy még a
                    lélegzetvételét is halkítsa le...</p>
                <p>A zápor zuhogott, a lépések eltocsogtak valamerre, és csendes lett minden. A fiú
                    le akarta tenni.</p>
                <p>- Nem bírok tovább menni... - suttogta Edith, mert a térde iszonyúan fájt.</p>
                <p>Bill szó nélkül tovább vitte. Ömlött róluk a víz. A nő arcára vastag, csapzott
                    csomókban lógott a haja... Házat pillantott meg, amikor már közvetlen a falánál
                    voltak... Ajtó nyikordult... Fülledt szagú sötétbe értek...</p>
                <p>- A hölgy azonnal dobjon le mindent magáról. Vidd ide a másik szobába - mondta a
                    Vad Tülök. - Száraz ruhát készítettünk a számára.</p>
                <p>Még egy árny látszott Tülök mellett egészen elmosódva, a sötétben. De ez nem
                    szólt semmit. Texas Bill felemelte Edithet, bevitte valahová, és a pokrócra
                    fektette.</p>
                <p>- Keresse össze a ruhadarabokat. Nem lehet lámpát gyújtani... Azonnal vesse le
                    ezt az ázott holmit... Magára hagyom...</p>
                <p>Lehet, hogy véletlen érintés volt, de az is lehet, hogy nem... A fiú keze
                    végigsiklott az arc­bőrén...</p>
                <p>Az ajtó nyikordult...</p>
                <p>Sajgó lábbal, kimerülten összekeresgélte a ruhadarabokat és magára kapkodta.
                    Valami vastag szárú bőrnadrág, gyapjúing és kabát volt odakészítve. A lába
                    nagyon fájt. Kimerülten végigdőlt a pokrócon...</p>
                <p>A szomszédos szobából suttogást hallott... Virradt... Lehunyta a szemét, de nem
                    soká alhatott, talán negyedórát és felriadt.</p>
                <p>Világos volt. Hol van? Egy szekrényre tévedt a pillantása, amelyen hatalmas tábla
                    függött:</p>
                <p>BELÉPÉS CSAK TAGOK SZÁMÁRA</p>
                <p>Most felismerte a szobát is...</p>
                <p>Connictedben volt. Buldognál. A tűzfészek kellős közepén.</p>
            </div>
            <div type="chapter">
                <head>27.</head>
                <p>Ez volt Bill terve. Tudta, hogy mindenfelé keresik, utakon, mezőkön és
                    tehervonatokban, de Connictedben, ahonnan vágtatva menekült, sarkában a
                    halállal, senki sem kutatja.</p>
                <p>- Idehallgass, Buldog... Te nem tudod, mit vállaltál azzal, hogy befogadsz a
                    nővel...</p>
                <p>- Hülyeség... - dörmögte, piszkos nagy szakállát a kabátja fölé simítva.</p>
                <p>- Azért mégis elmondom mindazt, amit a Vad Tülöknek már elmeséltem. - Miután
                    befejezte, Buldog sokáig csendben ült.</p>
                <p>- Átkozott história. Hogy akarsz kimászni belőle?</p>
                <p>- Most csak azt tudom, hogy egy napig pihennem kell. A gyulladás akadályoz
                    mindenben. Ezalatt te kissé körülnézel, hogy megtudj egyet s mást.</p>
                <p>- És azután? - kérdezte a Vad Tülök, mintegy felelve is a reménytelenséget
                    kifejező hang­súllyal.</p>
                <p>- Azután meglátjuk... Talán sikerül valamerre, Kelet felé elmenekülni az
                    asszonnyal... Most adjatok hideg vizet és borogatásnak valót...</p>
                <p>Délutánig aludt, egyfolytában. Amikor felnyitotta a szemét, ott ült mellette
                    Edith. Éppen kifacsarta a vizes ruhát.</p>
                <p>- Jó mélyen aludt - mondta mosolyogva. - Többször cseréltem borogatást a vállán,
                    anélkül, hogy felébredt volna közben.</p>
                <p>- Hol van Buldog?</p>
                <p>- Nem tudom. Vad Tülök itt alszik az íróasztalon.</p>
                <p>Úgy is volt. A kétméteres csontváz a kis íróasztalon horkolt, hosszú lábait
                    magasan felrakta, úgy, hogy megviselt tehénbőr csizmáinak sarka a szekrény
                    peremére támaszkodott.</p>
                <p>Csodálatos, harsány diadalmassággal horkolt.</p>
                <p>- Miért nem mondta, hogy megsebesült?... Azért jött gyulladásba a seb, mert
                    elhanyagolta.</p>
                <p>- Nem szeretem a részvétet. Ez családi nálunk. A nagyapám halálos ágyán szigorúan
                    meg­hagy­ta a személyzetnek, hogy amennyiben elhunyna, úgy részvétlátogatók
                    számára nincs otthon! Hogy van?</p>
                <p>- Nagyon jól. Csak nem merek a tükörbe nézni.</p>
                <p>- Szavamra semmi oka. Elsőrangúan hat, mint zord vadász - felelte, miközben
                    végignézett a bő lovaglónadrágban, és ormótlan trapperkabátban gyerekesen festő
                    Edithen. - Csak azt csodá­lom, hogy nem fél egyedül tartózkodni egy ekkora
                    ruhában.</p>
                <p>Csodálatos volt. Tréfáltak! Mosolyogtak egymásra. Az ablakon betűzött a nap az
                    eső utáni, párás, nedves táj csillogásától vidáman. Mintha nem is a halál
                    árnyékában ülnének itt, benn a csapdában.</p>
                <p>- Okos volt, hogy visszajöttünk. Itt nem keres bennünket senki.</p>
                <p>- Na látja - hencegett Bill -, még nekem is lehetnek értelmes ötleteim. Legyen
                    szíves, adja ide azt a bőrövet az asztalról. Köszönöm...</p>
                <p>Az övet hozzávágta Tülökhöz, aki revolvert rántva, harcra készen felugrott.</p>
                <p>- Ne hortyogj már, mint valami gőzfűrész.</p>
                <p>Tülök kidörzsölte az álmot a szeméből.</p>
                <p>- Már indulunk?</p>
                <p>- Ha csak az lenne a célunk, hogy meglincseljenek, akkor igen.</p>
                <p>Tülök sóhajtva igazgatta revolverövét, amit álmában sem vetett le.</p>
                <p>- Csak tudnám, hogy hová megyek most, és hol teszek majd szert egy újabb
                    vagonra... Meg­szoktam a főbérletet.</p>
                <p>- Gyerekjáték. Elsőrangú tervem van, kitűnő jövedelem. Neked való! Nagy kockázat,
                    kevés munka.</p>
                <p>Buldog jött vissza. Szokott komor, de semmitmondó arckifejezésével. Három arc
                    nézett rá várakozással. Elsősorban megnézte a bögrét az asztalon.</p>
                <p>- Legalább főzött volna friss kávét, aki megitta, hogy full...</p>
                <p>- Én ittam ki - mondta gyorsan Edith, elébe vágva a sértésnek. </p>
                <p>- Igen?... Hm... Maga is főzhetett volna...</p>
                <p>- Voltál a városban?... - kérdezte Bill.</p>
                <p>- Hát?... Mit gondolsz, halászni mentem - felelte gorombán. - A vendéglőben
                    voltam. Todlernél.</p>
                <p>- Mi volt?</p>
                <p>- Büdös... Elszoktam a füsttől meg az ázott cowboyruháktól...</p>
                <p>- Rólunk nem hallottál?</p>
                <p>Morgott... az övét húzogatta, és egy nagy darab birkahúst vett elő a zsebéből,
                    néhány törött cigaretta társaságában.</p>
                <p>- Semmi különös nincsen... Az üldözők Kelet felé mentek Kindlow-ba... És...
                    szóval dühösek még, beszélnek rólad, de sokan már a lovasversenyre kötnek
                    fogadást... hm...</p>
                <p>Odatette a kávét. Bill kutató pillantással nézte.</p>
                <p>- Azt hiszem - mondta Edithnek -, jó lenne, ha valamivel rövidebbre nyírná a
                    haját. Amennyire egyedül tudja... Jobb ha nem látják azonnal, hogy nő...</p>
                <p>- Jó. Hol találok ollót?</p>
                <p>- A szomszéd szoba sarkában van egy régi utazóbőrönd... Ott talál ollót, tűt,
                    cérnát és egy farkascsapdát.</p>
                <p>Edith elsietett a másik szobába.</p>
                <p>- Most beszélj - mondta Bill.</p>
                <p>Buldog a kabátzsebében kotorászott.</p>
                <p>- Sok felírást gyűjtöttem...</p>
                <p>- Újabban a környéken is lopod a táblákat?</p>
                <p>- Nem tábla. Írás.</p>
                <p>Előszedett egy csomó gyűrött papírt.</p>
                <p>- Itt az elsőféle... Ezt lovas küldöncök vitték Denver felé, és minden harmadik
                    fát teleaggattak vele.</p>
                <p>Ez állt az írásban:</p>
                <p>KÖRÖZVÉNY!</p>
                <p>Ezer dollár jutalom annak, aki az állítólagos Texas Bill, középtermetű, fekete
                    hajú, fehér fogú, Arizonában és néhány környező államban közismert csirkefogót
                    élve vagy halva kézre keríti. Nevezett egy feltűnően szép asszony társaságában
                    Kindlow felé szökött.</p>
                <p>Nevada Állam Kormányzója nevében:</p>
                <p> A connictedi sheriff</p>
                <p> Thompson</p>
                <p>Hallgattak...</p>
                <p>- Szóval?... - kérdezte Bill.</p>
                <p>- Szóval Kelet felé minden vonatot átvizsgálnak, és minden fékező résen van -
                    jegyezte meg a Vad Tülök. - És az országutakon, hegyen-völgyön csapatok kutatnak
                    utánad, ez most már valószínű.</p>
                <p>- Hm... - tűnődött Bill. - A pásztorok és a csapdaállítók között sok jó barátom
                    van, ezek fütyülnek a jutalomra.</p>
                <p>Bill kotorászott a papírok között, és elővett egy másik ívet.</p>
                <p>- Ezt meg egy fiú viszi szét, gyors paripán. Mindenhol látni.</p>
                <p>Másolópapírral sokszorosított írás volt.</p>
                <p>EMBEREK!</p>
                <p>Texas Bill orvul rám lőtt, és elszöktette a feleségemet. Ezért megölöm. Aki
                    befo­gad­ja, aki élelmet ad a szökevényeknek, vagy bármi módon a kezükre jár,
                    azt megölöm, házát felgyújtom, állatait elpusztítom, Isten engem úgy
                    segéljen.</p>
                <p>A Lord</p>
                <p>- Ez a rosszabb - dünnyögte a Buldog. - A másik miatt csak a sheriffektől és a
                    városi polgároktól kell tartani. Ez mindenkit elriaszt. Tudják, hogy a Lord
                    beváltja a fenyegetését...</p>
                <p>Bill felugrott és fütyörészett.</p>
                <p>- A vállam jól van. Még ma indulunk.</p>
                <p>- Hová?</p>
                <p>- Igazán egyszerű. Oda, ahol nem félnek a Lord-tól, amerre nem gyanítják a
                    menekülés útját: Mexikóba.</p>
                <p>- Ez okos! - kiáltotta Tülök. - Dél felé nem kutatnak, csak Kindlow-tól
                    keletnek... </p>
                <p>Ebben az egyben tévedett a Vad Tülök.</p>
            </div>
            <div type="chapter">
                <head>28.</head>
                <p>Austin messziről észrevette a porfelhővel távolodó kovácsot, aki nagy tempóban
                    igyekezett Kindlow felé. Nem látta pontosan, hogy a másik ló nyerge üres. A
                    szürke távoli gomolyag csak azt jelezte, hogy arrafelé vágtat valaki...</p>
                <p>Megsarkantyúzta a lovát, és sebes vágtába kezdett. Már feltűntek a kisváros első
                    házai, amikor beérte az álmos szemű küldöncöt.</p>
                <p>- Állj!</p>
                <p>- Nem lehet... Sürgős...</p>
                <p>Austin nem sokat vitázott. Eléje ugrott, és megragadta a karját. A “lótank”
                    tulajdonosa kis híján lebukott a nyeregből. Dühösen a pisztolyához kapott, de az
                    idegen úgy kapta el a torkát, hogy menten kiszorult a lélegzete.</p>
                <p>- Kutya! Megfojtsalak?!</p>
                <p>- Mit akar?... - kérdezte szelídebben, rövid köhécselés után.</p>
                <p>- Hol loptad a két lovat?</p>
                <p>- Nem loptam... Eresszen el gyorsan, mert a két lovat...</p>
                <p>- Csend! Mondd el, ki bízta rád, és hogyan, de nagyon gyorsan!</p>
                <p>A kovács nem sokáig habozott. Az idegen zord egyéniségnek látszott, és
                    tiszteletreméltó szorítása van. Elmondta egyszerűen, sorjában a történetet, a
                    nőről és a férfiról, akit különben jól ismer, sokszor járt nála mindenféle
                    holmit venni, utána kártyáztak, és ha visszanyerte a vásárolt apróságok értékét,
                    akkor elment. Texas Bill néven, jónevű csavargó az Államokban, és nem hihető
                    róla, hogy lótolvaj legyen, vagy ilyesféle...</p>
                <p>- Add ide a levelet...</p>
                <p>- A levél nem önnek szól...</p>
                <p>Egy hirtelen ráirányuló pisztoly csöve arra késztette, hogy mégis átnyújtsa a
                    levelet. Szo­morúan látta, hogy az ismeretlen egyén felbontja, átfutja és zsebre
                    teszi.</p>
                <p>- Adja vissza...</p>
                <p>- Felesleges... A két lovat az ismerősöd Connictedben lopta, és azért küldi veled
                    Kindlowba, hogy tévútra vezesse az üldözőket...</p>
                <p>További magyarázat nélkül megfordította a lovát, és elrúgtatott abba az irányba,
                    amerről érkezett.</p>
                <p>A kovács tanácstalanul állt. Végül is úgy döntött, hogy elmegy Kindlowba, a
                    seriffhez.</p>
                <p>A Lord közben a nyomokat vizsgálta, de egyre zavarosabb lett, különösen miután
                    Austin lova is közbenyargalt.</p>
                <p>- Három ló ügetett arra, az világos... - mondta a “Púpos Henry” nevű rabló,
                    akinek eltört valahol az egyik lapockája, és azóta torzan kidudorodott a fél
                    válla. Ezenfelül ijesztően kancsal volt, akkora mellkassal, mint valami rosszul
                    kitömött bábu.</p>
                <p>- Három ló... - sziszegte dühösen a Lord -, mert az a hülye Austin előttünk
                    nyargal, és összezavarja a nyomokat...</p>
                <p>- Kindlow-ig mindenesetre követni kell őket.</p>
                <p>- Helyes is - jegyezte meg a púpos. - Hiszen arra kell áthaladniuk.</p>
                <p>- Túl egyszerű lenne - mondta a Lord, - a fickó nem olyan ostoba, hogy ilyen
                    tiszta nyomon haladjon előttünk.</p>
                <p>- De a két ló...</p>
                <p>- Meglátjuk... Előre!</p>
                <p>Alig nyargaltak egy mérföldet, amikor Gunner lovagolt szemben, három emberével.
                    Ezek elébük vágtak, mert nagy félkörben megkerülték a völgyét, lejtős terepen,
                    nagyobb iramban.</p>
                <p>- Vissza! - kiáltotta a kecskeszakállas. - Az a gazember becsapott bennünket.</p>
                <p>- Tudtam - mondta a Lord, és szitkozódott. - Ki jár előttünk?</p>
                <p>- Egy ostoba alak, akire rásózta a két lovat. Austin utolérte, kivallatta és
                    találkozott velünk. Azt mondja, nem mer a szemed elé kerülni, pedig fontos
                    közlendői vannak.</p>
                <p>A Lord egy távoli facsoport felé fordult, ahol nem látszott senki.</p>
                <p>- Gyere ide! - kiáltotta.</p>
                <p>Austin kilépett a fák közül, és odament.</p>
                <p>- Lord - mondta - a fickó nincs Kindlow-ban, legalábbis nem ezen az úton
                    ment.</p>
                <p>- Beszélj!</p>
                <p>Elmesélt mindent. Végül odaadta a levelet.</p>
                <p>A rablóvezér átfutotta.</p>
                <p>- Rendben van. Visszafordulunk.</p>
                <p>- Pedig, ha más úton is, de erre kellett jönniük...</p>
                <p>- Akkor is meg kell találnunk először a nyomukat...</p>
                <p>Austin állt. Várta, hogy visszafogadják. De a Lord röviden rárivallt.</p>
                <p>- Takarodj!</p>
                <p>A kis csapat elvágtatott, és Austin külön folytatta az útját a rablók
                    nyomában.</p>
            </div>
            <div type="chapter">
                <head>29.</head>
                <p>A “lótankhoz” érve leugráltak a nyeregből. Mindenfelé kutattak, de a sziklás
                    talajon semmi sem árulta el a menekülés irányát.</p>
                <p>- A Gorilla most Kindlow-ban vár majd - mondta Gunner. - Valószínűleg mi is
                    odamegyünk, ha itt nem akadunk nyomra.</p>
                <p>Körül néhány fán már ott függött a körözvény, némelyiken a Lord üzenete is. Bob
                    gyors munkát végzett.</p>
                <p>- Csak Kindlow felé menekülhettek - mondta a púpos -, mert másfelé nincs út,
                    kivéve Connictedet, ahová nem merészkedhet vissza a gazember.</p>
                <p>- És a vasút? - mutatott Gunner a távoli töltéssáv felé.</p>
                <p>- Ugyan! Kelet felé minden vasúti kocsit átkutatnak. A gyilkost nem hagyják
                    elmenekülni. A kormányzó húgát és barátait ölte meg...</p>
                <p>- Austin tette - dörmögte Gunner.</p>
                <p>- De ezt ők nem tudják.</p>
                <p>Tanácstalanul álltak néhány másodpercig. Valóban ostoba kísérlet lenne, ilyen
                    bűnténnyel körözve, Kelet felé induló vonatra ülni vagy visszatérni
                    Connictedbe.</p>
                <p>- Csak Kindlow felé vehette az útját, és a Kékhegységen át Keletre akar jutni. Én
                    így tennék a helyében.</p>
                <p>- Igen... De azt hiszem, ez a fickó okosabb nálatok... Mindegy, nincs más hátra,
                    mint Kindlow.</p>
                <p>Nagyon távolról mintha kiáltást hallottak volna.</p>
                <p>- Odanézzetek! - mondta a púpos, és kinyújtott karral mutatott valamerre.
                    Odanéztek... A domb lejtőjén túl egy távírópóznánál integetett valaki.</p>
                <p>- Austin lenne?</p>
                <p>A Lord fagyos tekintete néhány másodpercig mozdulatlanul meredt a póznára. Azután
                    azt mondta:</p>
                <p>- Bob akar valamit. Gyerünk...</p>
                <p>Mire odaértek, a vastag fejű suhanc már elébük igyekezett, lomha, nehézkes
                    járásával, száron vezetve egy lovat.</p>
                <p>- Mi van ott, Bob? - kérdezte Gunner...</p>
                <p>- Elbágták a drótot... Valami elbágta... Gyomok bezetnek... Nedbes földön...
                    Arra...</p>
                <p>A töltés felé mutatott.</p>
                <p>- Mégis vasútra merészkedtek volna? - csodálkozott a púpos.</p>
                <p>- De miért vágták el a drótot - töprengett a Lord.</p>
                <p>- Hiszen Kindlow-ból is sürgönyözhet valaki, ha a körözvényt Keletre... Hm... Hát
                    ez mi... - követte a lábnyomot és odaért a másik póznához.</p>
                <p>- Érdekes... Levágta a drótot, de azért, mert kellett valamire... Elcsípte a
                    másik végén is, és... magával vitte... Minek?</p>
                <p>Gunner a homlokára csapott:</p>
                <p>- A Vad Tülök... Arrafelé egy hóbortos csavargó lakik, aki mindenféle drótot lop.
                    Vagy ő volt...</p>
                <p>- Vagy elrejtőztek nála, és ajándékot vittek neki... Gyerünk a Vad Tülökhöz. -
                    Most már úgy nyargaltak, mint a vérebek, ha az űzött vad szagát feléjük hozza a
                    szél. Rövidesen ott álltak a dőlt teherkocsinál.</p>
                <p>A Lord rohant elöl, revolverrel a kezében. A többiek utána.</p>
                <p>- Kirepültek a madárkák - mondta púpos. - Idejöttek a kovácstól, az
                    bizonyos...</p>
                <p>- És innen...</p>
                <p>Az ázott földben néhány nyom vezetett a töltéshez. A Lord követte a csizmák
                    lenyomatát. Sokáig vizsgálódott, térden csúszva a kövek között. Valamit
                    megsimított a kezével.</p>
                <p>- Olaj! - kiabálta le. - Itt valamit megolajoztak.</p>
                <p>- Hajtány! Kindlow-ba utaztak lopott hajtányon... Istenemre nem rossz ötlet. - A
                    Lord a sínekre meredt, és lassan felvonta a vállát.</p>
                <p>- De az olajnyomok Connicted felé húzódnak.</p>
                <p>Ezt senki sem értette. Odacsődültek a töltésre, nézték a síneket, lassan követték
                    az itt-ott látszó olajfoltokat, és miután jó darabon újra meg újra feltűnt egy
                    csepp olaj, kétségtelen volt, hogy Connicted felé menekültek a hajtánnyal.</p>
                <p>- Bob! Nyargalj Kindlow-ba - mondta a Lord. - Értesítsd a Gorillát, hogy
                    Connictedben vagyunk, a Szarvastetőnél várjuk, vagy üzenetet kap.</p>
                <p>A fiú elvágtatott. A Lord az emberekkel továbbnyargalt a vasút mentén, és félóra
                    múlva meg­találták a sáros, lágy talajban azt a feltúrt részt, ahol közvetlenül
                    Connicted előtt, lefutottak a menekülők a töltésről.</p>
                <p>A fickó sok munkát ad, az biztos - törülgette Gunner a homlokát. - Eszeveszett
                    gondolat, visszatérni Connictedbe.</p>
                <p>- De okos! Ott azután biztos lehetett, hogy senki sem keresi.</p>
                <p>- És tévedett - mondta a Lord, tompán, mintha rög hullott volna egy
                    koporsóra...</p>
            </div>
            <div type="chapter">
                <head>30.</head>
                <p>- Pomacot megkerüljük, és a Kis-Medve hágón át délnek megyünk - mondta Bill a két
                    barátjának, miközben nyeregbe ült. Edith is lóra szállt.</p>
                <p>- Csak gyorsan. És... ha emberek jönnek, hát egyiktek legalább bújjon el - mondta
                    a Vad Tülök -, mert így pontosan úgy néztek ki, ahogy a köröző levélben leírtak
                    benneteket.</p>
                <p>- A lovak árát Mexikóból elküldöm - mondta a nő.</p>
                <p>- Nem baj - dünnyögte Buldog -, de nem sürgős. Húsz táblát adtam érte az ácsnak,
                    aki tetőket is fed, és erre kell neki...</p>
                <p>- Ennyi táblától megváltál?</p>
                <p>- Úgyis minek? - felelte.</p>
                <p>- Hogyan? - kérdezte a leány, de Bill gyorsan közbevágott.</p>
                <p>- Abbahagyja a gyűjtést öreg napjaira... Isten áldjon, vén rabló... Gyerünk
                    Edith...</p>
                <p>- Ha nem találkoznánk...</p>
                <p>- Felesleges most hálálkodni - mondta Vad Tülök. - Siessenek.</p>
                <p>- Gyerünk.</p>
                <p>Gyors vágtában igyekeztek a réteken keresztül. A nap már félig lebukott, és
                    távolról idelátszott a szomszéd község vörös fényben úszó kis ház csoportja.</p>
                <p>- Most hová?...</p>
                <p>- Mexikóba!</p>
                <p>- Gondolja, hogy ott biztonságban lehetünk... “Tőle”?</p>
                <p>- Ott hajóra száll, és elutazik New Yorkba, ahol elsőrangúan lehet szórakozni.
                    Keresse fel a Metropol Bárt a 77. utcában, és hivatkozzon rám...</p>
                <p>- Maga nem jön?</p>
                <p>- Nem. Minek?</p>
                <p>Hallgattak. A dombok lassan elfeledték Connicted poros, unalmas panorámáját. Nem
                    érezték a veszélyt. Errefelé nem jár senki. Sem út, sem ösvény, üres szavanna
                    nyúlik a beláthatatlan távolba. Az üldözők még nem lehetnek a nyomukban.
                    Connicted délnyugati vidékén sokszor hetekig nem jár más, csak a coyote és a
                    mocsárban rejtőző szürkefarkas, ha elbitangol a hegyekből.</p>
                <p>- Maga... Mit fog csinálni - kérdezte rövid gondolkozás után Edith -, ha
                    biztonságban leszünk.</p>
                <p>- Még nem tudom. Lehet, hogy tájképeket festek, vagy beállok segédnek egy
                    vegyeskeres­kedőhöz...</p>
                <p>- Miért üt el minden határozott feleletet tréfával? Én azt hittem, hogy jó
                    barátok vagyunk.</p>
                <p>- Igen... Úgy látszik, néha egyben s másban rendelkezésre álltunk
                    egymásnak...</p>
                <p>- És ha... megismétlődne az a helyzet, megtenné még egyszer, hogy szembeszálljon
                    miattam “Vele” és végül az egész világgal?</p>
                <p>Megrántotta a kantárt és szembefordult a férfival. Vad, torzonborz koronájú fák
                    között vezetett az útjuk, dús, puha, nedves talajban, ahol a ló hasáig ért a fű,
                    a gyom, a sok züllött, összevissza termő gizgaz. Bill mosolyogva nézett rá. Egy
                    pillanatra eltévedt a tekintete Edith arcáról a távoli csillagok felé, és olyan
                    volt, mint valami holdkóros, furcsa szerelmese a menny­boltnak.</p>
                <p>- Miért nem felel? Megtenné még egyszer értem mindezt, most, miután tudja, hogy
                    mi az, amit magára zúdított?!</p>
                <p>- Nyugodjék meg, kedves Edith. Texas Bill nem mérlegelte még soha a
                    következményeket, mert az a véleménye, hogy csak csúf öregemberek tesznek
                    ilyesmit. Azonfelül ha mint agg tőkepénzes akarnék kimúlni, akkor nem mászkálnék
                    állandóan ezen a vidéken, ahol annyi ember halt már meg ifjan, és oly ritkán
                    tüdőgyulladásban. Harmadszor, ha valami gazember körmei között vergődik egy
                    olyan finom, kedves teremtés, mint maga, akkor közbe kell lépnem, esetleg
                    csúnyán megjárhatom de nem fordulhat elő, hogy a tükörbe nézve megvetéssel
                    pillantsak arra az úrra, aki szemközt áll... Most pedig, jó lesz sietni.</p>
                <p>Ezt azért mondta, mert a nő válla felett piros fény villant az égre a dombok
                    felől, amelyek Connictedet elfedték.</p>
                <p>Tűz fénye volt!</p>
            </div>
            <div type="chapter">
                <head>31.</head>
                <p>Edith eleinte örült, hogy a fiú, akiről azt hihetné első látásra az ember, hogy
                    hajlamos minden szemtelenségre, olyan személytelenül, pajtáskodó, olykor
                    atyáskodó módon bánik vele. Nem érezte Bill közelében, hogy nő, nem félt egy
                    pillanatig sem, ha éjszaka az erdőben, vagy a vasajtóval elzárt tehervonat
                    mélyén kettesben volt ezzel a férfival, akiről mindössze annyit tudott, hogy
                    csavargó.</p>
                <p>Bill változatlanul megmaradt jó pajtásnak, kamaszosan csúfondárosnak, és amíg
                    egyrészt esze­veszetten rohant a veszélybe, őrült vállalkozásokba, másrészt
                    testvéri gyengédséggel vigyázott Edithre.</p>
                <p>Ez eleinte nagy aggodalomtól szabadította meg a nőt, és jólesett neki.</p>
                <p>De most már kissé idegesítette. Végtére mégiscsak nő. Nagyon szép nő. És hiúsága
                    is van. Kezdte bosszantani, hogy Bill egy pillantással, egy szóval sem jelzi,
                    hogy olykor tudomást vesz erről. Attól, ahogy Bill bánt vele, a nagyanyja, vagy
                    az unokahúga is lehetett volna a fiúnak. Csakugyan ennyire közömbös számára az,
                    hogy a nő, akit megmentett, akiért szinte percenként kockáztatja az életét, szép
                    és fiatal?...</p>
                <p>A gondolatsor végén dühösen megrántotta a kantárt, hogy a ló felkapta a fejét, és
                    idegesen lépegetett hátrafelé.</p>
                <p>- Mi az? - kérdezte Bill.</p>
                <p>- Semmi.</p>
                <p>- Érdekes - kezdte mesélni a fiú vidáman. - Arizonában csodálatos tájak fordulnak
                    elő. Sokszor egy nagy város közelében olyan vad vidék terült el, mintha
                    mérföldekre nem akadna ember­lakta hely. Egyszerűen elkerülik a telepesek, mert
                    a föld kissé nedves vagy köves, szóval némi munkát kívánna, és ezek az emberek
                    megszokták, hogy áldott, kész termőföld várja őket errefelé. Nem érdekes?</p>
                <p>- De igen.</p>
                <p>“Hm... Mitől lóg őnagysága orra?”, gondolta Bill. “Valami van a bögyiben, az
                    biztos.” Talán nem volt elég udvarias hozzá? Vigyázni kell erre az
                    elkényeztetett leányra, mert még meg­sértődik, és amúgy is elég bajuk van.</p>
                <p>Felértek az egyik domb tetejére.</p>
                <p>- Ott ég valami! - kiáltotta Edith, hátrafordulva. Messze, Connictednél egy ház
                    lángokban állt.</p>
                <p>- Igen... Csakugyan tűz van. Úgy látszik, égve hagyta valaki a lámpát... Vagy
                    mi... - A nő összehúzott szemöldökkel nézett a távolba, hogy a tűzvész világán
                    át meglásson valamit...</p>
                <p>- Na jöjjön, siessünk... - mondta Bill, és megrántotta Edith lovát is.</p>
                <p>- Nem tudja, hogy hol a tűz?</p>
                <p>- Talán a vendéglőben. Nem látni azt ilyen messziről.</p>
                <p>Pedig nem mondott igazat. Jól látta, hogy Buldog háza ég.</p>
            </div>
            <div type="chapter">
                <head>32.</head>
                <p>Hajnalban feltűnt a távolból Pomac. Nagy ívben tértek el Nyugatnak. Edith
                    fáradtnak látszott.</p>
                <p>- Hol pihenünk? - kérdezte.</p>
                <p>- Egy órát megkockáztathatunk. Itt a közelben lakik egy barátom. Diplomás ember.
                    Juh főorvos. Állami engedéllyel gyógyítja a beteg állatokat, s egy időben
                    tanársegéd volt nálam.</p>
                <p>- Gondolja, hogy már a nyomunkban vannak?</p>
                <p>- Igazán nem hiszem. De jó, ha mennél hamarabb biztonságba kerülünk... </p>
                <p>A juh főorvos egy kis házban lakott. Valamilyen rejtélyes építészeti okból
                    kifolyólag, az épület gőgös megvetéssel hátatfordított az útnak. A főorvos ing
                    nélkül, egy rongyos bőrnadrágban jelent meg, mezítláb. Igen toprongyos pásztor
                    volt. A konyhában már égett a lámpa, és egy ősz asszony kávét darált.</p>
                <p>A földön egy tizennyolc év körüli suhanc kalapált valamit.</p>
                <p>- Jó reggelt - köszönt Bill.</p>
                <p>A főorvos arca elárulta, hogy a Lord körözvénye már ide is elérkezett.</p>
                <p>- Ide hallgass, Brady. Arról van szó, hogy egy ital vizet, egy falat kenyeret és
                    félóra pihenést adj. De ha akarod, továbbmehetek.</p>
                <p>A juh doktor becsukta az ajtót, hogy ne hallják a konyhában, amit a ház előtt
                    beszélnek, azután odajött a lóhoz közel. Edithre rá sem nézett.</p>
                <p>- Te segítettél nekem átszökni a Colorado-fennsíkon, amikor azért a vacak lóért
                    utánam jött minden csirkefogó Nevadából. Hát most kiegyenlítem a számlát. De
                    azután nem akarok többé tudni rólad. Nőrablókkal nem érintkezem...</p>
                <p>- Ostoba vagy, a nőt a Lord akarta elrabolni, és...</p>
                <p>- Nem érdekel. Ez a Lord ügye meg a tiéd. Most csak azt mondom, hogy menj a ház
                    másik oldalára, addig én belülről kinyitom a hátsó ajtót. Lehetőleg maradjatok
                    csendben. Majd hozok ennivalót is. A segédem miatt kell az óvatosság. Nem
                    szeret, mert nagyon megvertem egy nyíróolló miatt, és biztosan elveszejtene, ha
                    tehetné. Eredjetek.</p>
                <p>Miközben a hátsó bejárat felé léptettek, Bill nevetve mondta:</p>
                <p>- Furcsa fickó ez a Brady. Azért mégis szeretem.</p>
                <p>- Ezek... mind azt hiszik, hogy maga azért szöktetett meg, mert szeretjük egymást
                    - jegyezte meg a nő.</p>
                <p>Bill vigyorgott.</p>
                <p>- Igen... Ilyen marhaság. Hopla... minek sarkantyúzta a lovat, hiszen nem akarunk
                    vágtatni... Sőt. Itt most leszállunk. Nyújtsa a kezét, királynő...</p>
                <p>- Köszönöm, majd egyedül... És nem kell örökké, ostobán viccelődni... </p>
                <p>“Csak tudnám mi futott a májára?” töprengett Bill. “Mert, hogy valamiért dühös
                    rám, az bizonyos...” A sötét szobában már Brady várt rájuk ennivalóval.</p>
                <p>- Amíg esztek, majd ellátom a lovakat... - suttogta. - Egy órán belül menjetek,
                    mielőtt még a nap felkel...</p>
                <p>- Jól van, Brady.</p>
                <p>A sötétben ettek, ahogy éppen lehetett. De félórát sem üldögéltek, amikor Brady
                    ismét előkerült. Kinyitotta az ajtót, hogy beáramlott a világosság, és hangosan
                    mondta:</p>
                <p>- Jó lesz, ha odébbálltok. A segédem ellovagolt. Nem tudom hová. Lehet, hogy csak
                    az oltóba ment kenőcsöt kölcsön kérni, de az is lehet, hogy meglátott veletek a
                    lovak körül, és máris a nyakunkra hozza a “Lord”-ot.</p>
                <p>- Idehallgass, Brady, ha valaha is elfelejtem neked...</p>
                <p>- Az engem nem érdekel - mondta legyintve, azután kiment, és becsukta az
                    ajtót.</p>
                <p>- Siessünk...</p>
                <p>Egy perc múlva nyeregbe ültek, és Bill olyan iramot diktált, hogy Edith alig
                    bírta követni.</p>
            </div>
            <div type="chapter">
                <head>33.</head>
                <p>Egy juhásznál megfelelő, régi kapcsolat biztosította Billt, hogy veszély nélkül
                    megállhat néhány órára. Ez az ember kövér volt, és fél lábát egy farkassal való
                    küzdelem után levágták. Volt egy nagy fia is, aki titkos erdei utakon vezette
                    őket, amíg elhagyták Pomac város környékét. Itt is akadt még Bill “barátai”
                    között egy megbízható: Cashel, az útellenőr, aki egy kis kalyibában lakott, és
                    szerény fizetésért az új műútról tett jelentést az arra járó mérnököknek.</p>
                <p>- Disznó ember vagy, Bill... - Ezzel fogadta Cashel -, nem akarok barátkozni
                    veled, de még egyszer egyél, igyál nálam, és menj Isten hírével. Nem is sejtem,
                    hogy fogtok életben maradni, hiszen senki sincs, aki ne látná igazságosnak, ha
                    akár a Lord pusztít el, akár a törvény köttet fel a gazságodért... Pedig téged
                    kedveltek mindenfelé, a Lord-ot meg gyűlölték. De most igaza van...</p>
                <p>- Ne fecsegj annyit, vén tuskó. Majd máskor beszélünk erről, ha erre járok. Ami a
                    bőrömet illeti, azt már többen szerették volna kitömve látni, de eddig még
                    megóvtam, és ezután sem kell félteni. Mondd meg, hogy jutok hamar a Kis
                    Medve-szoroshoz, hogy a hegyekbe érjek, mielőtt odafenn lehullik a hó.</p>
                <p>- Hm... Mexikóba készülsz?</p>
                <p>- Oda hát...</p>
                <p>- Gondolom, két hét alatt ott lehetsz, még lassan is, a Kis Medvénél, ha a
                    Chenney indiánok földjén mész át, ahol a Rio-Cocos három ágra szakad. De ott
                    csak indiánok ismerik azt az utat, amelyen nem fulladsz bele a mocsárba.</p>
                <p>- És hogy érem el a dűlőkön keresztül az indiánok földjét?</p>
                <p>- Leghelyesebb, ha átmész a Holdkőnél, ez igen kis hegység, éppen a Rocky
                    Mountains kezdetén...</p>
                <p>- Köszönöm...</p>
                <p>Amikor ellovagoltak, Cashel kiverte a pipáját, hátat fordított, és elbandukolt az
                    erdők felé, utat ellenőrizni. Hátra sem fordult. Nem ember az, aki más asszonyát
                    elrabolja. Még akkor sem, ha Texas Bill, a fenegyerek az illető...</p>
                <p>Közben Bill és Edith ellovagoltak a Rocky Mountains távoli hegylánca felé...</p>
                <p>- Mit mondott ez a barátja?</p>
                <p>- Igen hasznos tanácsokat kaptunk tőle. Most csak eljussunk a Holdkőig,
                    simán.</p>
                <p>- Miért?... Talán veszélyes az út?</p>
                <p>- Útba esik Denver Hill, egy undok város. Csupa vadásznépség lakik benne.
                    Beképzelt, undok emberek.</p>
                <p>- Mennyi ideig tart oda az út?</p>
                <p>- Két nap.</p>
                <p>- De nincs élelmünk... Vagy akad még barátja útközben...</p>
                <p>- Sajnos, megbízható egy sem. De majd segítünk magunkon... Van arra egy kedves
                    ismerő­söm... Egy vén barlang, fenn a hegy oldalában... Nagyszerű ötlet! -
                    kiáltotta hirtelen, lelkesen.</p>
                <p>- Micsoda?</p>
                <p>- Maga a barlangban marad, és én meglátogatom éjjel Denver Hillben egy volt
                    osztálytársamat. Az ad ennivalót, mert én voltam a házitanítója, és a papám
                    egyszer pénzt adott kölcsön a nénjének...</p>
                <p>Megint csillogott a szeme. A leány már ismerte ezt a ragyogást, amikor a fiú
                    összevissza fecseg, és már egy újabb őrült vállalkozás előérzete izgatja.</p>
                <p>Ilyenkor egyik pillanatról a másikra feltámadt benne a “fenegyerek”, aki habozás
                    nélkül városok nyugalmát borítja fel, és bolondul vágtat, verekszik, megfontolás
                    nélkül, vidáman, szinte élvezettel...</p>
                <p>- Kérem... nem akarom, hogy olyasmit tegyen...</p>
                <p>- Csitt! Én intézkedem. Kimászunk a csávából, ne féljen...</p>
                <p>Kiértek a fák közül. Messziről újabb tűzvész lobbant fel az estében.</p>
                <p>- Nézze... ott mi ég?...</p>
                <p>- Egy vén mormon lakik arrafelé, aki ősszel visszamegy Salt Lake Citybe, és a
                    nyári nádkuny­hóját felgyújtja, hogy ne adjon menedéket hitetlennek...
                    Siessünk...</p>
                <p>Vágtattak.</p>
                <p>Texas Bill ajkán ezen a napon nem jelent meg a csúfondáros mosoly. Jól látta,
                    hogy körülbelül a juhfőorvos háza lehet ott, ahol a lángok lobognak.</p>
                <p>Jön!</p>
                <p>Éjfélkor felkapaszkodtak egy újabb emelkedésre. Amikor a dombról visszanéztek,
                    távol, mögöttük, ismét fellobbant egy lángfény az éjszakában, vészes
                    lobogással.</p>
                <p>Cashel útvizsgáló kunyhója égett, ott...</p>
                <p>“Jön, jön jön” ezt mormolta magában Texas Bill, miközben a távoli tüzet nézte, és
                    hűvös szorongás feküdt a mellkasán. Mint a bosszúállás démona, tűz és halál
                    jelzi az útját... úgy jön a Lord.</p>
            </div>
            <div type="chapter">
                <head>34.</head>
                <p>A tűzvészek, áldozatok híre villámgyorsan bejárta a környéket. Jaj annak, aki
                    Texas Billnek egy ital vizet vagy egy falat kenyeret ad, jaj annak, aki szóba
                    áll vele, mert nyomában jár a dühödt halál: a Lord!</p>
                <p>Reggeltől estig vágtattak a legerőltetőbb iramban, és messze elkerültek minden
                    farmot, kuny­hót, pásztort. Nem beszéltek róla, de Edith is érezte, hogy
                    sarkukban a halál, és nem várhatnak senkitől részvétet, vagy segítséget. Az
                    emberek errefelé helyesnek és igazságosnak tartják, ha Texas Billt megöli a
                    Lord, és visszaveszi az asszonyát.</p>
                <p>Étlen, szomjan folytatták az erőltetett vágtatást. A nő olykor megingott a
                    nyeregben, és Bill vadul káromkodott magában.</p>
                <p>- Szálljon le - mondta egyszerre.</p>
                <p>Nem messze tőlük, szinte krétaszínű sápadtsággal izzott a hegy. Ezért nevezték
                    Holdkőnek.</p>
                <p>- Még bírom... siessünk...</p>
                <p>- Szálljon le, ha mondom. Szót kell fogadnia.</p>
                <p>- Nem...</p>
                <p>Átkarolta a nőt, és leállította a nyeregből a földre.</p>
                <p>- Mit akar?... Ne parancsolgasson nekem! Jön... “Ő” jön... érzem. A nyomunkban
                    van.</p>
                <p>Átkötötte a ló száját, hogy ne horkanjon. A nő elvezette az állatot, és Bill egy
                    pokróccal követ­te. A takarót cikk-cakkban rángatta a földön, hogy eltörölje a
                    ló nyomát. Azután nye­regbe ült, és elnyargalt. A ló nyomok most a város felé
                    vezetnek majd, ha valaki követi őket.</p>
                <p>De Bill nem ment be Denver Hillbe. Sziklás helyen, ahol nem hagyott nyomot a
                    patkó, nagy félkörben egy távoli fénypont felé lovagolt. Valami farm lehet
                    ott...</p>
                <p>Edith a dús lombú fák között, a sűrűben ült és várt. Szédült a szomjúságtól és az
                    éhségtől. Kimerítette a hajszolt lovaglás.</p>
                <p>Hová vágtatnak és meddig? Nem kétséges, hogy a végzet lecsap rájuk egy napon.
                    Mennyi elszántsággal küzd ez a fiú, milyen bátran, természetesen vállalja egy
                    űzött, veszett farkas kitaszítottságát, elszánt vérebekkel a sarkában...</p>
                <p>És miért? Hiszen nem szereti.</p>
                <p>Jóságból, becsületből. Vagy talán csak azért, mert ő Texas Bill, a “fenegyerek”,
                    aki ujjat húz mindenkivel, szemébe nevet a halálnak, és lepipálja egész
                    Arizonát?... Ezért?</p>
                <p>Talán nem egészen. Hiszen olyan gyengéd, finom és udvarias... Túl udvarias...
                    Maga sem tudta, hogy miért fáj a szíve. Egy ember udvariasságát sokallja... aki
                    egyszerűen csavargó...</p>
                <p>Egy csavargó!</p>
                <p>Nem. Nem közönséges csavargó. Sokféle szava van. Olvasott vagy tanult ember.
                    Körmonda­tok­ban beszél. A mozdulatai, a modora jó nevelésre vallanak.</p>
                <p>Vágtató lovak tompa patadübörgése közeledett...</p>
                <p>Először egy magányos lovas nyargalt arra: bekötött fejjel. Austin.</p>
                <p>Ijedten húzódott még beljebb a lombok közé. A ló nyugtalanul kapálta a földet.
                    Megveregette az állat nyakát, és átölelte, hogy elcsendesedjen.</p>
                <p>A lovasok most értek az elágazáshoz. Nem nézett ki a lombok közül, de hallotta a
                    hangokat.</p>
                <p>- Látsz a sötétben nyomot?</p>
                <p>- Rosszul... Itt néhány pata továbbmegy Denver Hill felé.</p>
                <p>- Gyerünk!</p>
                <p>- Megállj! - kiáltotta egy rekedtes, hideg hang.</p>
                <p>Edith szíve, egy másodpercre, megszűnt dobogni...</p>
                <p>Ez az “Ő” hangja!</p>
                <p>- Én a púpos Henryvel Denver Hillbe lovagolok. Bob is velem jön. Ha megtalálom
                    őket, Bob értesít benneteket. Ti tovább mentek a Holdkő útján, keresztül a
                    Rio-Cocos deltájáig. Arra vezet a legrövidebb út Mexikóba.</p>
                <p>Hallotta elnyaralni a lovasokat. Nehéz szívvel ült a lombok között. Most már
                    előttük jár a halál...</p>
            </div>
            <div type="chapter">
                <head>35.</head>
                <p>Austin a magányos lovas, sebesen vágtatott...</p>
                <p>Nem mert a főnökével találkozni. Előbb-utóbb türelmét veszíti a Lord, és akkor
                    azzal a varázslatos mozdulattal, hogy az ember csak a tűz villanását látja,
                    elintézi őt. A bitang! Miért gyűlöli? Mert a saját szakállára dolgozott?
                    Nevetséges! Végre is, ha már rabló az ember...</p>
                <p>Beért a néma városba. Elhagyatott szűk utcák, földszintes és egyemeletes házak,
                    amelyekben mindenki alszik még... A hegyek felől néhány vadász üget a csapszék
                    felé. Jó zsákmány volt. Az egylovas kocsin fekete halom púposodik. Bizonyára
                    felkeltik a kocsmárost, hogy áldomást igyanak.</p>
                <p>Az egyik lovas nem tart velük, vagy lehet, hogy még dolga van valahol. Különválik
                    a többitől, és éppen szemközt nyargal a rablóval.</p>
                <p>- Halló! Austin! - kiáltja, amikor megpillantja.</p>
                <p>- Teddy!... ejha!</p>
                <p>- Mit keresel erre? Nem jó hely Denver Hill a magadfajtának...</p>
                <p>- Miért? Talán tudsz valamit rólam?</p>
                <p>Teddy vállat vont.</p>
                <p>- Nem vagyok én bíró. Nekem mindegy, hogy van-e bizonyíték. Kérdés, hogy a Lord
                    bandájá­ban vagy-e? Ha igen, akkor rossz helyre jöttél. Ez nem a köszvényes
                    farmerek és békés vas­kereskedők városa.</p>
                <p>- Tudom, bolond nélkül is, hogy Denver Hillben vadászok laknak, és rabló ritkán
                    jár erre...</p>
                <p>- Nohát. Csak azért mondom. Cimborám voltál Ottawában, amikor Bount farmján
                    dolgoztunk. Ha igaz, amit beszélnek, hogy most rabló vagy, hát tudd meg, hogy
                    errefelé elbántak Tom Fisherrel is meg az egész bandájával...</p>
                <p>- Gyere egy mellékutcába - mondta Austin, mert a város kövein csattogtak már a
                    közeledő paták. - Mondanék valamit.</p>
                <p>Letértek a dűlőútra. Zsákutca volt, és a kovácsműhely előtt kiszélesedett, hogy
                    helyet adjon négy-öt szabad lóállásnak, ahol nagy forgalom idején a patkolást
                    várták sorjában az állatok.</p>
                <p>- Mit akarsz mondani?</p>
                <p>- Mondd, gazdag vagy te?</p>
                <p>- Vadász vagyok. Az egy sem gazdag...</p>
                <p>- Hm... ötezer dollár jutna rád, Teddy.</p>
                <p>- Én nem csinálok “olyasmit...”</p>
                <p>Távol elhalt a patacsattogás. Leszálltak a lóról?</p>
                <p>Vajon hol kezdik a kutatást, gondolta Austin.</p>
                <p>- Nincs szó “olyasmiről” - mondta. - Nem hallottál a Lord esetéről.</p>
                <p>- De igen. Valami piszkos fráter megszöktette a feleségét. Gyilkolt is előbb. A
                    Lord-ot szívesen látnám lógni, de ha egy töltésrevalót belelő abba az alakba,
                    hát igaza lesz.</p>
                <p>- De ha én lövöm le, vagy te, akkor tízezer dollárt kapunk. A Lord ennyi jutalmat
                    tűzött ki, és “Ő” mindig betartja a szavát. Azonfelül büntetlenül megtehetjük,
                    mert törvényen kívül áll az az ember egy gyilkosság miatt... Ketten többre
                    megyünk, mert ravasz az a fickó. Ha te lövöd le, ha én, felezünk... Na?</p>
                <p>- És hol van az az ember?</p>
                <p>- Itt. Ebben a városban, követtük a nyomát. Én érkeztem előbb, utánam jött a
                    Lord, Görény Bobbal... egy undok, ostoba kölyökkel...</p>
                <p>Teddynek még kerekebbre nyílt a szeme.</p>
                <p>- A Lord... itt van?... Denver Hillben?</p>
                <p>- Igen. A banda Mexikó felé ment. Senki sem ismeri errefelé a Lord-ot, nyugodtan
                    idejöhetett.</p>
                <p>- De te... ismered?</p>
                <p>- Micsoda hülyeséget kérdezel?</p>
                <p>- Idehallgass, Austin - mondta a vadász hirtelen, izgatottan. - Az a fickó talán
                    csak átnyargalt a városon, de a Lord, akit ismersz, itt van...</p>
                <p>- Nem értem...</p>
                <p>- Te tízezer dollárt akarsz felezni velem. Van egy menekülő, akit nehéz hirtelen
                    elfogni, és egy üldöző... aki, ugyanannyit ér. És kéznél is van...</p>
                <p>- Ugyanannyit?</p>
                <p>- A Lord feje szintén megér tízezer dollárt...</p>
                <p>Austin sarkantyúi ijedtében megrezdültek a ló hasa körül, hogy az állat lassan
                    hátrálni kezdett.</p>
                <p>- Hogy a Lord-ot?...</p>
                <p>- Nézd... Én nem kívánom a nőrablónak, hogy szárazon vigye el a gazságát... De
                    ötezer dollár nagy pénz... Azután a Lord mégiscsak veszett egy bandita. Te
                    megmutatod nekem, és a többit bízd rám...</p>
                <p>Gondolkozott. A Lord úgyis gyűlöli... Nem fogadja vissza. Sőt. Egy napon végez is
                    talán vele...</p>
                <p>- Szemtől szembe nincs, aki bírjon vele - magyarázta Teddynek -, de ha
                    megmutatom, és te észrevétlenül mögéje kerülsz...</p>
                <p>- Hallgass, Patkány! Denver Hillben még nem lőttek le orvul senkit. Banditát
                    sem...</p>
                <p>- De szembe, nincs ember...</p>
                <p>- Nem is akarok harcolni vele. Elfogjuk! Ha azután nem adja meg magát, akkor
                    harminc golyót kap.</p>
                <p>- Nem jó... Megszökik...</p>
                <p>- Innen? Colter sherifftől még nem szökött el fogoly.</p>
                <p>Egy hang hallatszott valahonnan:</p>
                <p>- Austin itt ban, ő dudhat bár balabit... begkeresem...</p>
                <p>- Ez a fiú - súgta Teddynek -, aki vele jött...</p>
                <p>- Helyes - felelte Teddy Ewans -, gyerünk Colterhez.</p>
            </div>
            <div type="chapter">
                <head>36.</head>
                <p>Két órája ült Edith egy helyben, és várt. Végre a sűrű felől jött Texas Bill.
                    Kissé sáros és tépett volt, de vidáman nevetett és cigarettázott.</p>
                <p>- Jó estét, kisasszony, ezt nevezem véletlennek... Hol jár erre?</p>
                <p>Edith megkönnyebbülten sóhajtott.</p>
                <p>- Azt hitte, hogy a jó öreg Bill papa elveszett?... Szó sincs róla. Tessék, itt
                    van ennivaló, és a folyóból megtöltöttem a kulacsokat... Nincs semmi baj...</p>
                <p>Leült a leány mellé, kenyeret és füstölt húst rakott ki.</p>
                <p>- Parancsoljon, a vacsora készen áll, nem valami változatos, de jó és
                    tápláló.</p>
                <p>- Honnan hozta?</p>
                <p>- Itt, a pusztánál lakik egy volt tiszttársa az apámnak, attól kértem. Kedélyes
                    öregúr, borral is kínált, és gramofonoztunk, azért késtem...</p>
                <p>- Istenem... hogy valaki soha egy komoly szót ne beszéljen... A városban
                    volt?</p>
                <p>- Nem. Az kissé messze van még. Holnap talán oda is elnézek. A Denver Hill-i
                    vegyeskeres­kedő fogadott fia egy nagybátyámnak, és régen levelezünk...</p>
                <p>Edith mohón evett. Alaposan kipótolták, amit napközben elmulasztottak. Közben
                    Edith el­mond­ta a rablók érkezését és elvágtatását. Amikor befejezték a
                    vacsorát, Bill elővett egy csomagot a nyeregtáskából.</p>
                <p>- Ebben pólya van. Be kell kötni a karomat... Apám volt tiszttársának van egy
                    csacsi kis pincsije, és megkapott...</p>
                <p>- Mutassa!... Maga... szörnyű fráter... - kiáltotta Edith ijedten.</p>
                <p>Bill karján egy roppant fogazat mély, marcangolt nyoma látszott. Ugyanis a “kis
                    csacsi pincsi” egy kétméteres, félvad farkaskutya volt.</p>
                <p>Volt. Mert pillanatnyilag hosszú nyelvvel, megfojtva hevert a farm udvarán, ahogy
                    Bill a sarokba dobta. De holta előtt a kutya alaposan ellátta az éjszakai vendég
                    karját...</p>
                <p>- Istenem... és csak most mutatja... Hátha veszett volt...</p>
                <p>- Igaza van. Veszett voltam. Úgy kaptam el a torkát, hogy nyomban vége lett.
                    Szegény. De hát minek avatkozik bele az emberek dolgába?</p>
                <p>Mialatt a leány ügyes kézzel bekötözte, számot vetettek a helyzettel.</p>
                <p>- Szóval a Lord a városban keres, és a bandát a Chenneyek földjére küldte...
                    Kitalálta Cashel tervét... Hm... Ezek szerint mégiscsak a Kis Medve-hágóhoz
                    megyünk a Holdkőről. Talán nem esik le addig a hegyekben a hó, és ha igen,
                    hát... Meg kell kísérelni, hogy átjussunk. A Lord, ha megbizonyosodott arról,
                    hogy nem vagyunk Denver Hillben, követi a csapatot, és akkor én beszélek a
                    városban a vegyeskereskedővel, akiről már említettem, hogy anyai ágon az
                    unoka­húgom vőlegénye...</p>
                <p>- Felismerik!</p>
                <p>- Majd kitalálok valamit... Nincs baj... Látja, hogy ma is találtam egy jó
                    barátot...</p>
                <p>- Betört... valahová! - mondta keserűen Edith.</p>
                <p>- Szamárság. Ha bezörgetek erre a farmra, háromszor ennyi élelmet kapok. De most
                    törvényen kívül állok, bárki lepuffanthat... Köszönöm... Csak kösse át jó
                    szorosan... szóval az a helyzet, hogy elhoztam valamit abból, amit úgyis
                    ideadtak volna... Csak éppenhogy nem hagytam lelőni magamat, és ez végre is nem
                    tiszteletlenség a háziakkal szemben...</p>
                <p>- Mindez miattam...</p>
                <p>- Ugyan, kérem! Igazán csak hálás lehetek az elsőrangú kalandért... Miért bántja
                    szegény lovagját... Istenem... csak nem sértettem meg... akaratomon kívül?</p>
                <p>- Nem... semmi...</p>
                <p>- Reggelre elérhetjük a Holdkövet, ott van az a barlang, ahol biztonságban
                    leszünk. Akar előbb pihenni, vagy induljunk?</p>
                <p>- Indulhatunk...</p>
                <p>“Valamiért dühös rám” - gondolta Bill. - “Csak tudnám, hogy miért?... ”</p>
                <p>A leány legszívesebben sírt volna dühében.</p>
                <p>- Mondja - kérdezte hirtelen -, mit csinál maga olyankor, ha nem csavarog?</p>
                <p>- Pihenek kevéskét egy kilométerkövön... Esetleg alszom valahol, ha nem veszik
                    észre...</p>
                <p>- Nem így értettem...! Csak van valahol egy hely, ahol várják?...</p>
                <p>- Kansas Cityben nagyon várnak. De oda nem megyek...</p>
                <p>- Ki... várja...</p>
                <p>- Egy rendőrkapitány. Megvertem tavaly a polgármester öccsét. Azóta ez az ember
                    nagyothall, és folyton mosolyog, mert büszke a sok aranyfogára.</p>
                <p>- Hagyja ezt az ostoba viccelődést. Csak van valahol, valaki... egy nő?</p>
                <p>- Tessék?</p>
                <p>Edith nyugodtan és gyorsan mondta:</p>
                <p>- Valaki, akit szeret, mondjuk, a menyasszonya?</p>
                <p>- Menyasszony... - gondolkozott. - Nem. Igazán nem volt... Legalábbis nem
                    emlékszem...</p>
                <p>- Ne vegye rossz néven, hogy a magánügyei felől kérdezem...</p>
                <p>- De kérem! Ilyen jó barátok között...</p>
                <p>- Ne nevezzen a barátjának! - kiáltotta indulatosan. - Talán hasonlítok a Vad
                    Tülökre, vagy úgy nézek ki, mint Buldog apó?</p>
                <p>- Nem... Ezt igazán nem állítanám nyugodt lelkiismerettel...</p>
                <p>“Mi a csoda ment ennyire a májára? Mert hogy dühös valamiért, az biztos. De
                    miért?” - töpren­gett Bill.</p>
                <p>Megakadt a beszélgetés. Mezőkön, gödrös agyagföldeken át lovagoltak az egyre
                    határozottabb körvonalakkal kibontakozó Holdkő felé.</p>
                <p>Azután látták, amint a fehér színű, kopár mészkőhegy fényszórószerűen izzó
                    holdfényes lejtő­jén, apró lovasok kapaszkodnak fel, és sebes vágtatással
                    eltűnnek a hegyoldal egy bevágásá­ban.</p>
                <p>- Ott vannak!... - mutatta a leánynak. - Ezek a banditák, akik a Rio-Cocoshoz
                    igyekeznek.</p>
                <p>- De a Lord...</p>
                <p>- Ő reggel követi a csapatot, mi meg Nyugat fele levágunk a Holdkő másik
                    lejtőjén, a hegyek felé...</p>
                <p>Két órakor lenyugodott a hold, és az üldözöttek elérték a fehér hegyet.</p>
            </div>
            <div type="chapter">
                <head>37.</head>
                <p>A csúcsról vékony sugarú forrás zuhant a hegy aljáig. Mellette, egy szegényes
                    koronájú fa és néhány félig kiszáradt bokor mögött volt a barlang. Kis nyílása
                    volt, de beljebb meglepően tágult, boltozatossá emelkedett, és ami a
                    legfontosabb volt: az oldalán egy barna, régi beomlás kis hasadékán keresztül
                    átjárta a levegő, tehát tüzet is lehetett gyújtani benne.</p>
                <p>- Régi tanyám. Egyszer a foresti aranyásók valami csekélységért meg akartak
                    lincselni, és egy teljes hónapig itt laktam. Nézze... még itt a lámpám... Ez a
                    fekhely, ez a tűzhely, és ott a gardróbszekrény...</p>
                <p>A “gardróbszekrény” egy kétágú hosszú léc volt. A fekhely száraz levél és pokróc,
                    a lámpa egy jókora csésze, tele faggyúval, a közepében rongydarab, kanócnak. A
                    tűzhely két hatalmas sziklából állt, amelyek a lángokat a nyílás felé
                    irányították. Néhány lapos kő kitűnő ülőhelynek bizonyult, különösen pokróccal
                    betakarva. A lovakat a barlang mellett, egy kiszögellő szikla alatt megkötötte.
                    Itt némi szegényes legelnivaló is akadt.</p>
                <p>Edith egy kőkoloncra ült a szakadék felett. Az ember azt hihette volna, hogy
                    eldől a fáradtság­tól. De úgy látszik, természetétől fogva erős nő volt, és
                    aránylag hamar hozzáedződött ehhez a kemény élethez. Vagy más idegesség vibrált
                    benne, és ellensúlyozta a kimerültséget?</p>
                <p>Bill távolabb megállt. Zavartan helyezte egyik lábáról a másikra a testsúlyát.
                    “Miért orrol rám?...” gondolta keserűen.</p>
                <p>- Nem mer mellém ülni? Vagy nem akar? - kérdezte Edith hirtelen élesen. Még be
                    sem fejezte a mondatot, és Bill már ott volt mellette. Egy ideig csendben
                    ültek.</p>
                <p>- Mit gondol? Elérjük Mexikót?</p>
                <p>- Egész biztos! Higgye el. Két hét múlva biztonságban lesz.</p>
                <p>- És maga?</p>
                <p>- Igen. </p>
                <p>- Mit fog maga csinálni. Visszajön talán ide?</p>
                <p>- Miért ne?... Nézze... nézze, milyen gyönyörű!</p>
                <p>A völgyre mutatott, ahol a fehéres homályban a nedves föld párája terjengett
                    félmagasan. Az augusztusi dér sápadt csipkéi fehérlettek mindenfelé. A vad,
                    elhagyatott vidék komor békéje fenséges hangulattal feküdt a mélyben. Csak egy
                    lappangva ügető róka zavarta meg a félel­metes mozdulatlanságot.</p>
                <p>Edith megfogta a kezét, és szomorúan nézett rá:</p>
                <p>- Ígérje meg, hogy ezentúl mindig igazat mond nekem. Ezt nagyon szeretném. - Bill
                    nagy zavarban volt. Csavargatta a nyakát.</p>
                <p>- Kérem... Nem bánom, de figyelmeztetem, hogy az igazmondást lehetőleg mellőzzük,
                    mert sohasem lehet tudni, mi jön ki belőle...</p>
                <p>- Mégis... Ha, ha nemcsak azért tette értem mindezt... mert maga Texas Bill, a
                    fenegyerek, hanem egy kicsit... talán azért is, mert... rokonszenvesnek talált,
                    akkor most... mindenre... őszintén felel, és az igazat mondja... Jó?</p>
                <p>- Nem jó, de mit csináljak - mondta Bill, és sóhajtott. - Kérdezzen.</p>
                <p>- Ki maga?</p>
                <p>- Én?... Hát az úgy volt... Komolyan... nem lehet semmit hazudni?</p>
                <p>- Nem. Ma nem.</p>
                <p>- Hát... ha tudni akarja... Én egy beteg asszony kedvéért jöttem a Nyugatra, és
                    soha többé nem tudtam elszakadni innen.</p>
                <p>Edith egy keserű gombócot nyelt le a torkából.</p>
                <p>- És... ki volt az... az asszony...</p>
                <p>Bill valahová a távolba nézett, nagyon szomorúan.</p>
                <p>- Az anyám... Beteg lett, és Nyugatra kellett hozni... Nem volt, aki elkísérje...
                    Az apám ügyész New Yorkban, nem jöhetett el... Én diák voltam... Ennek öt éve...
                    Idejöttem az anyámmal, és szegény... Szóval miután egyedül maradtam, nem akartam
                    többé hazamenni a városba... Az apám ragaszkodott ehhez. Azt hitte, ha nem küld
                    pénzt, akkor kénytelen leszek rá... De nem így történt... Az elhagyott fiút
                    örökbe fogadta az országút...</p>
                <p>- Az apja bizonyára bánkódik... Vagy vannak testvérei?...</p>
                <p>- Nem... egyetlen gyerek vagyok... Szegény öreg... Meg kell látogatnom egyszer,
                    és lehet, hogy ha...</p>
                <p>Elhallgatott. Edith megértette. “Ha életben maradok” ezt akarta mondani.</p>
                <p>- És most... megyek.</p>
                <p>- Várjon...</p>
                <p>Egymással szemben álltak.</p>
                <p>- Akar mondani... valamit... Bill?...</p>
                <p>- Én?... - egy cigarettát dörzsölgetett az ujjai között... - Mit mondhatnék
                    én?... Egy nőnek... Akiért hát... ahogy mondta, egyet s mást tettem... aki nekem
                    kiszolgáltatottan... Szóval olyasmi lenne, mintha... azért... pedig nem azért...
                    annak dacára, hogy... - elakadt.</p>
                <p>Edith kezdte érteni a dolgot. Megfogta két ujjal Bill állát, és felemelte a fiú
                    fejét.</p>
                <p>- A szemembe nézzen!</p>
                <p>- Mi?... - kérdezte zavartan.</p>
                <p>- Maga úgy viselkedett velem, mintha a leánya vagy az unokaöccse lennék. Észre
                    sem vett, ha nem kellett a tűzbe rohanni értem, és egy gyengéd, kedveskedő szót
                    sem szólt, csak tréfált és nyájaskodott, mint egy pajtással... Őszinte volt
                    ez?...</p>
                <p>Bill most már a szájába tette a cigarettát, de elfelejtette meggyújtani... Ismét
                    morzsolgatni kezdte...</p>
                <p>- Nézze... Azt mondják, hogy az emberevő kannibál tiszteli a sátrába tévedt
                    idegent, és nem eszi meg... Én sem vagyok rosszabb az emberevőnél... Hogy egy
                    asszonyt... akinek nincs senkije rajtam kívül... Szóval, mit mondjak egy
                    asszonynak, aki véletlenül az én segítségemre szorult?...</p>
                <p>- Mit mondott volna ha nincs így?</p>
                <p>- De így van...</p>
                <p>- De vegye úgy, hogy... nem.</p>
                <p>- Mi?... - Bill mély lélegzetet vett, és tágra nyílt szemmel nézte Edithet.
                    Egészen eléje állt, meg­fogta a két vállánál... - Becsületszavamra... Az ember
                    ideges lesz... Komolyan azt hiszi... hogy rosszabb legyek... a kannibálnál?... -
                    és úgy megszorította véletlenül a nő karját, hogy ez halkan felkiáltott.</p>
                <p>- Jól kezdi. Eddig hozzám sem nyúlt, most meg összetöri a csontomat.</p>
                <p>- Bocsánat... - ijedten elengedte...</p>
                <p>- Azért nem kell hátrálni... Ne féljen, kannibál úr, nem eszem meg.</p>
                <p>- Jó! Hát ha csúfol, tessék - kiáltotta szinte fuldokolva, és a szeme olyan forró
                    nedves fénnyel ragyogott, mintha részeg lenne. - Tudja meg, hogy szeretem! Már
                    akkor szerettem, amikor belépett Bulkin vendéglőjének az ajtaján, és azóta egyre
                    jobban szeretem, de nem mertem észrevétetni, mert féltem, hogy elriasztom... Na!
                    Most már tudja!... Kint van - tette hozzá megkönnyebbülten.</p>
                <p>- Ezt... ezt igazán rosszul... tette... - suttogta Edith. - Ó, maga gyerek, maga
                    szörnyű... hiú, makacs, buta... kamasz...</p>
                <p>Többet azután nem is beszéltek. Bill átkarolta Edithet, és a nő odahajtotta hozzá
                    a fejét... A völgy párái eloszlottak az ébredő nap szétterülő, langyos
                    sugaraitól, és a dermedt növényzetről lassú, nagy cseppekben lehullott a
                    dér...</p>
                <p>Itt is, ott is megszólaltak a madarak...</p>
            </div>
            <div type="chapter">
                <head>38.</head>
                <p>Edith addig integetett Bill után, amíg eltűnt a hegyről lekanyargó szerpentin
                    utolsó fordu­lójában.</p>
                <p>Mielőtt a nap delelőre ért volna, feltűnt a farm.</p>
                <p>Az őszbe hajló idő már véget vetett a nehéz munkának. A billogozás és felhajtás
                    utáni pihenő ideje volt ez a néhány hónap. Az elhagyott hatalmas udvaron egy
                    öregasszony meg egy kislány mosott ruhafélét teregetett, kifeszített kötélre.
                    Közöttük egyenruha is akadt. Igen... igen... hiszen ez Barker ezredes farmja...
                    Leült a farm közelében, de úgy, hogy eltakarta néhány fa. Cigarettára gyújtott,
                    és nézte a ruhákat teregető öregasszonyt. Sokáig gondolkozott. Végül csillogni
                    kezdett a szeme, ami általában azt jelentette nála, hogy valami őrültség jutott
                    az eszébe, és most megfontolás nélkül nyomban véghezviszi...</p>
                <p>...Denver Hill ezen a délelőttön szokatlanul élénk volt. A vadászok nem mentek a
                    hegyekbe, a kocsma megtelt lármás, piros képű emberekkel. Robin, egy fiatal
                    trapper, kissé becsípett, mert több mint fél liter rumot ivott már a délelőtti
                    viták közben. Kiállt a kocsma elé levegőzni, és a pisztolyát olajozgatta. A
                    kovács egy barnaképű, csinos szolgálólánnyal enyelgett, aki kosarat
                    cipelt...</p>
                <p>- Hová siet, húgom!? Üljön le már. - A bolt előtti padra mutatott.</p>
                <p>- Nem lehet... vár a gazdám - csipogta a leány, és továbbsietett. De Robin,
                    amikor eléje ért, elkapta a karját...</p>
                <p>- Megállj te! Egy korty cukros vizet csak iszol az egészségemre!</p>
                <p>- Eresszen... - szepegte a leány, és ijedt mozdulatokkal igyekezett kibontakozni,
                    de Robin nevetve fogta.</p>
                <p>Most kilépett valaki a kocsmából. Amikor a leány ezt az embert meglátta, ijedten
                    akart tovább­futni.</p>
                <p>Robin még erősebben fogta.</p>
                <p>- Hová, hé...! - És a másik kezével is megragadta.</p>
                <p>Erre a leányka egy kecses mozdulattal úgy vágta pofon Robint, hogy elrepedt az
                    állkapcsa. És máris futott...</p>
                <p>Az ivó ajtajában álló ember revolvert rántott és lőtt. A kovácsnak csak annyi
                    ideje volt, hogy félreüsse a kezét.</p>
                <p>- Megőrült? Egy nő után lő?!</p>
                <p>- Hülye! - üvöltött Austin, mert ő volt az illető.</p>
                <p>- Ez az ember Texas Bill...!</p>
                <p>A lövésre kisereglett vadászok elámultak. Azután valamennyien a leány után
                    vetették magukat...</p>
                <p>Kivéve Robint, aki a kedves hölgy enyelgő legyintésétől még mindig ájultan hevert
                    a földön... Bill az első ház mellett beugrott az utcakereszteződésbe, és
                    rohant...</p>
                <p>Ijedten megtorpant. Zsákutca! Mögötte zaj és szemben vele egy hatalmas, kopasz
                    fejű ember jön, kalapját a kezében tartja, és gomblyukában egy csillag... A
                    sheriff! A zajra visszahőköl, önkéntelenül a pisztolyához nyúl. Egy leány jön
                    feléje futva. Fülsértő hangon sipítja:</p>
                <p>- Fusson, Mr. Colter... baj van az ivóban... Jaj! Gyilkosok!</p>
                <p>A sheriff fut a sarok felé, a leány beugrik egy kis ajtón. Bevágja maga után,
                    rátolja a reteszt, gyorsan az övébe gyűri a szoknya alját, hogy mozogni tudjon.
                    Látszik a csizmája és a lovagló­nadrágja...</p>
                <p>Rohan tovább a homályos helyiségből, és...</p>
                <p>És ott áll a vendéglőben. Voltaképpen megkerülte a házat, és az oldalajtón
                    befutott az ivóba... A helyiség üres. A vendégek kirohantak, csak a kocsmáros
                    áll a pultnál. Most megfordul. A csapos éppen behúzza a lábánál fogva Robint,
                    aki még mindig alélt az iménti kecses kéz­mozdulat következtében.</p>
                <p>A kocsmáros felkiált, a csapos a revolveréhez kap, az oldalajtót betörték közben,
                    és már jönnek az üldözők.</p>
                <p>És kitör a földrengés. Bill jobb kezéből egy asztal mellbe találja a kocsmárost,
                    baljából lövés dördül, a csapos felkiált, megsebesült, kiáltva összerogy, az
                    első két benyomulót elsodorja egy kétméteres falitükör, amin whiskyreklám van...
                    Asztalok, székek szállnak könnyedén az üldözőkhöz, ellenállhatatlanul... Bill, a
                    bárpultot fedezékül használva, jobbra, balra lő a két revolverrel az oldal- és
                    főbejárat felé, olyan boszorkányos gyorsasággal, hogy egy másodpercre
                    visszahúzódnak, akiket nem ért találat...</p>
                <p>Bill tudja, hogy helyzete itt tarthatatlan, a pultot felemeli, villámgyorsan az
                    oldalajtóhoz vágja, négy nagy ugrással, rémes ordítással zuhan ki. A pult
                    többeket maga alá temet... Rémes csörömpölés, hörgés, sebesültek, és a megvadult
                    fenegyereket még célba sem vehették. Most Bill a helyiség közepén, rejtélyes
                    módon épen maradt asztalra ugrik, megkapja a függőlámpát, és elrúgja magát... Az
                    ajtónál kettőnek talppal érkezik az arcába, ezek felbuknak... Bill elereszti a
                    lámpát, és az emberek feje felett az utcára pottyan. Egy szemközti hordóra
                    ugrik, onnan egy háztetőre kapaszkodik, és cafatokra szakadt női ruhában
                    rohan... Mindez villámgyorsan történik, úgyhogy a dördülő lövések részint
                    elkésnek, részint a sietségben célt tévesztenek, Bill fut a háztetőkön...</p>
                <p>A kocsma előtt az orvosnak sok dolga akad.</p>
                <p>- Csodálatos - mondja a kovácsnak. - Csupa könnyű seb, láb- és karlövés.</p>
                <p>- Aszondom, hogy ez a fickó éppígy a fejükre is célozhatott volna...</p>
                <p>- Sok ez egy napra... Sohasem hittem volna, hogy Denver Hillbe, a vadászok
                    városába is elmerész­kednek a banditák. És a Lord öt derék vadászt intézett
                    el.</p>
                <p>- Ez ráadásul elmenekült...</p>
                <p>Most már állandó kiáltozás és sűrű lövöldözés hallatszott...</p>
                <p>Billt nem találták. Az egész város talpon volt! Az üldözött ezalatt egy kémény
                    mögött lapult. Óvatosan körülnézett. Hova bújhatna?</p>
                <p>Távolabb egy elhagyatott, lezárt udvart lát. Szőrmék hevernek mindenfelé. Ez a
                    közös raktár... Az egyetlen elhagyatott hely a megbolygatott városban. A kapuja
                    előtt bizonyára őr áll, de belül senki...</p>
                <p>Oda kell jutni...</p>
                <p>Lassan, hason csúszva, igyekszik észrevétlenül célhoz jutni. Zűrzavaros lárma
                    hallatszik. A város külseje után ítélve, egy nagyobb csapat indián gyilkos
                    ostromát verték vissza. A háztető­ket, az utcákat, a házakat tüzetesen
                    átkutatták. Hiába... Az üldözött kisiklott.</p>
                <p>Bill ezalatt szép lassan elérte a szőrmeraktár feletti ereszt... megkapaszkodva
                    függött az udvar felett, majd elereszti a vasat és nagy lendülettel, pontosan
                    egy magas rókabőrhalom tetejére huppant.</p>
                <p>Ezt jól csinálta! Egy kis szemtelenség, egy kis harc és a hagyományos nagy
                    szerencse, ismét keresztülvágták a bajon... Most elbújni, legalábbis
                    estig...</p>
                <p>Egy ablakon bemászott a pincébe. Irtózatos bűz. A feldolgozatlan nyersbőrökben
                    rothadó hús és vér fullasztó szaga nehezedik a helyiségre. Kint egyenletes
                    léptek kopogtak az utcai ablak felől. Őrök...</p>
                <p>Vigyázni kell, csak csendesen...</p>
                <p>A lemenő nap ferde sugarai jól bevilágították a pincét. Megkerült egy
                    embermagasságnyi szőrme­halmot, hogy alkalmas búvóhelyet találjon...</p>
                <p>Az egyik halom mögött valami mozdul... Macska?...</p>
                <p>Hátralép. Óvatosan oldalt kerülve, a szőrmedomb mögé néz. Azután jeges rémület
                    dermeszti meg:</p>
                <p>A Lord állt ott, karba font kezekkel, és egyenesen szembenézett vele...</p>
            </div>
            <div type="chapter">
                <head>39.</head>
                <p>- Nos? - szólalt meg azon az elviselhetetlen, hűvös, rekedt hangon. - Talán nem
                    kellemes a találkozás? Jobb előbb, mint később.</p>
                <p>Bill kényszeríti magát, hogy a halott szemekbe nézzen. De nem tudja
                    megállapítani, hogy ezek a szemek hová néznek. Két mázas gomb. Rideg és
                    kegyetlen, lélektelen, okos tekintet.</p>
                <p>- Itt nem lövöldözhetünk - állapította meg némi sajnálattal. - Én is a háztetőkön
                    át menekül­tem, és nekem is ez az udvar tűnt fel, mint az egyetlen alkalmas
                    búvóhely... Jöjjön, kérem, ide, a bőrök mögé, mert megláthatják az ablakon
                    keresztül...</p>
                <p>Zsibbadt, hideg, nehéz lábbal két lépést közelített.</p>
                <p>De a szemét... A szemét nézte, nagy erőfeszítéssel kényszerítve magát... Szinte
                    fájt, ahogy félnie kellett ettől a szemtől...</p>
                <p>- Hol hagyta a feleségemet?...</p>
                <p>Erre a szóra, hogy “feleségem”, csodálatos dolog történt. Mintha egy roppant ököl
                    arcul csapta volna, Billnek forró, sajgó vérhullám tódult a szeme felé. Ahogy
                    ott, az ablakpárkányon, amikor elsütötte a fegyvert.</p>
                <p>- Miért nem felel... Hol van a feleségem?...</p>
                <p>- Edith nem a maga felesége - mondta nyugodtan. - Ezt jól tudja. Egy banditával
                    kényszerből házasságot köthet, de nem lesz a felesége...</p>
                <p>A Lord kissé meghökkent a fiú nyugalmától. Azután elmosolyodott. És ez a mosoly
                    lárvaszerű volt, antik bronzfigurák arckifejezésére emlékeztetett.</p>
                <p>- Régen tudom, hogy magával harcban kell végezni. Tudtam, hogy nem győzöm le,
                    úgy, mint a többieket, akik meg sem kísérelték, hogy védekezzenek... Jobb így!
                    Ostoba dolog, hogy az emberek úgy állnak a pisztolyom előtt, mint a taglózásra
                    szánt marha.</p>
                <p>- Nyugodt lehet, öregem - felelte Bill, és már vigyorgott is, mert boldog
                    diadalérzet fogta el -, velem küzdeni kell. Eleinte én is féltem magától, igen
                    tisztelt gombszemű őrült. De ez meg­szűnt, és ha nem lennénk itt rejtekhelyen,
                    akkor máris felszólítanám, hogy védekezzék...</p>
                <p>- Érdekes - mondta a Lord tűnődve. - Csakugyan legyőzte a félelmét. Az első
                    ember... Pedig, amikor megpillantott, jól láttam, hogy a kezét sem mozdítaná, ha
                    lelőném...</p>
                <p>Az őr léptei kopogtak. A két ember egymással szemben ült a földön, és szinte
                    nyájasan beszél­gettek. Bill még cigarettára is gyújtott, és elfedte tenyerével
                    a parazsat.</p>
                <p>- Igaza van, az első pillanatban még féltem... De most már van egy varázslatom;
                    ha azt mon­dom magamban, hogy Edith ennek az élő hullának a felesége, akkor
                    nyomban vidáman tudnám megölni...</p>
                <p>Hallgattak...</p>
                <p>- Maguk Lordok mind ilyen mumusarcúak?</p>
                <p>A másik is rágyújtott. Nem sértette, amit Bill mondott, mert máson gondolkozott,
                    csak fél füllel hallotta a fenegyerek szavait.</p>
                <p>- Mi, Lordok... furcsa emberek vagyunk. A család valamennyi tagjának ijesztően
                    alacsony a vérnyomása anélkül, hogy ezt éreznék. Nem betegek, csak szinte
                    élettelenek. Az én vérnyomá­som­mal maga haldokolva feküdne, és én biztos kézzel
                    célzok, vagy ha kell, hosszú utat teszek meg nyargalva. Fogja meg a kezem.</p>
                <p>Kissé tétovázott, de azután megfogta!</p>
                <p>Ijesztő volt a hűvös érintés. De Bill arra gondolt, hogy ez a kéz valaha
                    megérinthetné Edith derekát, és máris nyugodt volt, és vidáman mondta:</p>
                <p>- Ahá! Ez hát a Lord titka: jégbe hűtött idegrendszerrel jár...</p>
                <p>- Azt hiszem - mondta a Lord -, hogy most már nem szökik tovább előlem... Így
                    abban a lelki­állapotban van, hogy találkát adhatok magának a Rio-Cocos
                    mocsarainál a Chenney indiánok földjén. Bizonyára úgyis arra készült.</p>
                <p>- Örömmel elmegyek. Legfőbb ideje, hogy befejezzük az ügyet.</p>
                <p>- Ez az én véleményem is...</p>
                <p>- De előbb innen kell kijutni...</p>
                <p>- Gyerekjáték...</p>
                <p>- Igaza van...</p>
                <p>Kitűnően megértették egymást. Később két vadász jött az udvarra. Behajtottak egy
                    kocsit. Éjszaka volt. Egymás után feldobták a szőrmekötegeket az udvar
                    földjéről, és máris a raktár előtt álltak.</p>
                <p>- Hajnalra Pomacban lehetünk - mondta az egyik.</p>
                <p>- Ha sietünk.</p>
                <p>Bill felállt. A Lord is elindult, és odasúgta:</p>
                <p>- Maga a jobboldalit.</p>
                <p>Azután gyorsan kiléptek az udvarra...</p>
                <p>- Bocsánat... - szólt halkan Bill.</p>
                <p>A jobboldalon álló vadász csodálkozva megfordult, de valaki torkon ragadta, hogy
                    elnémult, és suhanva egy ököl érkezett a magasból... Könnyedén csapott az
                    állára, és a vadász elájult...</p>
                <p>Mire Bill megfordult, már a másik is ott hevert.</p>
                <p>- Szép munka volt - jegyezte meg Bill. - Hang nélkül, érzéstelenítéssel...
                    gyorsan. - Ott álltak egymással szemben a néma udvaron. A két ellenfél. Az
                    asszonyra gondoltak. A torkukban remegett a küzdelem ősi vágya...</p>
                <p>- Azt hiszem... - mondta a Lord -, ha nincs is fegyverünk... Megkísérelhetnénk
                    puszta kézzel...</p>
                <p>A tíz ujja közben ösztönösen karommá görbült...</p>
                <p>- Ez nem rossz - bólintott Bill.</p>
                <p>- Előbb intézzük el ezt a két embert.</p>
                <p>- Helyes.</p>
                <p>Pillanatok alatt megkötözve hevert a két vadász, betömött szájjal.</p>
                <p>- Nem bokszolni... az zajt csinál.</p>
                <p>- Hát? - kérdezte Bill.</p>
                <p>- Amelyik erősebb, az megfojtja a másikat.</p>
                <p>- Hogy érti ezt?</p>
                <p>- Délen ismert módja a párbajnak. Megfogjuk egymás torkát, és szorítjuk. Az
                    egyikünknek előbb lesz erőtlen a karja, enged a szorítása, és a másik...
                    győz.</p>
                <p>- Értem. Mehet.</p>
                <p>Felálltak egymással szemben.</p>
                <p>- Maga forduljon kissé jobbra - mondta Bill. - Bal kézzel fogom meg, és
                    kereszteznénk egymást.</p>
                <p>- Balkezes?</p>
                <p>- Nem. De a jobb karomat megharapta egy farkaskutya.</p>
                <p>Álltak.</p>
                <p>- Akkor elhalasztjuk - suttogta a Lord. - Nem indulok előnnyel.</p>
                <p>- Ahogy gondolja.</p>
                <p>- Tehát a Rio-Cocosnál.</p>
                <p>- Úgy van...</p>
                <p>...A hold lenyugodott, és a kapuőr csak futólag vette tudomásul, hogy a kocsi
                    gyorsan elindul az udvarról, végigtrappol az utcán, és két sötét alak ül rajta;
                    egyik a bakon, a másik a szőrme­halmokon végigdőlve.</p>
                <p>Bezárta a kaput.</p>
                <p>A kocsma előtt Bill és Lord leszálltak a kocsiról, és gyorsan felpattantak
                    egy-egy várakozó lóra. Itt egyik sem lőhetett, mert minden perc, amit
                    észrevétlenül maradtak, egy eséllyel több a meneküléshez.</p>
                <p>Egy pillanatig összenéztek.</p>
                <p>- A Rio-Cocos deltájánál - suttogta a Lord...</p>
                <p>- Ott leszek...</p>
                <p>Ellenkező irányban elvágtatnak...</p>
            </div>
            <div type="chapter">
                <head>40.</head>
                <p>- San Franciscóban van egy nagybátyám - mondta Teddy, a vadász - talán rajtad is
                    segít...</p>
                <p>- Mindegy, csak siessünk - felelte Austin -, minden perc a vesztünk lehet.</p>
                <p>- Honnan tudja a Lord szerinted, hogy mi árultuk el?</p>
                <p>- Tudja! Ő mindent tud!...</p>
                <p>- Neked köszönhetem, hogy menekülnöm kell...</p>
                <p>- A te ötleted volt, hogy a Lord-ot szembe lepuffantsátok. A te hibádból
                    kifolyólag menekült...</p>
                <p>A Holdfénykő irányába nyargaltak, San Franciscóba akartak jutni.</p>
                <p>- Szerintem nem is törődik velünk - mondta Teddy -, örül, ha a bőrét
                    megmentheti...</p>
                <p>- Nem ismered őt. A Lord egy halálgép. Irgalmatlan, pontos és legyőzhetetlen. Nem
                    lepne meg, ha a sötétből máris felvillanna a lövése...</p>
                <p>- Eh!... Ideges vénasszony...!</p>
                <p>Bum! Bum! Bum!</p>
                <p>Három lövés dörrent a sűrűből. Austin nagyot sikoltva kibukott a nyeregből,
                    holtan, Teddyt egy lökés érte a vállán, de máris leugrott a lóról. Közben
                    gyorsan tüzelt a fénycsík irányába. Hétszer lőtt oda. Egy fa mögött hasalt, és
                    érezte, amint a válláról langyos buggyanással végig­ömlik mellkasán a vér...</p>
                <p>Távol zördül a bokor... Eltalálta a támadót?</p>
                <p>Nem! Lódobogás. Kilövi a másik pisztolyt is...</p>
                <p>Ott menekül a gyilkos! Teddy érzi, hogy elgyengül, a fegyvert a kezéből elejti,
                    és a vágtató ellenfél kiér a holdfényre...</p>
                <p>Csodálkozó hörgéssel kiált fel!</p>
                <p>...Egy nagyfejű, idomtalan suhanc nyargal a mezőn. Egy gyerek!</p>
                <p>Azután Teddy lehanyatlik.</p>
            </div>
            <div type="chapter">
                <head>41.</head>
                <p>Görény Bobot két golyó érte Teddy pisztolyából. Egyik a karját horzsolta, és
                    kiszakított egy darab húst, a másik a vállába fúródott, és a tüdejét is
                    horzsolhatta, mert ahogy rázódik a nyeregben, a szája sarkából véres csík
                    szivárog le...</p>
                <p>- Siess... Boditor... - mondja a lónak. Egyre lazábban fogja a szárat. Monitor, a
                    ló, már legelve bandukol... A gyerek lassan kiakasztja a jobb lábát, és átemeli,
                    de már nincs ideje leszállni, a lendülettel kibukik a nyeregből, és elterül...
                    Nem ájult, csak halálosan gyenge, és a vállától kiindulva a gyomráig fáj a
                    mellkasa... Néha köhög, és ilyenkor sós nedvesség tölti meg a száját... Fáradtan
                    néz az égre.</p>
                <p>A csillagok elmosódnak haloványan. Hajnalodik, vagy a szemét homályosítja már el
                    a halál?...</p>
                <p>- Boditor... Boditor... Gyere ide... Boditor... - motyogja szomorúan.</p>
                <p>A nagy szürke kanca odalépett, és szinte kérdően emelgeti a fejét, ahogy
                    hátrarágja a szája sarkába a zablát...</p>
                <p>Az elvadult, nedves völgy felett végleg letűnnek a csillagok; hajnal van... Most
                    egy tépett lovas közeleg, nagyon lassan, fáradt, lógó fejjel...</p>
                <p>Bob nagy erőlködéssel felül. Azután megismeri. Ő! A szörnyeteg, aki mindenkit
                    megöl! Aki a Lord-ot kicsúfolta! Texas Bill, az átkozott!</p>
                <p>Ki akarja húzni a revolverét... De visszahanyatlik... Rémülten látja, hogy a
                    lovas felfigyelt... Észrevette... pisztolyt ránt, és odaugrat...</p>
                <p>Elájult.</p>
                <p>Bill lassan megy fel a hegyre, a barlang felé, karján az ájult gyerekkel. A ló
                    csendesen követi. Felér a forrás mellé, leteszi óvatosan Bobot, a lovat egy
                    fához köti, és bemegy a barlangba.</p>
                <p>- Fel a kezeket - dörgi egy hang.</p>
                <p>Feltartott kézzel kiegyenesedett. A faggyúláng világánál két embert lát meg
                    szemben, és meglepetten ereszti le karját.</p>
                <p>- Na, mit bámulsz? - mondja az egyik, a Vad Tülök. - Tán úgy megszépültem, hogy
                    nem győzöl csodálkozni?</p>
                <p>Buldog megnézi a rongyos, sáros, véres embert, azután elismerően dünnyögi.</p>
                <p>- Szép kis szóváltásod lehetett...</p>
                <p>- Hogy kerültök ide?...</p>
                <p>- Vágtatva... Épp hogy a bőrünket megmentettük - felelte Vad Tülök. - Még aznap
                    reggel jöttek nyargalva... láthattad égni a Buldog házát.</p>
                <p>- Még kétszáz tábla... így is benn égett... - dünnyögte szomorúan az öreg.</p>
                <p>- És jól jártunk - folytatta Tülök. - A juh főorvost és a szegény Cashelt
                    elintézték...</p>
                <p>- Fiúk... ez nagyon fáj, hogy miattam...</p>
                <p>- Hülyeség - dörmögte Buldog.</p>
                <p>- Hol van Edith?...</p>
                <p>Először nem feleltek. Bill nyugtalanul forgatta a fejét.</p>
                <p>- Megnémultatok?</p>
                <p>- Elment - mondta végre a Tülök, és a körmeit rágta, sandán félrenézve.</p>
                <p>- Mi?</p>
                <p>- Tegnap... Elment, és... Itt a levél...</p>
                <p>Bill fehér szájjal, remegő kézzel bontotta fel. Ez állt benne:</p>
                <p>Bill!</p>
                <p>Én szeretlek, de ha megölnéd a férjemet, sohasem tudnék boldog lenni Veled. És ha
                    ő ölne meg Téged, akkor is szerencsétlen lennék. Elszökni nem lehet “Előle”, és
                    nem is lenne nyugtunk soha. Ha azt akarod, hogy megnyugodjak valaha, menj el
                    nagyon messzire, hogy a Te életed ne terhelje a lelkiismeretemet. Én
                    visszamegyek “hozzá”. A férjem. Nem tehetsz semmit. Mindenki vállalja a saját
                    sorsát. “Ő” nem fog Téged üldözni többé. Menj innen, messzire, és feledj el.
                    Áldjon meg az Isten, amiért olyan nagyon jó voltál hozzám.</p>
                <p>Edith</p>
                <p>Állt. Mozdulatlanul és kimeredt szemmel, kezében remegett a papír... Mit
                    tegyen?... Utána­men­jen, és... De hát Edith a férjével ment... És bizonyos,
                    hogy a Lord nem jön el a találkozóra, ha ez lesz Edith feltétele... Mit lehet
                    tenni... Üldözheti ő a Lord-ot, azért, mert a felesége követi?...</p>
                <p>- Fiúk - mondta rekedten, ijesztő mosollyal -, kint egy sebesült... gyerek
                    fekszik... hozzuk be...</p>
                <p>- És mit... szándékozol?</p>
                <p>- Meglátogatom az apámat... New Yorkban... vagy nem is tudom... eh... - Elhalt a
                    hangja.</p>
            </div>
            <div type="chapter">
                <head>42.</head>
                <p>A gyerek mozdulatlanul feküdt.</p>
                <p>- Érdekes - mondta a Vad Tülök. - Gyulladt a seb, és még sincs láza. - Bob
                    felnyögött, kinyitotta a szemét, és csodálkozva nézett körül...</p>
                <p>- Baga... Baga...</p>
                <p>- Csendesen, fiú - mondta Bill... - Csak feküdj nyugodtan. - Kicserélte a kötést,
                    és vizes boro­gatást tett rá.</p>
                <p>- Az ördög látott ilyent - dünnyögte Buldog -, egy ekkora kölyök, pisztollyal,
                    lovon, egyedül, a prérin...</p>
                <p>Bob csodálkozva nézte a sebével foglalkozó embert.</p>
                <p>- Csúnya egy alak lehetett, aki egy gyerekre fegyvert emel, és méghozzá két
                    lövést adott le... hé! hiszen itt is húst szakított a golyó... - kiáltott Bill,
                    és megfogta a gyerek karját... Azután elcsodálkozott.</p>
                <p>- Mi az? - kérdezte Buldog.</p>
                <p>- Hogy mondtad, Tülök? - fordult Bill hosszabb barátjához: - Hogy gyulladt a
                    sebe, és nincs láza?...</p>
                <p>- Igaz is... A csoda látott még ilyent.</p>
                <p>- A karja meg hideg, mint a jég. Mintha... nem lenne vérnyomása, mint egy
                    halott... - Szörnyű gondolat villant át az agyán, maga sem tudta, hogyan, és
                    ijedten felkiáltott: - Hej, fiú! Nem vagy te a Lord fia? Mi?</p>
                <p>- Deb!, deb! - kiáltotta rémülten a gyerek.</p>
                <p>- Hazudsz. Most látom, a szemed is olyan. Az apád mesélte, hogy az ő fajtája
                    ilyen halvérű...</p>
                <p>- Debigaz... eresszed...</p>
                <p>- Hát ki az apád, mi?</p>
                <p>- Beghalt... és...</p>
                <p>Elgyengülten lehanyatlott a feje.</p>
                <p>- Most hagyd békén - mondta a Buldog. - A kis seb is veszélyes, ha megnyílik
                    újra...</p>
                <p>Bill megfogta a gyerek homlokát - mint a jég. És a szája körül egy kemény, gúnyos
                    vonás.</p>
                <p>- Ez a Lord fia - mondta csendesen a másik kettőnek. - És meg kell tudnom...
                    Igen, meg kell tudnom... Ó!...</p>
                <p>Reggelig ült maga elé meredve... Tülök és Buldog aludtak. A sebesült
                    hortyogott.</p>
                <p>Hajnalban friss kötést tett fel, a seb szépen összezárult. Bob csak nézte, de nem
                    szólt. Bill nem mondott semmit. Forró kávét adott a gyereknek. Amikor kiitta,
                    odaült melléje, és nézte.</p>
                <p>- Mondd, Bob... szereted az anyádat?...</p>
                <p>Réveteg, ide-oda mozgó, bizalmatlan szemmel nézte az ápolóját.</p>
                <p>- Igen... - felelte aztán csendesen.</p>
                <p>- Hm... Akkor most őszintének kell lenned. Te a Lord fia vagy. Hallgass!... A
                    Lord feleségül vett egy nőt, azt, akit üldöz. Érted, amit mondok?</p>
                <p>- I... iged...</p>
                <p>- De az édesanyád... ebbe belehal... Az is lehet, hogy a Lord megöli...</p>
                <p>- Deb!</p>
                <p>Kétségbeesett blöffel igyekezett valamit kivenni a gyerekből.</p>
                <p>- Gyerek vagy, de talán megérted, hogy egy embernek csak egy szíve van. Nem
                    szerethet két nőt. És az igazi, az mindég a feleség.</p>
                <p>- Iged? De belyik? Az első vagy a básodik?... Bi? - felelte diadalmasan.</p>
                <p>- Hogy mondod?</p>
                <p>- Az én anyáb az régebbed a felesége...</p>
                <p>Bill szeme felvillant...</p>
                <p>- Beszélj...</p>
                <p>A gyerek megrémült...</p>
                <p>- Bit... akar?...</p>
                <p>- Beszélj, ha kedves az anyád élete, róla van szó!... - Ki a te anyád...</p>
                <p>- A dagyapám leánya... Az én dagyapáb Jeff Bart volt... És az éd agyámat régen
                    feleségül vette a Lord, hát ő az igazi... Begmondtam!</p>
                <p>Nem is hallgatta tovább. Kirohant.</p>
                <p>- Hej, Tülök... Buldog!</p>
                <p>A két csavargó éppen főzött valamit a sziklakaptatón.</p>
                <p>- Na mi van?</p>
                <p>- Én ellovagolok... Vigyázzatok a gyerekre, és ha egészséges, akkor hozzátok
                    Pomacba!</p>
                <p>- De hát... miért?</p>
                <p>- Tízezer dollárt ér a fiú!... Isten veletek...</p>
                <p>Lóra ugrott, és úgy nyargalt el, hogy a két ember leesett állal nézett, a veszett
                    iramban távolodó fenegyerek után...</p>
            </div>
            <div type="chapter">
                <head>43.</head>
                <p>A pomaci kocsmában sok vendég tartózkodott, közöttük a lótenyésztő, a sheriff és
                    történetesen a Gorilla is, aki ellen szinte nem volt semmi bizonyíték.</p>
                <p>Valaki bevágta az ajtót. Egy porral lepett alak ugrott be és kint látszott, hogy
                    egy ló áll, zihálva, gőzölögve, testéről patakokban szakad a tajték. Honnan a
                    pokolból lovagolhatott ide, ilyen gyorsasággal?</p>
                <p>- Hé! - kiáltja érdesen. - Emlékszel-e rám, Bulkin?</p>
                <p>A lótenyésztő falfehéren feláll.</p>
                <p>- Texas... Bill...!</p>
                <p>Mindenki felugrik. A sheriff revolvert rántana, de két pisztoly mered feléjük az
                    új vendég kezében.</p>
                <p>- Senki se mozduljon! Gorilla! Ismerheted a revolveremet... - A hatalmas rabló
                    lassan, lefelé húzódó keze megmerevedett.</p>
                <p>- Emberek. Egy percig akarok beszélni veletek. Azután átadom a két pisztolyt a
                    sheriffnek. Rendben van?</p>
                <p>- Ha egy percig akarsz beszélni, azt megteheted... De nem ajánlom, hogy új
                    cirkusszal próbálkozz - mondta a sheriff.</p>
                <p>- Helyes. Hát figyeljetek. Én itt kockán egy kis pisztolyt nyertem Austintól. A
                    pisztolyt a kormányzó húgától rabolta el az, aki megölte a négytagú autós
                    társaságot... Ezért helyeztek törvényen kívül. Öt mentőtanúm van, és egy sem
                    jelentkezett. Beszélj, Bulkin!</p>
                <p>Csend volt.</p>
                <p>- Bulkin az egyik tanú? - kérdezte a sheriff.</p>
                <p>- Igen. Ő itt volt, amikor nyertem a pisztolyt.</p>
                <p>Ismét csend. Végül a lótenyésztő előrelépett.</p>
                <p>- Hát mindegy. Úgysem bírta a lelkiismeretem... Ezt most intézzük el. Én eddig is
                    kértem Bulkint meg a többit... Texas Bill ártatlan, Austin a gyilkos, ő
                    ajánlotta itt megvételre a pisztolyt, és Bill elnyerte tőle.</p>
                <p>Moraj támadt, amibe Bill hangja süvöltött fel:</p>
                <p>- Vigyázz, Gorilla! Nem veszem le rólad a szememet...</p>
                <p>- Bulkin... - mondta a sheriff.</p>
                <p>- Igaz - felelte a vendéglős. - Nem mertem szólni... És a többiek is... féltek a
                    rablók bosszújá­tól. Leöltek volna mindannyiunkat...</p>
                <p>- Az egy perc elmúlt, sheriff. Akarod-e a revolveremet?</p>
                <p>- Nem. Aljasság volt, hogy Bulkin és a többiek a pácban hagytak... De most
                    tisztulj innen, Texas Bill. A nőrablásra nincs mentséged...</p>
                <p>- Megyek. Csak még valamit, Gorilla. Vigyél üzenetet a Pokolkőre. Mondd meg a
                    Lord-nak, hogy én most a Rio-Cocos deltájához lovagolok, és éjfélig várom őt.
                    Lehetőleg sötétben jöjjön, mielőtt a hold világít, mert nem akarok előnyt. Mondd
                    meg, hogy ha nem jön el, akkor én mindenfelé elmondom, hagy kicsoda Görény Bob
                    és kicsoda Jeff Bart leánya. Ő ezt majd érti. Mondd, hogy Bob nálam van, ő fog
                    vallani, és akkor a Lord-ot vérebekkel kergetik ki a hegyekből. De mondd, hogy
                    eljöjjön, mert ha én megyek érte, akkor velem jön minden épkézláb, tisztességes
                    ember a környékről...</p>
                <p>A Gorilla bizonytalanul állt, azután szétnézett.</p>
                <p>Az emberek ismét hajlottak arra, hogy Texas Billt rokonszenvesnek találják.</p>
                <p>- Átadom az üzenetedet - felelte, azután végigment az ivón, kint nyeregbe ült, és
                    elvágtatott.</p>
            </div>
            <div type="chapter">
                <head>44.</head>
                <p>Texas Bill jól sejtette, hogy Edith és a rabló a Pokolkőnél vannak. A nő a
                    Rio-Cocos deltájánál utolérte a csapatot.</p>
                <p>Nem félt. Nyugodtan ment a rablók közé. Erőt adott a tudat, hogy megment egy
                    embert, akit szeret.</p>
                <p>- A Lord-ot keresem - mondta Gunnernek.</p>
                <p>- Még nem ért utol bennünket.</p>
                <p>- Megvárom itt, maguk között. Azt hiszem, tudják, hogy a felesége vagyok.</p>
                <p>A rablók mindent tudtak. Óvatosan, tiszteletteljesen bántak vele, de őrizték.
                    Másnap érkezett a Lord. Tépetten, megviselten leugrott a lováról, de amikor
                    meglátta Edithet, kifogástalan gentleman módjára hajolt meg.</p>
                <p>- Asszonyom... Nem reméltem, hogy önként fog visszatérni.</p>
                <p>- Azért jöttem vissza, hogy kövessem, mint a felesége...</p>
                <p>- Ez természetes is... Gondom lesz rá, hogy ne legyen oka megbánni ezt a
                    lépését.</p>
                <p>- Egy feltételem van.</p>
                <p>- És az?</p>
                <p>- Texas Billt nem üldözi tovább.</p>
                <p>- Szereti!?</p>
                <p>- Igen.</p>
                <p>- Nehéz feltétel...</p>
                <p>- Ha nem teljesíti, akkor csak egy halott asszonyt vihet magával.</p>
                <p>A Lord habozott. Azután röviden mondta:</p>
                <p>- Rendben van. Fiúk! Megyünk vissza a Pokolkőre. Texas Billt ezentúl nem
                    bánthatja senki. </p>
                <p>Nem mondott többet, de ez éppen elég volt. Texas Bill biztonságban lehetett a
                    rablók felől. A kétnapos út alatt a Lord alig közeledett Edithez. Udvarias volt,
                    szinte gyengéd, de nem adott okot rá, hogy a nő megriadjon... Majd... hiszen
                    ráér. Előbb szokja meg kissé.</p>
                <p>Amikor megérkeztek a hegytető sziklakolosszusai közé ékelt fennsíkra, ahol
                    erődítésszerű falak között bújt meg az emeletes épület, a Lord egy indián
                    leányka szolgálataira bízta Edithet, és az épület másik szárnyába ment.</p>
                <p>Edith lenézett az ablakon. Fegyveres rablók mindenfelé. Innen elszökni
                    képtelenség. De nem is akart. Billt csak úgy mentheti meg, ha itt marad.</p>
                <p>- Hogy hívnak téged? - kérdezte a kis indián leányt.</p>
                <p>- Hijowa a nevem...</p>
                <p>- Hozzál friss vizet, Hijowa...</p>
                <p>A leány vizet hozott. Edith megmosdott. Fáradtan, csüggedten, elszoruló szívvel
                    ült. Félel­metes volt... Itt, a sziklavárban kiszolgáltatva “Neki”.</p>
                <p>Hijowa jött be ismét:</p>
                <p>- A Lord kérdezi... Hogy beszélhet-e veled, asszonyom...</p>
                <p>- Mondd... a... a Lord-nak, hogy nagyon fáradt vagyok.</p>
                <p>A kisleány kiment. Istenem... hiszen... előbb-utóbb... úgyis bele kell törődni...
                    Nem! Nem lehet... Érezte, hogy nem bírja...</p>
                <p>Szédelegve támaszkodott az ablakhoz. Meglátta lent a Lord-ot. Kifogástalan
                    öltözékben. Idegesen csapkodta egy vesszővel a csizmáját. Olykor felnéz...</p>
                <p>Most egy lovas érkezik. A széles állú, óriás rabló: a Gorilla! Izgatottan
                    beszél... A Lord hökken­ten hátralép... Azután... kiált valamit... Majd lóra
                    kap, és elvágtat...</p>
                <p>Ő! Utánajött... Érzi... Tudja... Hát mégis... - Lesiet a kapuba.</p>
                <p>- Asszonyom! - A szakállas Gunner áll előtte.</p>
                <p>- Mi történt?</p>
                <p>- A Lord-nak dolga van. Azt mondta, hogy nem hagyhatja el az épületet, amíg ő nem
                    tér vissza!</p>
                <p>- Hová ment?...</p>
                <p>- Nem tudom. Kérem, menjen a szobájába.</p>
                <p>Roskadozva megy vissza, és sírva borul az asztalra, azután végleg elhagyja az
                    ereje, és eszmé­let­lenül zuhan a földre.</p>
                <p>A kis indián leány rémülten térdel mellette.</p>
            </div>
            <div type="chapter">
                <head>45.</head>
                <p>Bill ott ült a sás között egy kövön, és cigarettát sodort. Időnként körülnézett.
                    De óvakodott attól, hogy megmozduljon.</p>
                <p>A Rio-Cocos deltája félelmetesen kihalt, elhagyott, mocsaras vidék. Messze
                    környéken csak indiánok lakják.</p>
                <p>De errefelé azok is ritkán járnak. A hegyekről olykor rókák lopakodnak le
                    vadászni, vagy űzött rabló húzza meg magát rövid időre.</p>
                <p>A felhők alján már fehéres fények derengenek, rövidesen megjelenik a hold.</p>
                <p>És ha nem jön el?</p>
                <p>Nehéz szívvel ült ott, és szívta a cigarettáját...</p>
                <p>Millió béka kvartyogott, és furcsán keveredett a friss növények szaga a mocsár
                    bűzével... Itt-ott már a közelgő ősz hírnöke, lomhán terjengő, áttetsző köd
                    vonult el a mocsár furcsa, foszforos fényei előtt...</p>
                <p>Távol lódobogást hall. Azután csend...</p>
                <p>Az érkező hold előrevetülő fénye már lesugárzik a felhők széléről.</p>
                <p>Két lövés dörren.</p>
                <p>Bill megérti. Bejelentette a Lord, hogy eljött.</p>
                <p>Ő is a levegőbe lő, és gyorsan elsurran a sás között, távolra az elárult helyről.
                    A cigarettát eldobja. Érkezik a hold! Furcsa élénkzöld lesz a dús növényzet.
                    Bill mozdulatlanul ül, a fejét lassan forgatja jobbra-balra, és végigsöpri
                    tekintetével a mocsarat...</p>
                <p>Semmi. Bizonyos, hogy a Lord is vigyáz... Már itt van a nádasban, és nem mozdul.
                    Majd a hold. Ha valamelyiküket eléri, az veszített. Hasalni itt, a vízben nem
                    lehet, a piócák és a siklók között.</p>
                <p>Távolabb két madár röppen fel. Ott van... De ha odalő vaktában, és tévedett,
                    akkor vége. A hold emelkedik... Ameddig elér a fénye, sehol sincs lenyomva a
                    nád... semmi... Rossz helyen van. Félórán belül eléri a fény... Szerencséje
                    lenne a Lord-nak?... A hold szinte merőlegesen áll, a fehér fény kúszik
                    feléje.</p>
                <p>Elmozduljon?... Már késő. A másik bizonyosan figyel.</p>
                <p>Egy nagy, fekete madár ereszkedik le vijjogva...</p>
                <p>Hiába guggol. A Lord látni fogja a nád között a sötét foltot, ahol megszakadt a
                    folytonosság.</p>
                <p>Ő is észrevenné... Keményen fogja a pisztolyt, hogy nyomban visszalőjön... mert
                    esetleg... bár nincs sok remény...</p>
                <p>Most furcsa zörgés. Emeli a pisztolyt. Valaki lopódzik ott... De nem lehet... A
                    Lord, hiszen recseg, a letörő nád... Feszülten figyel... Most kibukkan...</p>
                <p>A mocsár egy tiszta foltján, a fehér fénytől megvilágítva egy hatalmas, szürke
                    farkas áll! Moz­dulat­lanul... Most felemeli a fejét...</p>
                <p>Ez lesz a döntőbíró!</p>
                <p>Ez megérzi az embert, ez felhajtja majd valamelyiket, a másik pisztolya elé...
                    Bill szaglászik... Merről fúj a szellő?</p>
                <p>Örömmel megdobban a szíve... Érzi a farkas átható szagát, tehát a másik irányból
                    fúj a szél. Azt az embert érzi meg a farkas, amelyik arra van.</p>
                <p>Az állat nyakba húzott fejjel két lépést tesz... Morog... Lelapul a lábaira,
                    olyan hangot hallat, mintha a föld dübörögne, és ugrik...</p>
                <p>Lövés dörren!</p>
                <p>Ott van... Megvan.</p>
                <p>De Bill nem lő. Miért? Nem tud egy emberre lőni, akit a farkas támad.</p>
                <p>Az állatot nem érte halálos találat. A félreugró Lord, szinte öntudatlanul, a
                    tisztásra kerül; kitűnő célpont, fehér fényben, közelről...</p>
                <p>És nem képes rá, hogy lelője, így... A második golyó végez a farkassal. A Lord
                    áll a tisztáson... Nem mozdul.</p>
                <p>- Texas Bill! Miért nem lősz?! - kiáltja vaktában. - Azt hiszed talán, hogy most
                    kínlódom? Tévedsz. Nem félek a haláltól, és ne várd, hogy futás közben lőj
                    rám... Itt állok és várok.</p>
                <p>Bill cigarettát sodor.</p>
                <p>- Lord - mondja. - Én így nem tudok párbajozni. Tedd vissza a pisztolyodat.
                    Kilépek a tisztásra, és szemtől szembe elintézzük az ügyünket. Akarod így?</p>
                <p>- Rendben van.</p>
                <p>Bill megnyálazza a cigarettát. Azután feláll. Szép lassan elindul. Közben
                    rágyújt. Végre ott áll egymással szemben a két ellenfél.</p>
                <p>Egyik sem nyúl még a revolveréhez. Tudják, hogy az a küzdelem kezdetét és a végét
                    jelenti, egy másodperc alatt.</p>
                <p>- Beszélni akarok néhány szót veled! - kiáltja a Lord.</p>
                <p>- Nincs mit beszélnünk egymással - feleli minden indulat nélkül a fiú.</p>
                <p>- Mit csináltál Bobbal?</p>
                <p>- Ha tudni akarod: ápoltam. Megsebesült. De jól van. És mindent elmondott. Jeff
                    Bart leányát feleségül vetted. Így van?</p>
                <p>- Így. Tudja ezt más is?</p>
                <p>- Csak én. Ha megölsz, akkor folytathatod ezt az undorító játékot.</p>
                <p>- Rendben van. Kész vagy?</p>
                <p>- Kész vagyok, Lord.</p>
                <p>Két villanás, egy dörrenés... Tompa puffanással egy test zuhan végig... Sár
                    freccsen fel. Bill, mint a kilőtt nyíl vágtat el a szörnyű helyről.</p>
                <p>A farkas és a Lord teteme mozdulatlanul fekszik...</p>
            </div>
            <div type="chapter">
                <head>46.</head>
                <p>Gorilla és a Púpos Henry kémlelik az utat. A többi egy csoportban áll hátul.
                    Reggeledik...</p>
                <p>- Aszondom, hogy ez a fiú bajt hozott... Nem olyan ember, mint a többi.</p>
                <p>- Az asszony hozza a bajt... - dörmögte a púpos.</p>
                <p>- Ha rablók asszonyhistóriába fognak, az a vég...</p>
                <p>- A Véres Tucksont is asszony miatt vitte el az ördög...</p>
                <p>- És ránk uszítja az embereket - lépett oda Gunner. - Nem szeretik errefelé, ha
                    egy finom nőt fogva tartanak a Pokolkövön... És ha tudni akarjátok, nekem sem
                    tetszik... Nincs itt keresete asszonynak...</p>
                <p>A csendes estében idegesen lestek az útra.</p>
                <p>Egyszerre Gunner kinyújtotta a karját...</p>
                <p>- Oda nézzetek!</p>
                <p>Ahol a hajnal első fényei érték a hegyet, fegyveres alakok tűntek fel, sok-sok
                    ember... A Pokolkő felé igyekeztek...</p>
                <p>- Az asszonyért jönnek! - kiáltotta a Gorilla, és szitkozódott.</p>
                <p>- Na és? Lepuskázhatjuk valamennyit, mielőtt ideérnek. A szűk feljárón csak
                    kettesével jöhetnek.</p>
                <p>- De nem tesszük - mondta a púpos. - Minek megdühíteni minden embert a
                    vidéken?... Asszony­ról van szó... Vigyék az asszonyt... Nem is való ide...
                    Énrám ne mondják, hogy elrabolt nőért lelőttem valakit.</p>
                <p>- A púposnak igaza van - mondta Gunner. - Elvonulunk Silver City felé. Vigyék az
                    asszonyt...</p>
            </div>
            <div type="chapter">
                <head>47.</head>
                <p>Amikor Edith magához tért, az indián leány éppen a kezét dörzsölte.</p>
                <p>- Hideg volt a kezed, asszonyom, de már átmelegedett.</p>
                <p>- Köszönöm, Hijowa. - Az ablakhoz támolygott. Lent némaság volt. Ébredt a
                    nap.</p>
                <p>- Elmentek a rablók, asszonyom.</p>
                <p>- Hová?</p>
                <p>- Nem mondták.</p>
                <p>Rémülten ült le. Egyedül vannak az indián leánnyal a hegytetőn?... Mi
                    történhetett? A Lord küldte el őket?...</p>
                <p>Furcsa zűrzavaros hangokat hallott. Felállt, hogy lenézzen, de ebben a
                    pillanatban kivágódott az ajtó, és...</p>
                <p>Texas Bill állt a küszöbön... Sárosan, foszlányokban lógó ruhában, poros, véres,
                    sebes arccal, de a szeme ragyog, és tele szájjal nevet, hogy valamennyi fehér
                    foga látszik.</p>
                <p>Hogy lement róla minden, minden, abban a pillanatban, amikor a férfi
                    átölelte.</p>
                <p>- Most velem jössz... - mondta a fiú - Kansas Cityben lakik egy unokanővérem, ott
                    megmos­dunk, és eszünk valamit...</p>
                <p>Hirtelen kibontakozott, és rémülten nézett a férfira.</p>
                <p>- “Ő” hol... van?...</p>
                <p>- “Ő” nem volt a férjed. Görény Bob a fia, és tizenhat év előtt elvette a
                    rablóvezér leányát... - És... többet... most már... nem nősül... - hebegte.</p>
                <p>Fáklyafények lobogása és hangzavar közeledett...</p>
                <p>- Jönnek! Az egész város elindult, amikor megtudták az igazat a Lord-ról...</p>
                <p>Derék emberek... A leány szeme lehunyódott, és megtántorodott, de egy jól ismert
                    kéz megfogta a csuklóját, és ettől, mint már annyiszor, ismét erősnek érezte
                    magát...</p>
                <p>Különösen most, amikor tudta, hogy ez a kéz nem engedi el többé soha... </p>
                <p>A Vad Tülök és Buldog megérdemelték a tízezer dollárt. Mert Bill természetesen
                    nem fogadta el a vérdíjat.</p>
                <p>Hazament a menyasszonyával New Yorkba, és felkereste az apját.</p>
                <p>Érdekes csak az volt, hogy a két gazdag gentleman, Tülök és Buldog ugyanúgy éltek
                    ezután is, ahogy eddig.</p>
                <p>Buldog újra felépítette a viskóját, csak bánta, hogy nem a régi düledező kis ház
                    ez, a korhadt bútorokkal. Vad Tülök elfoglalta vagonját, ahol mint
                    sürgönydrótcsősz működött, és hogy Bill elvette Edithet, azt csak sokkal később
                    tudták meg, amikor távoli Keletről elhozott a posta egy szép zománcos táblát,
                    Texas Bill küldte Buldognak, és ez állt rajta:</p>
                <p>ANYAKÖNYVI HIVATAL A FÖLDSZINTEN JOBBRA!</p>
            </div>
        </body>
    </text>
</TEI>