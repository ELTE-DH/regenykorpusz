<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08369" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A csodavárók</title>
				<author ref="viaf:44663835">Surányi Miklós (1882-1936)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">179269</measure>
				<measure unit="pages">392</measure>
				<measure unit="vols">11</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A csodavárók</title>
					<date>2010-06-09</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08300/08369"/>
					<respStmt>
						<resp>Original Electronic Edition</resp>
						<name>Varjú Mária</name>
					</respStmt>
				</bibl>
				<bibl type="printSource">
					<title>A csodavárók</title>
					<author>Surányi Miklós</author>
					<pubPlace>Budapest</pubPlace>
					<publisher>Singer és Wolfner</publisher>
					<date>1930</date>
					<ref target="https://mek.oszk.hu/08300/08369"/>
				</bibl>
				<bibl type="firstEdition">
					<title>A csodavárók</title>
					<author>Surányi Miklós</author>
					<date>1933</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-08-02"/>
		</revisionDesc>
	</teiHeader>
	<text>
		<body>
			<div type="chapter">
				<head>ELŐSZÓ.</head>
				<p>Több, mint egy tucat kisebb-nagyobb elbeszélés után most a Csodavárók című
                    háromkötetes regényt adom az olvasó kezébe. Író és olvasó egymáshoz való
                    kapcsolata olyan, mint a szerelmeseké. Sohasem állanak egymás mellett, mindig
                    egymással szemben; sokszor összeszaladnak s pillanatokig azt hiszik, hogy
                    tökéletesen átömlött egymásba a lelkük. Máskor megdöbbenve néznek maguk elé:
                    Úristen, ki ez az ember és mit akar tőlem? Író és olvasó néha azt hiszik, hogy
                    ismerik egymást; ám egy új könyv alkalmával már nem értik egymás szavát s
                    kiderül, hogy azelőtt is mindent félreértettek, amiről közöttük szó volt. Utólag
                    kételkedni kezdenek abban, amire azelőtt rá merték volna építeni egyetlen édes
                    életüket.</p>
				<p>Valamirevaló íróember minden új könyve alkalmával tele van félelemmel és
                    kíváncsisággal. Vajjon megismernek-e s megismerem-e őket, akik előtt olyan szent
                    szemérmetlenséggel tárom ki lelkemet? Megtörténhetik, hogy ennél a találkozásnál
                    már egyetlen ismerős arcot sem tudok felfedezni, de az is megeshetik, hogy
                    akiket legjobb barátaimnak tartottam, elfordítják fejüket felőlem s köszönés
                    nélkül megyünk el egymás mellett az uccán.</p>
				<p>Ilyenkor, azt hiszem, legbecsületesebb, ha az író, aki végre is egyedül áll
                    sokszáz vagy ezer olvasójával szemben, erőt vesz hiúságán s gőgjén, megszólít
                    egyet az ismeretlen ismerősök közül s kimagyarázkodik. Például így:</p>
				<p>Lehet, hogy te eddig minden jóindulatod, elnézésed s gyengédséged mellett
                    tökéletesen félreértettél. Azt hitted - s jogod is volt hinni - hogy én
                    egyszerűen meséket találtam ki a te mulattatásodra, szép, kerek meséket,
                    amelyeket nagy türelemmel kiagyaltam, a művészi teremtés törvényei szerint
                    gondosan megszerkesztettem, tetszetős formába öntöttem, némi csinos metaforákkal
                    és más stílusdíszítményekkel, színes miniatürképecskékkel, keretrajzokkal és
                    iniciálékkal kicifráztam abból a célból, hogy két órán belül lebilincseljem
                    érdeklődésedet, pihenőt adjak elmédnek, tapintatosan meghassalak, illedelmesen
                    megkacagtassalak s a végén kibékítselek az erkölcsi világrenddel még hazugság és
                    bohóckodás árán is, mint ahogy el is várhatod azt egy tisztességes
                    buffalmacco-tól, mókamestertől, tollforgató mesterembertől.</p>
				<p>Látod, én ezt megbocsátom neked. Viszont te meg nézd el nekem azt, hogy rútul
                    rászedtelek és megcsaltalak mindazzal, amit eddig írtam. Először is bevallom,
                    nem meséket, hanem életet írtam, abból is csak egy nagyon szűk és zártkörű
                    társaság életét, azokét, akik véletlenül éppen körülöttem ténferegtek, akiket
                    torkon ragadhattam - közöttük magamat is - hogy pőrére vetkőztetve, eléd
                    vonszolhassam s előtted testét-lelkét kiteregethessem. Tudom, nincs
                    kiábrándítóbb dolog, mintha az ember mesét vár és valóságot kap. Pedig ez
                    megtörtént veled, mert különböző ravasz címek, szerkesztések, beosztások és
                    elburkolások alatt voltaképpen eddigi összes írásaim egy és ugyanazon család
                    életrajzát adták, azét a családét, amelynek szervezetében a Péterffyek,
                    Grónayak és Domoszlayak vércseppjei cirkulálnak s most a Csodavárók-ban kiélik
                    évszázados magyar életüket egész a mai napig, addig a napig, amikor te kezedbe
                    veszed ezt a könyvet és megindulsz a vadgesztenye-fasorban az ő lépteik
                    nyomán.</p>
				<p>Bocsáss meg, kérlek, ha ezzel netalán elrontottam kissé illuzióidat. Ha őszinte
                    akarok lenni, ezt nem is szántszándékkal tettem. Első könyveimben, sőt még a
                    legutolsóban sem gondoltam arra, hogy valamiféle Rougon-Maquart vagy Comedie
                    humaine-féle regényciklust írjak, írtam, ami éppen eszembe jutott, írni akartam
                    meséket, hogy megríkassalak vagy megnevettesselek, mindössze egyben nem
                    engedtem, abban tudniillik, hogy csak azt írjam, amit érzek, ami engem érdekel,
                    amit irodalmi és művészi igazságnak vélek, amit megírni érdemesnek tartok, amit
                    meg kellett írnom... - csak most vettem észre, de cseppet sem csodálkoztam azon,
                    hogy mindig ugyanazokról s mindig csak a valóságot írtam.</p>
				<p>Természetesen itt-ott egyet-mást elhallgattam, elfelejtettem vagy eltévesztettem.
                    Némely dolgokat rossz helyre írtam, némely embereket összecseréltem. Látni
                    fogod, hogy ebben a könyvben egyes dolgokra visszatérek, hogy kiigazíthassak
                    bizonyos többé-kevésbbé lényeges tévedéseket. Ez csak azt jelenti, hogy
                    felülvizsgálatot tartottam lelkemben s beláttam, hogy a tökéletes őszinteség s a
                    pontos történeti hűség többet ér a fantáziánál, mert az élet jobban komponál,
                    mint én. Itt-ott sorokat fogsz találni, amelyeket a Péterffy- vagy
                    Domoszlay-családról szóló egyéb írásaimban is olvashattál; ez csak azt jelenti,
                    hogy ezek a sorok ott nem voltak helyükön s itt nélkülözhetetlenek az események
                    és jellemek megértéséhez. Talán nemsokára eljön az idő, hogy eddig való életem
                    egész működését új átdolgozásban, egységessé komponálva, a henye és felesleges
                    részletek elhagyásával átvizsgálhatod. Akkor - engedd remélnem - helyeselni
                    fogod eljárásomat.</p>
				<p>Így beszélnék talán az olvasóhoz, ha egyáltalán szóbaállna velem s
                    mentegetődzéseimet elfogadván, hajlandóságot mutatna a Csodavárók
                    elolvasására.</p>
			</div>
			<div type="group">
				<head>ELSŐ RÉSZ.</head>
				<div type="chapter">
					<head>I.</head>
					<p>Az országútról kétszáz lépés hosszú vadgesztenyefasor vezetett a kúria
                        főbejáratához. Péterffy András törvényszéki bíró 1904-ben a fasor miatt
                        vette meg a schönbrunni sárgára meszelt öreg rokokó-kastélyt, amelyet egykor
                        valamelyik osztrák főherceg építtetett. Az osztrák főherceg, aki
                        Máramarosban medvére vadászott, három esztendőn át egy bécsi községi
                        tanácsos leányát is el szokta vinni magával a vadászatokra; aztán megunta a
                        medvét és lement Afrikába oroszlánok és egyéb nyomorult fenevadak közé; a
                        vadászkastély üresen maradt és húsz éven át csak egy öreg erdész őrizte
                        benne az idill emlékeit... Az öreg erdész néma volt, mint egy korhadt
                        fatörzs; a máramarosi hegyek is némák voltak; csak a kis város lakói
                        fecsegtek még sokat a főherceg szerelméről, amelyre őket a határon túl
                        sárgálló duplatetős ház és az évről-évre lombosodó vadgesztenye-allée
                        emlékeztette... A ház öregedett, teteje és zsindelyes kupolája
                        megfeketedett, a vadgesztenyefák elterebélyesedtek, az utat felverte a gaz,
                        a kerítés - két méter magas kőfal - repedéseit benőtte a moha, nagyon
                        regényes, előkelő és titokzatos volt az egész s 1904-ben, amikor híre ment,
                        hogy a kincstár eladja a kastélyt, Péterffy András sietve túladott a főtéren
                        levő emeletes házán és megvásárolta a vadgesztenye-alléet. Mert az volt a
                        fő. Talán akkor is megvásárolja, ha a fasorhoz csak egy öreg csőszkunyhó
                        tartozik, olyan szerelmes volt egész életében városok végén, országutak
                        szélén elképzelt alléekba, amelyek csendes, finom kis kúria bejáratához
                        vezetnek nyílegyenesen.</p>
					<p>Péterffy András kicsit átalakíttatta a kastélyt, a parkot rendbehozatta, a
                        főhercegi bútorokat kijavíttatta s beletelepedett feleségével és három
                        gyermekével. Túlságosan tágas és pompás volt a ház; két cselédet és udvarost
                        kellett tartani, hogy minden rendben legyen; nagy adót is kellett utána
                        fizetni; de gyönyörű volt, télen meleg, nyáron hűvös a vastag falak miatt; a
                        középen fekvő ebédlő valóságos terem; tükörfényes tölgyfaparkett és fából
                        berakott, díszes mennyezet; faragott oszlopok; gyertyára készült remek
                        bronzcsillárok; nehéz brokátfüggönyök; fény, kényelem, pazarlás hellyel,
                        anyaggal, dísszel; a bíró nem bánta, hogy egész vagyona ráment a vásárra;
                        kisvárosban, feleséggel, három gyermekkel azért megél a fizetéséből.</p>
					<p>Péterffy András értette a módját, hogy kevés pénzből hogyan lehet úri módon
                        élni. Még kis gazdasága is volt, amelyet a kastély parkja végén bérelt a
                        kincstártól s azt a szomszéd oláh gazda felesbe megmunkálta. Tíz évig
                        jóformán ki sem mozdult Máramarosszigetről. Nem költött semmire, csak amire
                        múlhatatlanul szükséges volt. Emiatt zsugorinak tartották a nagy vacsorákat
                        adó, lumpoló, politizáló, bálozó megyebeliek.</p>
					<p>Nem is szerette senki. Személyét titokzatosság vette körül, mert hallgatag és
                        zárkózott ember volt, a kis város élete pedig nyilt és titok nélkül való.
                        Kis városban a házak földszintesek és az ablakok tárva-nyitva vannak.
                        Mindenki benézhet és láthatja, mit esznek-isznak, mennyit költenek, mikor
                        veszekednek és kivel csalják egymást a szomszéd ház lakói. A szavak
                        áthallatszanak egyik kertből a másikba; a cselédek áthordják a családi
                        élet legkényesebb intimitásait; nyitott könyv ott minden udvar, minden
                        konyha és minden hálószoba; s ez a könyv a vidéki ember legkedvesebb napi
                        olvasmánya. Péterffyék gyanus népség voltak, mert az ő könyvüket erős
                        kapcsok zárták le és még cselédeik sem tudtak mit mesélni a könyv
                        tartalmáról.</p>
					<p>Úgy látszott, hogy békességben és szeretetben élnek, bár a bíró kissé
                        zsarnoki módon uralkodik asszony és gyermekek felett s az asszony hang
                        nélkül engedelmeskedik. Ez is gyanus dolog, mert nyilván azt jelenti, hogy a
                        férjnek oka van basáskodni és az asszony tudja, hogy neki miért nem szabad
                        kinyitni a száját. Péterffyről ugyan mindenki elismerte, hogy jó és
                        igazságos bíró; puritán és büszke férfiú; vallásos és erkölcsös ember, de
                        ezeket a tulajdonságokat nem az erény, hanem a nagyképűség, zordság,
                        pedantéria és gőg számlájára írták... Pozőr - ezt a szót gyakran lehetett
                        hallani, ha a bírót jellemezték. És még valamit: a bibliás ember.</p>
					<p>Péterffy András kálomista volt és szabadelvű. Politikában, egyházi, irodalmi
                        és erkölcsi dolgokban a kálomista Tisza István híve, aki akkor a parlament
                        vezére s a kormány feje volt. Tisza gróf volt a máramarosszigeti református
                        egyház és a jogakadémia főgondnoka is, de András látta el a gondnoki
                        teendőket mind a két helyen. Két fiával együtt minden vasárnap ott ült a
                        templomban s buzgón énekelte a zsoltárokat; az asszony, meg a lánya ezalatt
                        a katolikus templomban imádkoztak, mert András tőlük is megkövetelte a
                        buzgóságot.</p>
					<p>Ez sem tetszett a kisvárosiaknak, akik között csak kétféle ember találtatott:
                        az egyik vallástalan volt, a másik túlbuzgó. Az előbbi lenézte a bíró
                        puritán hitbuzgóságát, a másik megrótta, hogy református létére feleségét és
                        leánygyermekét más hiten hagyja, sőt ápolja lelkükben a Rómához hű
                        vallásosságot.</p>
					<p>Azt sem értették meg, hogy ez a szigorú bíró, ez a kálomista kurátor, ez a
                        puritán presbiter egyúttal hiú és elegáns világfi, bajuszát borotváltatja s
                        feleségét is fínoman és drágán öltözteti. Mi ez? E mögött is sötét titok
                        lappang, talán valami bűn, vagy a férfi, vagy az asszony rejtett életében.
                        Kisvárosi emberek szemében a testi kulturáltság mindig gyanuok a lélek
                        szennye és elfajultsága irányában.</p>
					<p>Péterffy, a bibliás ember, aki szeretett idézni az ó- és újszövetség
                        írásaiból, hiába volt puritán és makulátlan: Máramarosszigeten képmutatónak
                        tartották, ki igaz egyéniségét elnyomja, hogy Tisza István és a kálomista
                        kormánykörök rokonszenvébe hízelegje magát. De nemrég egy nagy és az egész
                        világon feltünést keltő főtárgyalás vezetésével őt bízta meg a tábla elnöke,
                        bizonyára a kormány kívánságára. Akkor az ujságok, nemcsak a budapestiek,
                        hanem külföldi világlapok is, szinte naponként közölték a nevét.
                        Képeslapokban megjelent az arcképe, Máramarosszigeten bécsi és berlíni
                        ujságírók jártak és magasztaló cikkeket írtak lapjaiknak a nagyszerű
                        bíróról, aki az eretnek-pör főtárgyalásánál Európa szeme elé tárta a
                        pánszláv veszedelmet. Csak a pánszláv veszedelem fenyegette akkor az európai
                        egyensúlyt, semmi más. Az ujságírók nagyon féltették az egyensúlyt s a
                        máramarosszigetiek büszkék voltak, hogy azt ők mentették meg. Emiatt akkor
                        sokan kibékültek a képmutató Péterffy Andrással.</p>
					<p>Úgy kezdődött a dolog, hogy a rutén falvakban titokzatos hithirdetők
                        bukkantak fel, szelíd és kenetesszavú istenes férfiak; Krisztus-szakállú
                        szerzetesek az athoszhegyi kolostorból; orosz pópák parasztruhában, jámbor
                        zarándokok, keresztekkel, olvasókkal és imakönyvekkel. Betértek a rutén
                        viskókba, télen, zimankós időben, amikor a paraszt összebújik a háza
                        népével, cselédségével, tehenével és birkájával egyetlen meleg, dohos és
                        gőzölgő levegőjű szobában és pálinkát iszik, tokányt és hagymát eszik és
                        téli álmot alszik, mint a medve. Ott nyüzsög egymás mellett és egymáson apa,
                        anya, fiatal leány, erdőirtó legény, sógorasszony és vő, menyecske a
                        szomszédból, vőlegény és menyasszony, tízéves gyermek és aggastyán a tűzhely
                        körül és mesét mond, imádkozik, vagy káromkodik és bódítja magát rummal és
                        gabonapálinkával. Ide köszöntött be az athoszhegyi barát és hirdette nekik
                        Krisztust, az orosz Krisztust, akinek a cár a helytartója. A rutén paraszt
                        megszerette a sovány, sápadt, dadogó beszédű, lengő szőke hajú, rút orosz
                        szerzetest. Összehasonlította a maga előkelő, fényes, selyemreverendás,
                        magyarbeszédű papjával, akit az urak taníttattak Ungváron vagy Munkácson,
                        aki zongorázik és selyemben járatja leányát és feleségét, aki drága pénzen
                        méri a keresztelőt, esküvőt és temetést s aki oly messze, pompás, fényes
                        úri magasságban trónol fölötte, mint a főispán vagy az erdőigazgató. Nem
                        lehet az igaz Isten igaz papja az, - gondolták, - aki olyan gőgös és szigorú
                        fenséggel jár a nagyvilágban és a szegény népet csak korholja, szégyenli és
                        zsarolja. Az athoszhegyi szerzetes, íme, közöttük él, velük eszik, alszik,
                        szívszaggatóan énekel és nem veti meg a bűnöst és a részeget, mert maga is
                        részegségben és bűnben tisztul meg, megostorozza magát és meztelen testét
                        odatartja testvéreinek, hogy azok is ostorozzák.</p>
					<p>Bűn és vezeklés, - ezt a két szót jajveszékelték azóta a rutén falvakban és
                        vétkeztek és vezekeltek olyan kétségbeesett dühvel és szenvedéssel, hogy
                        fájdalom volt nézni. Egész falvak felkerekedtek, térden csúszva vonszolták
                        magukat a templomba és ott meztelen testüket véresre verték. A lelkészek
                        riadtan szaladtak a szentségtörők közé és szétkergették őket. Akkor
                        templomot csináltak istállókból s az erdei favágók kunyhóiból. Leitták
                        magukat, letépték egymás testéről a ruhát és meztelenül fetrengtek a havon.
                        Fiatal fiuk öreg asszonyok testét ostorozták, vén emberek ifjú leányokat
                        véresre markolásztak, egymáson henteregtek férfi és nő, szomszéd és testvér
                        és idegen zarándok, mind meztelenül, véresen, gőzölgő és didergő, félig
                        megfagyott testtel, s beszennyezték magukat és egymást, mint a disznók,
                        amelyek ott röfögtek köztük a kunyhóban, míg kéjtől és fáradtságtól
                        kimerülve, eszméletlenül le nem zuhantak a földre, egymásra és a barmokra,
                        véres és pálinkás tócsákba, emberi és állati hulladékokra.</p>
					<p>A ragály faluról-falura terjedt s mindenhol az orosz Krisztus és az orosz cár
                        nevében folyt ez a szomorú orgia. Eleinte a selyemreverendás rutén pap
                        próbálta észretéríteni őket; kinevették, kigúnyolták és kiátkozták. Aztán a
                        csendőr és a szolgabíró; kikergették őket a faluból; végre összefogdosták a
                        zarándokokat, az istenes embereket, az athoszhegyi szerzeteseket és
                        lecsukták őket. A vizsgálóbíró kinyomozta, hogy orosz pénzen politikai
                        célból csinálták ezt a felfordulást. A főtárgyalási elnök, Péterffy András
                        nagy-orosz propaganda rémregényét bogozta ki a per szövevényéből. Az egész
                        megye, az egész ország, az egész szláv világ lázas izgalommal leste a
                        hónapokig tartó főtárgyalást... A falvakban imádkoztak és síránkoztak a
                        rutén parasztok és rémülten bujtak sötét és gőzölgő levegőjű odvaikba,
                        szentképeik, érmeik, imakönyveik, mécseseik, teheneik, birkáik és sertéseik,
                        teherbe esett lányaik, megfertőzött feleségeik, véresre korbácsolt részeg
                        öregasszonyaik és orosz Krisztusuk mögé. De a csendőrök már nem bántották
                        őket; abbahagyták a nyomozást; a főtárgyalás elnöke enyhe büntetést mért a
                        lázítókra; mindenki sajnálta az együgyűeket, félkegyelműeket, a
                        megalázottakat és meggyalázottakat, akik sírtak és imádkoztak a vádlottak
                        padján...</p>
					<p>Ez volt a nagy per, amely Péterffy András nevét végighordta akkor egész
                        Európán. A bíró maga, élete legkeservesebb megpróbáltatásának tartotta ezt,
                        de a kis városban lassankint megsokallották a dicsőséget, amely együtt járt
                        a megpróbáltatással. Ünnepelték, de irígyelték és féltek tőle. Titokzatos és
                        nagyzási mániában szenvedő ember! - ez volt róla az általános vélemény a
                        nagy per lefolyása után.</p>
					<p>Péterffy pedig tíz év óta ki sem mozdult Máramarosszigetről és egész
                        társadalmi élete abból állt, hogy esténként egy órát a kaszinóban töltött,
                        ott félrevonult és ujságot olvasott, vagy csendesen elbeszélgetett a
                        főispánnal és az erdőigazgatóval. Aztán elköszönt a társaságtól, amely
                        vacsora előtt még rövid, de heves ferblicsatát vívott. Amikor elment,
                        megjegyzéseket tettek a távozóra. Megállapították, hogy unalmas ember, de
                        nagy jövője van, törvényszéki elnök akar lenni, vagy főispán, ami ugyan csak
                        akkor volna érthető, ha a schönbrunnisárgára festett duplatetős kastélyon
                        kívül még néhány száz hold földje vagy néhány ezer hold erdeje is volna.</p>
					<p>Este nyolc órára mindig hazakerült. Megvacsorált, gyerekeit kikérdezte
                        feladataikból, jelen volt az apróságok lefektetésénél, végighallgatta az
                        esti imádságukat és ezekkel a szavakkal búcsúzott el tőlük:</p>
					<p>- Most forduljatok a fal felé és aludjatok Istenke nevében.</p>
					<p>A gyerekek még csipogtak kicsit, mint fészekbe jutott álmos madárfiókák s
                        aztán a ház elcsendesedett.</p>
					<p>A bíró magára maradt a feleségével. Tizenegykor ők is lefeküdtek...</p>
					<p>*</p>
					<p>A bíró felesége magas, izmos, ruganyos, karcsú és duzzadó egészségű asszony
                        volt, akinek teli melle, keskeny bokája és kicsiny lába magára vonta a
                        férfiak tisztátalan tekintetét. Máramarosban azt mondták róla, hogy
                        fejedelmi termete van, A fejedelmi termeten mindenkinek rajta ragadt a
                        szeme, de azt már nem vették észre, hogy ezt a fejedelmi termetű hölgyet
                        finom kicsiny fej, tejfehér arc, szelíd barna szem és széles, de gyermekesen
                        ívelt száj szelidíti édessé, gyengéddé és kissé jelentéktelenné. Azt sem,
                        hogy mindig ijedten néz maga körül, mint aki állandóan bizonytalan: vajjon
                        nem tett-e valamit az ura kedve ellenére? Megszokták, hogy mindig félénken
                        beszél és szégyenlősen nevet, mert valószínűleg nagyon tart az ura
                        kritikájától; hogy minden második szava ez: András; mindenben az urára
                        hivatkozik, mintha ő csak annak szerény és alázatos szócsöve volna. Néhányan
                        csodálkoztak, hogy ez a nagy darab, kívánatos és hódító asszony milyen
                        ügyességgel tudja összezsugorítani egyéniségét férje vékony, hajlott,
                        törékeny alakja mögé. Bizonyos, hogy soha fejedelmi termetű hölgy nem
                        elégedett meg olyan parányi helyecskével a fizikai és erkölcsi világban,
                        mint ő. Mindenki tudta, hogy nagyon szereti az urát, sőt ami ennél sokkal
                        több, hogy még mindig szerelmes belé, három gyermek és minden gond, unalom
                        és hétköznap után. De azt senki sem gyanította, hogy ez az alázatos és
                        ijedtszemű asszony álmában vagy önfeledt ábrándozásai közben el tudja
                        képzelni, hogy minden másképpen is történhetett volna. Hogy például sem
                        ezelőtt tizenhét évvel, sem később, nem találkozik soha Péterffy Andrással,
                        a fiatal albíró nem kéri meg kezét s ő operaénekes vagy zongoraművész lesz,
                        autója és jachtja van, a világot járja és Kairóban tölti a telet amerikai
                        milliomosokkal. Mindebből senki sem gyanított semmit, mert Ágnes mindössze
                        csak arról panaszkodott néha, hogy sohasem mozdulnak ki Máramarosból. Hogy
                        tizenhét esztendő óta - nem számítva a nászutazást - András nem vitte
                        sehová, még Budapestre sem. Talán ezért is érzett olyan fájdalmas vágyódást
                        a nagyváros után. Ha esténkint, mikor a gyerekek lefeküdtek, odaült a
                        kandalló mellé és pesti ujságot olvasott, egészen elsüllyedt a titokzatos és
                        idegen világ csodálatában. Szemében minden apró ujságbanalitás - színházi
                        kritika, bálitudósítás, gyilkosság, botrányok, szerelmek, reprodukciók a hét
                        szenzációs eseményeiről - minden hírecske külön-külön értéket kapott,
                        felért egy-egy Dosztojevszkij- vagy Balzac-regény érdekességével, ragyogó és
                        buja színielőadás a forró és örvénylő élet távlatában, amelyben minden
                        titokzatosan szép, ahol még a bűnnek is misztikus varázsa van, fülledt,
                        tikkadt nagyvárosi élet varázsa, sűrű és forróvérű légkör lidércfénye, amely
                        ellenállhatatlan vonzóerővel hat a fantáziájára.</p>
					<p>Ágnes nyilván unatkozott, de inkább meghalt volna, semhogy bevallja ezt a
                        gyengeségét. Tulajdonképpen tökéletes színlelővé vált, de ezt a színlelést
                        jóhiszeműleg és meggyőződésszerűleg csinálta. Ha ezért valaki elítélné őt,
                        akkor el kellene ítélni minden erényes embert, aki ösztönös bűneit elnyomja
                        a jóság és tisztesség kedvéért. Akkor minden szent színlelő, mert meg tud
                        birkózni a lélek és test zabolátlan szenvedélyeivel.</p>
					<p>Ágnes sohasem tudta megszokni és megszeretni ezt a felvidéki és keleties
                        várost. Hivatalnokaival, bíráival, magyar és osztrák katonatisztjeivel,
                        református eklézsiájával, selyemreverendás, világias rutén lelkészeivel és
                        szakállas oláh papjaival mindig olyannak látta Máramarosszigetet, mint
                        valami nyugati hatalom távoli gyarmatának egzotikus székhelyét, amelyben a
                        benszülöttek, sápadtképű, ritkaszakállú, szőke zsidók, fehérbundás, dülöngő
                        járású oláh és rutén parasztok nyelvét nem értette, szagát nem állhatta és
                        lelkét nem ismerte. Tizennyolcéves volt, amikor férjhez ment Péterffy
                        Andráshoz s leánykorát külföldön töltötte. Anyját nem ismerte, Apját csak
                        ünnepeken látta, Zürichben, Lausanneban vagy Grácban, mostohabátyjával csak
                        azóta találkozik néha, amióta asszony. Ezen a két emberen kívül alig ismer
                        valaki a népes Grónay-családból... ha ugyan elmondhatja, hogy apját és
                        bátyját valaha is igazán ismerte. Apja, Grónay Mátyás, fenn a hegyek közt, a
                        Suliguli forrás mellett, szinte embernemlakta rengetegben, havasi
                        fakastélyban lakott; legendákat hallott róla sokat, valóságot alig többet a
                        semminél. Bátyja tíz évvel volt idősebb, mint ő; Barnabásnak hívják;
                        Barnabás ötéves volt, mikor az édesanyja meghalt; apja aztán mégegyszer
                        megnősült, feleségül vette az állami erdőkerülő leányát: meghalt az is,
                        szegény, amikor a kislánya született. Ezt a kislányt Ágnesnek hívták, - s
                        Ágnes még fényképet sem örökölt tőle, úgy kellett magának kitalálni egy
                        szép, ijedtszemű, karcsú és daliás mamát, akire rágondoljon árvaságának
                        elérzékenyedett pillanataiban. Édesapja szép, nagy darab, vidám, de
                        titokzatos és furcsa ember volt. Virtuóz zongorista, nagyivó, duhaj, de
                        nyugtalan szellemű és emberkerülő. Azt mondják, hogy világfürdőt akart
                        csinálni Suliguliból, amelynek vizét minden betegségre csodatévő orvosságnak
                        tartotta. Egész életét építkezésben, forráskutatásban, tervezgetésben és
                        álmodozásban töltötte el az ő Suligulijában. Értett a mérnöki és vegytani
                        tudományokhoz. Fiából, Barnabásból is mérnököt nevelt s Pesten a műegyetemre
                        járatta. Egész életében várta a csodát, hogy egyszer angolok vagy amerikaiak
                        jönnek oda a havasokra, megvizsgálják a forrást és ontják a dollárokat s
                        világfürdőt építenek az őserdőben. De az angolok nem jöttek s a csodaváró
                        Grónay vagyona elúszott. Tönkrement és mindenét elárverezték. Ágnes akkor
                        még gyermekleányka volt, Barnabás pedig, kész mérnök létére, felcsapott
                        ujságírónak.</p>
					<p>Apa és fiú pedig sohasem szerették egymást, mert sohasem tudták egymásnak
                        megbocsátani, hogy annyira egyformák voltak. Mindegyikük csak a hibáit látta
                        a másiknak s a hibákat ellenszenvesnek és türhetetlennek találta, mert
                        azokban, mint torzítva nagyító tükörben, saját magát látta. Az apa szép
                        vagyonnal kezdte és mialatt nyakára hágott a birtoknak, bizonyos
                        előkelőséggel és fénnyel leplezte közönséges szenvedélyeit és esztelen
                        szeszélyeit. A fiú már szegényen kezdte s benne a zseni és kalandor, a gőgös
                        nagyúr és a falusi korhely, a robusztus paraszt és az érzelgős művész, a
                        fantaszta költő és a fantaszta gépészmérnök groteszk és szánalmas
                        ellentmondásokban jelentkezett. Benne mintha minden jó és rossz, minden szép
                        és rút, minden rend és kuszaság egy fokkal továbbfejlődött volna. Az apa,
                        szép, szálas, barnaszemű, ritkahajú, délceg férfiú volt, a fiú két méter
                        magas, vállas, villogó, feketeszemű, kopasz, nehézkes óriás. Mély basszusa
                        rekedt és színtelen volt, a mozdulatai bizonytalanok és félénkek, mint egy
                        gyermekéi. Óriási gyermek, zseniális és együgyű és magamagával
                        tehetetlen.</p>
					<p>Az apa, ahogy tönkrement, kibérelte a verchovinai postajáratot; egy esztendő
                        mulva azt is ki kellett adnia a kezéből. A következő évben valamelyik
                        budapesti fegyvergyár vadászszakértője lett, majd egy fűszeressel együtt
                        kis szatócsboltot nyitott. Volt néhány haszontalan, de ötletes találmánya.
                        Savanyúvizes palack, dugó, szűrőkészülék, önműködőleg záródó hamutartó,
                        benzines gyujtó és más efajta jelentéktelenség. De volt egy örök álma is a
                        lelkében szunnyadó műkedvelő vegyésznek: a központi hűtőkészülék, amely ép
                        úgy látja el a házakat tetszés szerint szabályozható hideggel, mint a
                        központi fűtés meleggel. Ezt is a Suliguli ásványvíz kezelése közben találta
                        ki, mert fontos volt neki, hogy a víz hőfokát alacsonyan tartsa a töltés és
                        dugaszolás alatt. Szabadalmat kért rá, de nem kapott Magyarországban. A
                        többi európai államban és Angliában sem. De mégis ez volt az a hatalmas
                        illuzió, amely fenntartotta benne az életerőt. Kivándorolt Amerikába, hogy
                        ott a hűtőkészülékkel milliókat szerezzen dollárokban. Az útiköltséget a
                        veje adta Grónay Mátyásnak. Azóta mitsem tudnak róla.</p>
					<p>Barnabás, a fiú, akkor végezte el a technikát és az elektromos szakon
                        bámulatba ejtette tanárait elmés kísérleteivel. Nagy jövőt jósoltak neki. Az
                        automobilizmus még gyermekkorát élte, de a fiatal műegyetemi hallgató
                        papíron már Diesel-mótorral helyettesítette a benzinmótort és nyersolajjal
                        hajtotta az automobilt. Papíron. De a kilátások, amelyek ebből az
                        elgondolásból papírra vetődtek, szédületeseknek mutatkoztak. Barnabás abból
                        indult ki, hogyha az óceánjáró hajók és a lokomotívok sikerrel használják a
                        nyersolajat, mint hajtóerőt, ez a gépkocsit is mozgásban tudja tartani. A
                        nyersolaj sokkal olcsóbb, mint a benzin, a gépkocsi üzemköltsége ezáltal
                        lecsökken s aki Diesel-mótorokkal szereli fel az automobilt, az milliomos
                        lesz.</p>
					<p>A találmány azonban csak papíron maradt; egyrészt, mert túlságosan merész
                        volt az elgondolás, másrészt, mert Barnabás naponta csak fél órán át volt
                        feltaláló, egyébként csapszékekben és kávéházakban korhelykedett. Testének
                        óriási méreteivel arányban óriási volt lelkében a duhaj mulatozási vágy, a
                        könnyelműség és az élet vad, mohó, szilaj szeretete. Nem is kapott
                        oklevelet, a tanárai sajnálták, de lemondtak róla. Barnabás elzüllött - ezt
                        a rövid búcsúbeszédet mondták el fölötte és a gépkocsira szerelhető
                        Diesel-mótor felett.</p>
					<p>Barnabás ekkor felcsapott írónak. Pesten nem boldogult, Kassán kapott kis
                        hivatalt és megjelent az első verskötete. Ez volt Barnabás egész
                        élettörténete, mert tizenkét év óta ugyan tömérdek városban megfordult,
                        tömérdek baj és csalódás érte, tömérdek vers és találmány született meg
                        agyában, de mindezek csak változatok voltak az egy és örök témára, amelyet a
                        műegyetem tanárai ebben a sírfeliratban foglaltak össze: Barnabás
                        elzüllött.</p>
					<p>Tízévi kóborlás után visszavágyott oda, ahol gyermekkorát töltötte, a
                        Suliguli forrás körül susogó sötét, bólongató fejű, óriás tölgyek és örökké
                        zöld, égremeredő fenyőfák közé. Az apja fából épült kastélya még állt; ember
                        nem, csak baglyok és sasok, meg kemény zivatarok és téli fagyok elől
                        menekülő szarvasok és vadmacskák lakták; néha egy-egy pásztor is
                        odamenekült jeges esők, meg hófúvások elől. A kastély magasan állt a völgy
                        felett, széltől védett katlanban, amely olyan volt, mint benyomott tetejű
                        csúcsos oláh süveg: tölcsér a hegycsúcson. Suliguli akkor már egy Rosenthal
                        nevű fiatal zsidó fakereskedő birtokában volt; Rosenthal előzékenyen
                        átengedte neki a bagolyvárat s Barnabás abban remetéskedett... új
                        találmányának elméleti megszerkesztésén dolgozott és regényeket, meg
                        verseket írt. A regények idegen név alatt, mint fordított művek jelentek meg
                        pesti kiadóknál, mert így nagyobb volt a kelendőségük. A találmány nem
                        jelent meg sehol és nem jelent meg soha, pedig Rosenthal úr a kísérletekhez
                        apró pénzbefektetéseket sem tagadott meg. Alul a völgyben volt a Müller-féle
                        üveghuta; oda járt be Barnabás és ott folytatta kísérleteit a hajlítható,
                        törhetetlen és golyóálló üveg előállítása körül. A találmány a svájci Müller
                        Franznak is nagyon tetszett. Papíron, sőt lombikban is kész volt az egész.
                        De mire a nagyban való gyártás kipróbálására került volna a sor, Barnabás
                        elkészült egy új, kétkötetes utópista regénnyel, amelynek címlapjára
                        ausztráliai író nevét írta, akit még nem ismernek Európában. A regénnyel
                        elutazott Pestre, eladta és árán jegyet vásárolt egy olasz kereskedelmi
                        hajóra, amely négy hónapig járja a Földközi tengert s a spanyol és francia
                        partokat.</p>
					<p>Ebből a családból származott a bíró felesége, Grónay Ágnes, a fejedelmi
                        termetű, gyáva és gyámoltalan asszony, Grónay-vérével való örökös
                        hadakozásában a leghűbb feleség és legönfeláldozóbb anya, mint ahogy sírja
                        felett a márványkereszten majd nyilván olvasható lesz.</p>
					<p>Ágnes Svájcban nevelkedett, de a Zürichi tó mellett nem készült semmiféle
                        gyakorlati életpályára; diplomát nem szerzett, festeni, zongorázni,
                        kézimunkázni nem tanult meg többet, mint amennyi védhetetlenül ráragadt a
                        tanuló órák alatt. Volt azonban egy titkos vágya, amely sokszor az
                        egzaltáltság szélére sodorta kedélyét. Író akart lenni. Folyton írt. Verset,
                        regényt, színdarabot, mindent, akárcsak bátyja, Grónay Barnabás. Sohasem
                        tudta meg, hogy van-e tehetsége, mert mindent szemérmesen elrejtett. Később,
                        tizenhétéves korában belefogott az Életem Könyvébe, - ilyen címet adott
                        naplójának, - amelybe napról-napra belejegyezte gondolatait és élményeit.
                        Társnői kinevették érte; ők inkább éltek, cselekedtek és felejtettek,
                        szerettek, némelyik többször is és néha a katasztrófa határáig, de azt is
                        elfelejtették. Ágnes érezte, hogy ez a szenvedélye kissé nevetséges. De
                        ragaszkodott hozzá, mert ebben élte ki életét, amely a naplóban tele volt
                        bűnnel és bűnhődéssel, de a valóságban csendes, biztos és mocsoktalan
                        maradt. Amikor András megkérte a kezét, megmutatta neki naplója köteteit és
                        felszólította, hogy olvassa el. András kinevette. Csak azt lesz jogom
                        elolvasni - mondta - amit ezentúl írsz. Ágnes nem erőltette. Boldog volt,
                        hogy naplóját nem kell abbahagyni.</p>
					<p>Azóta is minden esztendő meghozta a maga naplókötetét, de András sohasem
                        kívánt azokba belepillantani. Addig vagyok boldog ember, amíg nem vagyok
                        kíváncsi a feljegyzéseire, - gondolta magában és András mindezideig boldog
                        ember volt. Ágnes eleinte minden szót azzal a gondolattal írt le, hogy azt
                        András egyszer elolvassa; később, amikor látta, hogy erre nem kerül sor,
                        sokkal szabadabban és őszintébben kezdte titkos gondolatait is
                        feljegyezgetni; most már, hogy tizenhét év alatt egyszer sem kérték a
                        naplóját, sokszor beteg vágy fogta el, hogy olyanokat írjon bele, amelyek
                        megsemmisíthetnék nemcsak boldogságát, de talán az életét is. Megtörtént,
                        hogy le is írta, olyankor keze reszketett és majdnem elájult az izgalomtól
                        arra a gondolatra, hogy most, ebben a pillanatban betoppanhat András és nem
                        is rossz szándékkal, csak úgy önfeledten föléje hajlik és szórakozottan
                        elolvassa az utolsó sorokat. És azt olvasná abban:</p>
					<p>“...Ma asszonyzsúr volt az alispánnénál. Én délután hat órától nyolcig
                        Irénnel sugdostam egy sarokban, aki elmondta házasélete intimitásait. Égnek
                        meredt minden hajamszála. Hát ilyen a szerelem? És András minderről semmit
                        sem tud? Vagy csak velem szemben adja a tudatlant? Vagy neki talán nem is
                        volt legényélete? Ezt szerettem volna Iréntől megkérdezni, mert ő mindent
                        tud és mindenkiről mindent. De szentségtörésnek vettem (vagy talán csak
                        féltem?) András nevét kiejteni abban a szörnyű lelki orgiában. Irén másokról
                        is beszélt. Ő minden asszonynak tudja legtitkosabb bűneit, leánykori
                        flirtjeit és házasságtöréseit. Borzasztó dolgokat hallottam. Ha csak a fele
                        igaz - és úgy érzem, hogy igaz - akkor az egész város egy undorító
                        nyilvánosház - hogy el ne felejtsem, Irén még azt is tudja, hogy a nős
                        emberek közül kik járnak téli esték sötétjében a város végén levő
                        örömtanyákra. A szeme pillantásával egymásután rámutatott a zsúron lévő
                        hölgyekre. Ez már leánykorában továbbment a csókolózásnál; azt az ura
                        kétszer meg akarta fojtani, mert megtudta, hogy katonatisztekkel mulatott
                        Pesten; amannak (a város egyik legbüszkébb dámája) féltucat szeretője volt:
                        orvos, két katonatiszt, országgyűlési képviselő, szolgabíró és fiatal
                        jogász. A szolgabíró egyébként minden kávéházi felírónőbe szerelmes,
                        kétszer ittas állapotban felvágta ereit egy-egy ocsmány bestiáért. A
                        vármegyeházával szemben van a legénylakása. Nézd - súgta Irén - az ittlevő
                        hölgyek közül (negyvenen voltak) tizenöt asszonyról tudom biztosan, hogy
                        megfordult ebben a legénylakásban. A szoba ajtaján van egy lyuk és a
                        szomszéd szobában lakik az uram hivatalszolgája. A hivatalszolga, felesége,
                        az asszony erdészbátyja, a férj sógora, sokszor négyen-öten fölváltva lesték
                        az ott lefolyt jeleneteket. Nekem a feleség mondta el, aki vasalni jár
                        hozzám. Másnak is elmondta s itt mindenki tud mindenkiről mindent, de valami
                        szent szövetség alakult ki a házasságtörő asszonyok között. Itt mindenki
                        tiszteli és utálja egymást, de mindenki csak a másikat tartja ringyónak. Én
                        végignéztem az asszonyokon és - rettenő még csak leírni is - nem tudtam
                        megvetni őket. Sőt úgy néztem rájuk, mint a koldus a milliomosokra. Ezek
                        legalább tudnak valamit az életről és gazdagok, ha másban nem, a bűnben. Én
                        nem szeretnék vétkezni, de bevallom, nem gyűlölöm, hanem csodálom és szinte
                        szeretem a bűnt. Már az is kimondhatatlan kéj: a mások meleg iszapjában
                        henteregni. Édes, imádott, egyetlen András, te egyet elhibáztál. Látod, az
                        élet úgy volna gyönyörű, ha mi ketten, tiszták és szemérmesek, hűek és
                        tántoríthatatlanok, magunk között, mi ketten, igen, mi ketten egymásban a
                        bűn minden édes rettenetességét megízlelnénk...”</p>
					<p>Ilyeneket írt Ágnes az Élete könyvébe és emiatt sokszor véresre gyötörte
                        magát a lelkiismeretfurdalásban. De nem semmisítette meg a szörnyű
                        lapokat, sőt folyton fokozódó izgalommal várta, hogy András azokat egyszer
                        elolvassa. Hogy mi történik akkor, nem tudta elképzelni. Talán belepusztul ő
                        is, András is... de talán - hisz ő csak gondolatban romlott, tettekben
                        makulátlan - talán valami csoda történik, életük kifordul a tengelyéből és
                        egy viharos, gyötrelmes, pokoli meglepetésekkel teli új szerelem gyullad ki
                        érzékeikben.</p>
					<p>Ezek a hangulatok nyomban feltisztultak, ha András komoly, szép arcára
                        nézett. Ha este nyolc órakor a ház ura belépett a kapun, Ágnes finom,
                        előkelő arca megszelidült, szelid barna szeme jóságos és gyermekes
                        tisztaságban felragyogott és ura elé szaladt, hogy csókkal üdvözölje.</p>
					<p>Aztán megvacsoráztak és lefektették a gyerekeket. A ház elcsendesedett. És
                        tizenegyre ők is lefeküdtek.</p>
					<p>Elalvás előtt Ágnes azon gondolkozott, hogy a budapesti ujságok a
                        perifériákat miért emlegetik mindig úgy, hogy a “romlatlan vidék”?</p>
				</div>
				<div type="chapter">
					<head>II.</head>
					<p>Így volt ez tíz-tizennégy esztendő óta majdnem mindennap, de ma minden máskép
                        történt. Ma a gyerekek is tovább maradnak fenn, apa, anya meg még éjfélkor
                        is fel-alá járkáltak a kivilágított ablakok mögött. A család apraja-nagyja
                        reszketett az izgalomtól. Amikor a kisebbeket, a tizennégyéves Pétert és
                        Évát, akik ikrek voltak, bekergették a gyermekszobába, a legidősebb, a
                        tizenhatéves István, hosszú előadást tartott nekik a római régiségtanból. A
                        szabin nők elrablása különösen felizgatta fantáziájukat és Péterke
                        fogadalmat tett, hogy ha Róma környékén esetleg megismétlődnék ez a barbár
                        merénylet, ő Évikét az élete árán is megvédelmezi.</p>
					<p>Éva csintalan mosollyal kérdezősködött:</p>
					<p>- Hát ilyesmi még most is lehetséges?</p>
					<p>Péter kérdően nézett a bátyjára, aki kissé zavarba jött, mert ő a római
                        szokásokat csak a reneszánszig ismerte. Néhány pillanatig gondolkozott és
                        aztán kijelentette:</p>
					<p>- Az erkölcsök azóta lényegesen megszelidültek, de a déli népek
                        temperamentuma ma is sokkal zabolátlanabb, mint, teszem, a skandinávoké.</p>
					<p>Erre mind a hárman elaludtak.</p>
					<p>A szülők is Itáliáról beszélgettek, mert holnap délután három órakor az egész
                        család vonatra ül és hathetes útra indul a kék olasz ég alá.</p>
					<p>Éjfélig csomagoltak, rendezgettek és éjfélkor Ágnes is lefeküdt. Közös
                        hálószobájuk volt, szerelmes polgári házastársak régi szokása szerint. Csak
                        éppen a két ágy nem volt egymás mellett, hanem a nagy, színes üvegablak
                        mellett jobbra-balra, két félkörös falmélyedésben, mindegyik külön alkowban,
                        amelyeket brokátfüggöny - főhercegi műkincs - gazdag drapériája tett puha
                        kis fészekké.</p>
					<p>Ágnes kinyujtózkodott az ágyban és lehúnyta a szemet. Arra gondolt, hogy
                        holnap vagy holnapután meglátja a Péterffyeket, mert útközben néhány napot
                        Budapesten töltenek, hogy a gyerekek megismerjék a várost. Most már Gyula
                        bácsi is ott él a család krónikása, a genealógus, akivel évek óta sűrű
                        levélváltást folytat. Ki fogja vallatni. Elkéri tőle családtörténelmi
                        munkáját, amelyen tíz év óta dolgozik. Istenem, mennyi féltve őrzött,
                        elfelejtett és letagadott, régen is csak fülbe súgott, vagy csak papoknak
                        meggyónt, főúri szalónokban becsületszó alatt továbbadott regényes adat
                        lehet az ő kéziratában! Micsoda bánya! Mennyi hősi kaland, nagyúri bűn,
                        szerelmes botlás, nagylelkű tett és kicsinyes szándék, gyerekes hóbort és
                        ostoba rögeszme lehet a bánya fenekén! Oh, ha ő egyszer leszállhatna abba a
                        bányába! A Péterffy-Grónay családnak, amelyben oly sok az összeházasodás,
                        viharos multja van, csak eltitkolják, mert restellik a hiú és szégyenlős
                        utódok. Gyula bácsi egyszer azt írta neki: a Péterffy-család olyan, mint a
                        tenger: szélességében és mélységében végtelen óceán; én el tudok igazodni
                        ezen a roppant vízen, amelynek sem előttem, sem a hátam mögött nem látom a
                        partját; felülete sima, mint a tükör és mozdulatlan, mint a Holt tenger
                        tükre; sűrű és nehéz ez a víz, egy-egy kis szellő meg sem tudja fodrozni,
                        csak a legnagyobb viharok alatt vet hullámokat, de akkor a hullámok az
                        egekig csapnak. Azonban a mélyben, a tenger fenekén állandóan dúlnak a
                        viharok. Ott egy elsüllyedt világ nyüzsög és én le tudok szállni a mélybe
                        is, de nem akarok lerángatni oda senkit, mert senkinek semmi köze a mi
                        életünkhöz.</p>
					<p>Hát a családtörténetben nem lesz szó efajta viharokról, sajnos. De neki Gyula
                        bácsi bizonyára elmond egyet-mást. Óh, minden Péterffynek megvan a maga
                        regénye, csak neki olyan untató és üres az élete! Most azonban elutazik
                        Olaszországba. Belenéz a világ, a nagy élet, a szépségek és bűnök ragyogó
                        panorámájába egy kis titkos kémlelőn keresztül, az ura háta mögül és
                        hálókocsi, képek, szobrok, régi paloták, tenger, kék égboltozat, milanói
                        Scala, római húsvét, mindezek izgató elképzelése közben úgy érezte, hogy na,
                        most nyílik meg számára a csodák kertje s most kezdődik az ő igazi
                        élete.</p>
					<p>Ágnes felemelkedett és tekintetével az urát kereste. Széles és fehér válláról
                        lecsúszott csipkés hálóinge és szabadon hagyta egyik mellét, amely
                        asszonyosan buja és gazdag volt, de amellett duzzadt és feszes, mintha nem
                        is szoptatott volna három gyermeket.</p>
					<p>András a pipereasztal előtt ült, a faligyertya alatt és egy vaskos könyvből
                        olvasgatott.</p>
					<p>- András! - suttogta az asszony.</p>
					<p>A férfi felriadt és szemérmesen kapta el tekintetét az asszony fehéren
                        villogó melléről. Ezt a mozdulatot Ágnes is észrevette és ijedten fedte be
                        magát.</p>
					<p>- András, maga a bibliát olvassa?</p>
					<p>- Igen.</p>
					<p>- Jőjjön, feküdjék le.</p>
					<p>András betette a könyvet és vetkőzni kezdett.</p>
					<p>- Nem tud aludni? - kérdezte feleségétől.</p>
					<p>- Tudja, min gondolkodom?</p>
					<p>- Hogy nem felejtett-e ki valamit a csomagolásnál.</p>
					<p>- Nem. Arra gondolok, hogy megkapja-e a kinevezését.</p>
					<p>Arról volt szó, hogy András beadta kérvényét a budapesti királyi táblán
                        megüresedett két bírói állás egyikére. Nem szívesen tette. Nem is tudta,
                        komolyan vegye-e a pályázatot; ő Máramarosszigeten szeretett volna maradni
                        élete végéig. A vadgesztenye-allée és a hozzátartozó kis kastély miatt. Úgy
                        gondolta, hogy a törvényszéki elnököt egyszer majd kinevezik táblai elnöknek
                        vagy kúriai bírónak s akkor ő lesz az utódja. De az elnök esküdözik, hogy
                        nem megy el sehová, írtózik a nagyvárostól, még az igazságügyminiszterségért
                        sem hagyná el izaparti gyümölcsöskertjét és itt akar meghalni, ahol apja
                        kincstári igazgató volt. András tehát beadta a kérvényt, mert akármilyen
                        gyönyörű a főhercegi kastély s a vadgesztenyés allée, a karrierjéről nincs
                        joga lemondani. Elmegy Pestre táblabírónak a családja kedvéért s aztán...
                        Aztán csak történik valami. Ha más nem, valami csoda. A kormány megbukik, a
                        főispán elmegy, vagy államtitkár lesz s akkor ő felajánlja szolgálatait...
                        vagy így, vagy úgy, de valahogy csak visszakerül az ő pompás kis kúriájába.
                        Most azt kérdezi tőle Ágnes, hogy mit gondol, kinevezik-e őt Pestre táblai
                        bírónak? Miért? Ágnes annyira odakívánkozik? Ágnes unatkozik?</p>
					<p>Kedvetlenül felelt:</p>
					<p>- Tulajdonképpen nem is valószínű.</p>
					<p>- Mi?</p>
					<p>- Hogy kineveznek.</p>
					<p>- Igazán? Félsz? Te! Ha akarod, én szólok a pesti Péterffyeknek.</p>
					<p>- Van is azoknak befolyásuk! - dörmögött a férfi. - A Péterffyek
                        letörtek.</p>
					<p>- Anyagilag igen. De befolyásuk van.</p>
					<p>- Nagyon rosszul tennéd - felelte András mogorván, de kissé
                        határozatlanul.</p>
					<p>Ágnes vérszemet kapott.</p>
					<p>- Úgyis meg kell látogatnunk Klemát - folytatta hirtelen. - Az esküvőnk óta
                        nem láttuk szegényt. Meg sem ismernénk, ha úgy véletlenül Pesten
                        találkoznánk vele.</p>
					<p>- Nyilván lármáshangú, őszfejű, szigorú vénasszony lett a boldogtalanból.</p>
					<p>- Legfeljebb tíz évvel idősebb, mint én.</p>
					<p>- De már ezelőtt tizenöt évvel olyan volt, mint egy huszárkapitány. Azóta
                        özvegységben élt, tehát most olyan, mint egy nyugalmazott táborszernagy.
                        Ismerem az efajta keserű matrónatípust.</p>
					<p>András nem szerette a Péterffyeket. Nem is igen ismerte őket. Ő korán
                        árvaságra jutott, valami családi alapítványból elvégezte a középiskoláit és
                        attól kezdve saját lábán járt, maga kereste kenyerét és soha egyetlen
                        Péterffynek nem volt a terhére. Rengeteg Péterffy élt pedig az országban,
                        közöttük jómódú, sőt gazdag emberek, vagy ha nem is gazdagok, de nagyon
                        befolyásosak és rettentően előkelőek. Grónay-rokon is volt vagy egy féltucat
                        család. Azokkal sem érintkezett. Zárkózott és gőgös lelke nem tűrte, hogy
                        mint szegény atyafit kezeljék, pedig nem is volt soha alkalma, hogy ezt
                        tapasztalja. Amit egyáltalán tud a két familiáról, azt is Ágnestől tudja.
                        Ágnes szenvedélyes levelező volt. Majdnem minden rokonnal megpróbálta a
                        barátkozást. A legtöbb nem is válaszolt soha. Ágnes azt mondta, hogy ez nem
                        gőg, vagy szeretetlenség, egyszerűen csak magyarok betegsége, lomhaság,
                        halogatás máról-holnapra, amíg csak el nem szégyenlik maguk és inkább úgy
                        tesznek, mintha a levél elveszett volna a postán. Csak Pestről jött néha
                        levél, Klema nénitől, aki úgylátszik, modern és friss szellemű asszony és
                        sok öreg írás Péterffy Gyula bácsitól, aki mindig családi krónikákkal és
                        genealógiai táblázatokkal kedveskedik sógorasszonyának.</p>
					<p>András nem kért részt ebből a családi barátkozásból, de nem is ellenezte.
                        Ágnes azonban tudta, hogy Klemát még András is csodálja és tiszteli -
                        titokban. Ezért most, ott a főhercegi ágyban, az utazás előtt nyiltan akart
                        erről a dologról beszélni.</p>
					<p>- Te most mindenkire haragszol. Pedig tudod, hogy igazságtalan vagy. Amikor
                        Klema ura hirtelen meghalt, egyedül maradt a kislányával...</p>
					<p>- Hogy is hívják azt?</p>
					<p>- Mária.</p>
					<p>- Hány éves lehet?</p>
					<p>- Huszonkettő... igen... hatéves mult, amikor az apja meghalt... nohát, Klema
                        maga sem volt még akkor harmincéves... és a saját kétezer holdjából a
                        boldogult Antal bácsi másfélezret már elusztatott... Szerencse, hogy
                        megmaradt az ugocsai szőlő.</p>
					<p>- Borzasztó, hogy ezek a Grónay-Péterffy-féle kiskirályok mind, hogy
                        elpocsékolták az ősi birtokukat! - fakadt ki felháborodva a törvényszéki
                        bíró.</p>
					<p>- De nagyeszű és nagyszívű legények, furcsa, kedves, gőgös, pompás figurák,
                        valóságos romantikus hősök voltak valamennyien.</p>
					<p>- Kártyások, szoknyavadászok, agarászó, borivó, lovagló, táncoló naplopók,
                        hetyke és szentimentális kamaszok még deres fejjel is, akik egész életükben
                        nem dolgoztak egy hónapravalót és nem kerestek annyit, mint amennyit egy
                        tisztújításon eltivornyáztak.</p>
					<p>- De Klema...</p>
					<p>- Klema néniről is azt mondják, hogy bogaras, különc, ellenszenves dáma. Hogy
                        amióta özvegy lett, Budapesten szállodát nyitott...</p>
					<p>Ágnes erre a kijelentésre sírva fakadt. Most már a könnyeivel akarta legyőzni
                        Andrást.</p>
					<p>- Szállodát nyitott? Jellemző, hogy mi külön-külön és egyetemlegesen mind
                        büszkék vagyunk a nevünkre, de azon túl egymás miatt akár rakásra
                        pusztulhatunk. Legendája minden családi ágnak, minden kis kúriának, minden
                        Grónaynak és minden Péterffynek van, nekünk, - úgylátszik - csak a
                        mendemondákban telik gyönyörűségünk, a valóságra nem vagyunk kiváncsiak
                        soha. Nem is ismerjük egymást, csak a gyászjelentésekből, amelyeken Gyula
                        bácsi szokta összeállítani a családfát. Klema néni például a legkedvesebb és
                        egyben a legpompásabb úri dáma, aki valaha élt. A megmaradt ötszáz holdjából
                        gyönyörűen fenn tudja tartani a Grónay-név fényes nimbuszát. A pesti kúria
                        valóságos családi azilum. Klema néni végtelenül szereti az atyafiságát.
                        Minden Grónay vagy Péterffy az ő házában száll meg, ha Pesten tölti a
                        farsangot, vagy odaviszi az ügyes-bajos dolga. Klema néni háza minden
                        rokonnak nyitva van és azért hálából Péterffy-szállodának csúfolja az
                        atyafiság.</p>
					<p>- Szép társaság lehet.</p>
					<p>- Ne bántsd őket, - könyörgött Ágnes. - Nem rossz emberek azok, csak
                        szerencsétlenek.</p>
					<p>- Ingyenélők, naplopók, rokonlátogató élősdiek - mormogta András, de
                        ellágyultan nézett maga elé. Ágnes ezt nem vette észre és halálra
                        rémült.</p>
					<p>- Igen - szepegte bűnbánóan.</p>
					<p>András meghatódott ezen a megalázkodáson. Hogy a szívéből feltörő
                        elérzékenyedést elpalástolja, hirtelen ráförmedt Ágnesre:</p>
					<p>- Igen? Nohát, nem szép tőled, hogy meg sem véded a fajtádat.</p>
					<p>- András! - rimánkodott az asszony és odabújt az urához.</p>
					<p>András szórakozottan megsímogatta.</p>
					<p>- Tiltakoznod kellett volna az ellen, hogy a Péterffyek élősdiek és a
                        Grónayak naplopók. Azt kellett volna mondanod, hogy tékozlók voltak ugyan,
                        de szépen éltek. Igazuk volt. Kiskirályok voltak. Nagy hitbizománynak
                        tartották az országot, amely holtig, sőt minden ivadékuk holtáig ellátta
                        őket azzal a csekélységgel, amelyre szükségük volt: étel-ital, négyesfogat,
                        hátasló, puska, bor, dohány, díszmagyar és egy kis költség követválasztásra
                        és lakodalomra... erről volt csak szó, csekélység az egész. Meg hogy nem is
                        volt miért gyötörni magukat, mikor az Úristen, egy külön Magyarok Istene,
                        úgyis mannával táplálta őket, amelyet kiapadhatatlan bőségben hullatott a
                        tejjel és mézzel folyó Kánaán földjére. Úgy bizony, valami effélével kellett
                        volna mentegetni őket, ha csakugyan szereted a Péterffyeket.</p>
					<p>Néhány pillanatig hallgattak. Aztán az asszony hirtelen megszólalt, mert nem
                        tudta, hogy az ura őszintén beszél-e, vagy gúnyolódik.</p>
					<p>- András, te nagyon rosszkedvű vagy és haragszol rám.</p>
					<p>- Felizgat ez az utazás. És a pályázat is. Restelném, ha mellőznének...</p>
					<p>Kicsit habozott, kicsit tusakodott magával, aztán felkelt az ágyból, a
                        feleségéhez ment és megcsókolta Ágnes forró ajkát.</p>
					<p>- Mindegy. Semmi sem fontos, csak hogy a gyerekek boldogok legyenek és mi
                        szeressük egymást, édes angyalom. No, most fordulj a fal felé és Isten
                        nevében aludjál szépen.</p>
					<p>- András, nagyon szeretlek - suttogta az asszony.</p>
					<p>- Én is! Jó éjszakát.</p>
					<p>- Nem, ne aludjál még. Gyere ide hozzám. Én olyan boldog vagyok. Csókolj
                        meg!</p>
					<p>- Holnap korán kell felkelnünk, szívem.</p>
					<p>- Mindegy. Én úgy szeretlek, András, hogy minden pillanatban meg tudnék érted
                        halni.</p>
					<p>- Édes!</p>
					<p>- Csókolj meg!</p>
					<p>És sokáig nem aludtak el aznap a bíró schönbrunni sárgára festett, duplatetős
                        kúriájában.</p>
				</div>
				<div type="chapter">
					<head>III.</head>
					<p>Három napot töltöttek Budapesten. Ezalatt kétszer voltak színházban,
                        beszaladgálták a múzeumokat, tavaszi felöltőket vettek Ágnesnek és a
                        gyerekeknek. Holtra fáradtak és a városból nem láttak semmit, mert folyton
                        zuhogott az eső. Harmadik nap elhatározták, hogy meglátogatják a
                        Péterffyeket.</p>
					<p>Az új tavaszi felöltők megjelentek Grónay Antalné Péterffy Klema múzeumuccai
                        palotája előtt. A bejáratnál megálltak és megcsodálták a nagy, szürke
                        saroképületet.</p>
					<p>- Gyönyörű! - szaladt ki Ágnes száján a bámulat, amelybe kevéske irigység is
                        keveredett öntudatlanul.</p>
					<p>- Kaszárnya - vonta vállát András - nem laknék benne szívesen.</p>
					<p>De őt magát is meglepte az előkelő és finom környezet. Ez - úgylátszik -
                        arisztokrata-negyed, mert Klema házának kapuja mellett kis portásfülke van s
                        a fülke ablaka alatt, az ucca aszfalt gyalogjáróján, aranyzsinóros kék
                        sapkában, komor fenséggel borotváltképű portás szívja a szivarját. Ezen a
                        környéken jó vidéki arcú mágnáscselédek üldögélnek székeken a paloták előtt
                        - halk, finom, árnyas, hűvös oázis ez a Szaharában - ahová a tikkadt,
                        piszkos nagyvárosi lihegésből, a pénz verejtékes hajszolásából, a nyomor
                        durva orgiáiból, a vagyon és a koldusszegénység orcátlan erőszakoskodásából
                        semmi sem jut el. Nagy, öreg hársfák jószagú koronái hajladoznak ki
                        kőkerítéseken át az aszfaltos gyalogjáróra. Kis gyermekek önfeledten
                        bámészkodnak el a mezítelen bronzszobrokon, a grófi kapuk fafaragásain és az
                        urasági hintó elhízott, nehéz lovai megtorpannak egy-egy ilyen nyitottszájú,
                        ibolyaszemmel ábrándozó emberke előtt. Kitér a hintó, az öreg kocsis
                        jóságosan mosolyog, a francia kisasszony felsikolt, a gyermek csodálkozik az
                        ijedtségen és természetesnek találja, hogy itt mindenki meghódol neki. Itt
                        szeretik, becézgetik, megtisztelik és védelmezik egymást, az emberek, mivel
                        hogy szeretetre, becézgetésre és védelemre jómódja és megelégedettsége miatt
                        senki sem szorult.</p>
					<p>A portás az első emeletre küldte a látogatókat. A lépcsőn piros
                        velourszőnyeg, a fordulóknál antik faragott fapadok a falmélyedésben.
                        Ólomkarikás, festett üvegablakokon át szűrődik be a tágas udvar
                        világossága.</p>
					<p>- Jó szaga van ennek a háznak - jegyezte meg Ágnes - igazi úri-szaga.
                        Péterffy-szaga. - Gyerekek, szépen köszönjetek.</p>
					<p>Kicsit megilletődve nyitottak be az előszobába. Vén inas fogadta s a hallba
                        vezette a vendégeket. Ott volt az egész család, éppen ebéd után való
                        feketéjüket szürcsölgették.</p>
					<p>Klema anyja, özvegy Péterffy Lőrincné volt a ház fejedelemasszonya. Gyula
                        bácsi leveleiből Ágnes már tudta, hogy Krisztina néni ura, tizenöt éve
                        halott, legidősebb fia volt a dunántúli oligarchának, Péterffy Imrének, aki
                        arról volt nevezetes, hogy egész életében nem aludt olyan házban, amely nem
                        volt az övé, nem járt, csak a saját fogatán, nem evett, csak a saját jószága
                        húsából s ha úgy fordult, hogy utaznia kellett, túl a birtokai és kastélyai
                        és falui határán, akkor megvette a házat, a szőlőt, a birtokot, ahol
                        megéhezett, vagy elálmosodott. Erre azonban ritkán került a sor, először
                        azért, mert a fél Baranyamegye az ő birtoka volt, másodszor, mert a
                        vármegyét nem hagyta el soha, harmadszor, mert ha egyik birtokáról a másikra
                        utazott, egész udvari kíséret, szekerek sora, valóságos gulya és birkanyáj
                        kísérte, mint a középkori fejedelmeket.</p>
					<p>Ágnes a híres mindszenti nábobra gondolt, akitől három fia: Lőrinc, Alajos és
                        Gyula egyenkint ötvenezer holdat örökölt a mult század végén.
                        Másfélszázezer hold! Egész kis királyság! De a fele erdő, a másik fele pedig
                        árterület, nádas, vadvizes, zsombékos ingovány, pompás vadászterületek,
                        amelyek ellátták a konyhát. Szántóföld csak a kastélyok körül és Mindszent,
                        Szentlőrinc, Bükkösd falvak határában, mindössze néhány ezer hold. Alajos
                        kapta Mindszentet, Lőrinc Szentlőrincet, Gyula Bükkösdöt, de most már
                        minden birtok idegen kézen van, csak a mindszenti kastély és park maradt meg
                        valahogy Alajos fia, Miklós birtokában. Azt is tudta Ágnes, hogy az öreg
                        nábob embergyűlölő volt és még a családja tagjait, még saját fiait sem
                        szívlelte maga körül. Lőrinc Pesten élt, Alajos Bécsben gárdista volt és a
                        boszniai hadjáratban, mint ezredes, Mária Terézia-rendet és báróságot
                        kapott, Gyula pedig a bükkösdi kastélyban remetéskedett.</p>
					<p>Ágnes körülnézett. Meglátta a ház fejedelemasszonyát.</p>
					<p>Lőrinc özvegyének, a hetvenhatesztendős szép, finom, fehérarcú Krisztinának
                        kissé meggyöngült a hallása, elhasználódtak az életerői, majdnem az egész
                        napot átaludta és leánya ebédlőjéből tolókocsin vagy hordszéken vitette
                        magát kis budoárjába. És élte a maga szép, halk, szelid és kényelmes úri
                        életét, szertartásosan és előkelően. Nem csodálkozott, sőt természetesnek
                        találta, hogy a ház mindig tele van vendéggel.</p>
					<p>- A rokonok rátalálnak egymásra - állapította meg gyengéd mosollyal - s jó
                        is, ha ebben a Babylonban összebújnak. A Péterffyek miért járjanak
                        szállodába? Hála Istennek, van itt számukra hely elegendő.</p>
					<p>Pedig a Péterffyek nem jószántukból népesítették be Klementina penzióját.
                        Háromfelől, Erdélyből, a Dunántúlról és a Felvidékről szállingóztak Pestre.
                        Különböző, furcsa és egymásnak idegen rokonok: de a története ugyanaz
                        valamennyinek. Gyakran hivatkoztak és többnyire nagyon büszkék szoktak
                        lenni egymásra, de megtörtént, hogy a legközelebbi atyafiak sem ismerték meg
                        egymást, ha Pesten az Uri-Casinóban, vagy a pártkörben találkoztak. Igaz,
                        hogy ez utóbbi helyen csak elvétve akadt össze két-két Péterffy-ivadék:
                        hagyomány volt a Péterffyeknél, hogy lehetőleg mindegyikük más-más politikai
                        pártban mentette a hazát. De az okok, amelyek ősi kúriájukból kimozdították
                        őket, majdnem mindig ugyanazok voltak. Néhány rossz esztendő, marhavész,
                        szárazság, áradás szeptemberben, korai fagy, a bérlő megszökik, az ötszáz
                        holdból lett kettő, a kettőből egy kis vidéki kúria, abból néhány év mulva
                        szerény kis nyugdíj a vármegyétől, egyszóval a Péterffyek felkerültek
                        Pestre, itt egy ideig előkelő hotelokban laktak, jártak a Casinóba és
                        lóversenyre, szorgalmasan kártyáztak, végül bekéredzkedtek Klementina
                        penziójába.</p>
					<p>Ott szépen kipihenték az életet.</p>
					<p>A mindszenti nábob második fia, Gyula, agglegény volt. A nyolcvanas évek
                        elején meg akart házasodni, de nagybátyja, Péterffy György baranyavármegyei
                        főlevéltárnok erről lebeszélte. Az öreg úr a saját élete tragédiáján
                        keresztül nézte a dolgot s öccsét könnyű volt a házasság tervétől
                        elriasztani. Gyulának azonban, mint agglegénynek is sikerült a vagyonát
                        eltékozolnia. Ezek után nem csoda, hogy bátyját egyebekben is mintaképül
                        vette: maga is archivárius és genealógus lett; nemesi oklevelekben őseit
                        kutatva, folyton a történelmi mult ködében járt-kelt tétován, régi
                        ismerősök, szomorú, de már megpihent és kiengesztelődött Péterffyek között.
                        Két éve lakik Klemánál s élete hátralevő részét a Péterffy-család
                        történetének megírására szánta.</p>
					<p>Utána jött Lajos, volt balpárti képviselő és földbirtokos, majd tavaly
                        megérkezett az áldott családi kikötő révébe Sándor is, a főszolgabíró.</p>
					<p>Lajos birtoka Erdélyben, Kolozs vármegyében, Kolozsvártól egy jó futamodásra
                        volt. Mindössze háromszáz hold, amely az apja nyolcszáz holdjából maradt.
                        Jött néhány rossz esztendő, négy-öt követválasztás, az erdélyi Péterffyek
                        mindig Kossuth pártján voltak, leégés, áradás, marhavész, korai fagy,
                        filoxera, bérlője megszökött, felesége meghalt, egyetlen fia Ákos most
                        készül az ügyvédi vizsgára s most itt van a Péterffy-penzió egy udvari
                        szobájában. De nem búsul a sorsán. Széles vállaival és zömök termetével
                        díszmagyarban nagyon hasonlít rablólovag és török-német-öldöklő őseihez és
                        rekedt, asztmás hangján mindig úgy dörög, mint aki mindenkiben kémet,
                        labancot, hazaárulót vagy bécsi lakájt sejdít.</p>
					<p>Annál szelídebb ember volt Sándor, a főszolgabíró, a rózsásarcú, kopasz
                        agglegény, a négyszögletesre nyírt, keskeny, ősszakállú császári és királyi
                        kamarás, az öreg dandy, akit finom öltözködése s jobb szemén csillogó
                        monoklija révén Pesten mindenki ismert. Neki is volt néhány holdacskája, de
                        jött a rossz esztendő, szárazság, áradás, követválasztás és tisztújítás,
                        némi uzsorakölcsön, egy-két kártyacsata... hiába, azért Péterffy volt ő is,
                        aranyos, hűséges, tisztaszívű magyar, finnyás ízlésű, nagyuras,
                        kormánypárti, de duzzogó hazafi, aki nem bocsátotta meg a vármegyének -
                        Szatmár vármegyének - a rokonainak, a magyaroknak s az Úristennek, aki a
                        magyarok gondját viseli, - hogy a legutóbbi tisztújításnál alispánnak nem
                        őt, hanem egy Újfalussyt választottak meg.</p>
					<p>Amikor Ágnesék beléptek a hallba, a Péterffyek egy percre elhallgattak.
                        Komoly, ünnepélyes, de feszes és várakozó állást foglaltak el a vendégekkel
                        szemben. Klema felugrott és megcsókolta őket.</p>
					<p>Gyula, az archivárius egy pillanatra eltünt s aztán pepita nadrágban, nagy
                        fekete aktatáskával a hóna alatt visszajött és szó nélkül odatelepedett
                        Ágnes oldalára. Úgylátszik, kevésbeszédű ember az öreg úr, csak írni szeret
                        véghetetlen hosszú leveleket.</p>
					<p>Ágnes ijedten nézte az öreg tudóst. Gyula a hetvenedik éve felé közeledik.
                        Nagyon magas és túlságosan sovány. A haja sárga, mint a régi oklevelek. A
                        bajusza is sárga. Szőke volt hajdanában, most olyan, mint a sár. Sem nem
                        hullik nagyon, sem nem őszül fehérre. A bőre ráncos, petyhüdt, fénytelen, az
                        is sárszínű és barázdás, millió ránc. Az egész ember száraz, vértelen,
                        sárga, ha kiegyenesedik vagy leül, szinte recseg, ropog, mint a pergament.
                        Orra lapos, széles. Szájában hamis fogsor, a fogai is sárgák, öreg, bő
                        zsakettja lötyög a testén, kockás, pepita nadrágja is ijesztően bő s mintha
                        egész üres volna. Ágnes úgy érezte, hogy Gyula már nem is ember, csak
                        állványa egy nagy fekete aktatáskának, amelyben évszámok és nevek és
                        családfák vannak elskatulyázva. Kétlábú, kétkarú, mozgó és beszélő nemesi
                        almanach, talán Kempelen Farkas állította össze...</p>
					<p>Ekkor a hall félköralakú emelvényéről felröppent egy finom, elhaló, de édes
                        csengésű hang.</p>
					<p>- Gyula, mondja el csak a vendégeknek, hogy levelet kaptunk Amerikából.</p>
					<p>Ágnes megrezzent. Az emelvényen ott ült a hetvenötéves Krisztina, minden
                        Péterffyeknek hódolattal körülvett nagymamája, alacsony tolókocsin.</p>
					<p>Ez a hetvenhatéves asszony még mindig szép volt és hófehér vékonyságában
                        mintha csupa lélek, emlék, sejtelem és titok volna. Fekete ruhája, fekete
                        selyemkendője, nagy, virágos selyemszövetű karosszékbe besüppedt fekete
                        felhő; arca lágy, fehér folt; kicsiny, keskeny, gyengéd, vértelen. Kék szeme
                        majdnem mindig lehúnyva. Amikor felvetette, kiragyogott az arca és lelket
                        kapott a fekete hullámok fölött imbolygó fehér felhőcske: öreg jóságos fehér
                        arcocskája.</p>
					<p>- Amerikából? - kérdezte gépiesen Ágnes.</p>
					<p>- A gróf írt - felelte kelletlenül Gyula...</p>
					<p>Ágnes emlékezett arra, hogy gyermekkorában sokat hallott a Péterffy-család
                        grófi ágáról, amellyel minden Péterffy és minden Grónay kötelességének
                        tartotta, hogy haragot tartson. Éppen meg akarta kérdezni, hogy melyik
                        grófról van szó, amikor újra felcsendült a nagymama hangja.</p>
					<p>- Hol is hagyta el az előbb? Családunk a XVI. században szakadt
                        háromfelé?</p>
					<p>- A tizenhatodik század közepén - ismétli Gyula, Péter volt az ősapánk.
                        Vissza tudnék menni egész a tatárjárásig, Béla király telepítéséig... sőt
                        tovább is, de ez nem érdekli magát...</p>
					<p>- Óh, óh, ha eszembe tudnám tartani...</p>
					<p>- Megírtam. A Genealógiai Közleményekben olvashatja.</p>
					<p>- Milyen érdekes! - ismételgette a nagymama különös, énekes hanghordozással,
                        amellyel a régi párizsi színpadi deklamációt utánozta, - a gróf melyik ágból
                        való?</p>
					<p>Gyula kedvetlenül válaszolt.</p>
					<p>- Ő is a Dunántúlról való.</p>
					<p>- Rokonunk nekünk?</p>
					<p>- Csak nemzetség szerint. - Vérség és egyházjog értelmében már nem.</p>
					<p>- Roppant érdekes. Boldogult fivéred, Lőrinc, szegény, jó uram, gyűlölte a
                        gróf édesapját. Azt is Tamásnak hívták.</p>
					<p>- A dunántúli ág főnemesi vonalán minden elsőszülöttet Tamásnak hívtak -
                        jegyezte meg Gyula.</p>
					<p>- Roppant érdekes! - csodálkozott Krisztina. - A gróf apja szép, finom,
                        osztrák gavallér volt. Titkos tanácsos, a Lipót-rend nagykeresztese,
                        aranygyapjas, a király sakkpartnere. Olyan szakállt hordott, mint Ferencz
                        József.</p>
					<p>Lajosból kitört az elfojtott ellenszenv.</p>
					<p>- Ferencz József-szakáll! Úgy van, az volt a tábornok úr őexcellenciája. Vén
                        roué, adósságcsináló, kártyás és házasságtörési botrányok hőse, Ferencz
                        József-szakáll! A fia sem volt különb.</p>
					<p>Krisztina legyintett a bal kezében tartott fekete selyem-legyezőjével. Azután
                        a kezéből hallócsövet formált és közelebb hajolt Gyulához.</p>
					<p>- Mit mondtál a fiáról?</p>
					<p>- Hogy az is léha, osztrák katonatiszt volt és semmi más - legyintett amaz
                        megvetőleg.</p>
					<p>Hirtelen megszólalt Lajos.</p>
					<p>- Kétes egzisztencia. Az apja muszkavezető volt és a grófi rangot
                        Metternichtől kapta. Hazaáruló.</p>
					<p>Lajos függetlenségi párti meggyőződésére költötte el a kis erdélyi birtokot.
                        Olyan is volt, mint egy pirosarcú, jótorkú, dühösbeszédű, de lágyszívű
                        negyvennyolcas kortes. Vastag bajuszát feketére festette, amitől tíz évvel
                        idősebbnek látszott. Rengeteget evett és derekasan ivott. Sokat köhögött,
                        asztmás volt és napjában többször kijelentette, nem is tudni, kire:
                        hazaáruló.</p>
					<p>Most a grófra és apjára értette, máskor csak úgy általánosságban. Gyakran
                        igaza is volt.</p>
					<p>Krisztinának fájt ez a gyűlölködő hang. Szelíden megintette őket.</p>
					<p>- A halottakat ne bántsátok. És bocsássatok meg az eleveneknek.</p>
					<p>- Megbocsájtok - dörmögte Lajos, csak ne tolakodjanak közénk.</p>
					<p>Ezt a nagymama nem hallotta és tovább fűzte a neki nagyon érdekes témát.</p>
					<p>- Tudja-e, kedves Gyula, hogy a tábornok Klementinát szerette volna
                        menyéül?</p>
					<p>- Klemát?</p>
					<p>- Igen. Őt szerette volna Tommyval elvétetni.</p>
					<p>- A fiával?</p>
					<p>- Akkor még dragonyoshadnagy volt Bécsben.</p>
					<p>Lajos közbeszólt:</p>
					<p>- Tolakodni próbált a Ferenc József-szakáll.</p>
					<p>Krisztina csendesen rázogatta a fejét.</p>
					<p>- Csak békülni, csak engesztelni. Követséget küldött hozzám, hogy szeretné a
                        fiát Klemicánkkal összeházasítani. A fiatal grófot 1889 december 29-én
                        láttam egy bécsi bálon. Égszínkék Waffenrockja volt és rózsás arca, mint egy
                        udvarhölgynek. Igen, igen ő volt, ugyanaz, aki most hazajön Amerikából. Hej,
                        hej, régi szép idők! Azóta már persze meglett ember lehet. Akkor karcsú
                        volt, szőke, leányos, ruganyos, alig valamivel magasabb a közepesnél. Kitűnő
                        táncos, nagyszerű lovas, mégis olyan törékenynek látszott. Még bajusza sem
                        volt. De szeretném látni!...</p>
					<p>A nagymama égre emelte a szemét. Olyan volt, mint egy imádkozó szent.</p>
					<p>Gyula likőrt ivott és az aktatáskájában kotorászott. Aztán Ágnes felé fordult
                        magyarázólag:</p>
					<p>- Arról van szó, hogy ez a Tamás gróf most levelet írt Amerikából. Haza akar
                        jönni. Elengedném neki. Soha életében nem volt úriember.</p>
					<p>Lajos epésen szidta a hazaárulókat.</p>
					<p>A nagymama egészen elsüllyedt az emlékeiben.</p>
					<p>- Megvallom, nagyon szeretném látni. Ismerem a történetét. És jól emlékszem
                        égszínkék Waffenrockjára. 1889... Még abban az évben, éppen Szilveszter
                        napján, meg is halt az apja, az aranygyapjas gróf. Bátyátok, Lőrinc, szegény
                        boldogult férjem, hallani sem akart a házasságról. A fiatal Tamás aztán egy
                        olasz marquise-t vett el feleségül. A marquise ragyogó, feketeszemű szépség
                        volt... túlságosan fekete volt a szeme... ti persze ezt nem értitek. A
                        marquise húszéves volt, a férje huszonnégy. Egy esztendeig tartottak a
                        mézeshetek... gyémántfekete, villámló, nagy szeme volt a marquisenek... nem
                        csodálom, hogy esztendő mulva megtörtént a tragédia. Sokszor elmeséltem
                        Máriának.</p>
					<p>Lajos meghökkenve kapta fel a fejét. Egészen belesárgult az ijedtségbe. A
                        nagymama füléhez hajolt:</p>
					<p>- Azt rosszul tetted, Krisztina. Máriának úgyis túlságosan izgatott a
                        fantáziája. Nagyon féltem őt a te regényes visszaemlékezéseidtől.</p>
					<p>Krisztina csendesen ingatta fejét.</p>
					<p>- Nem regény az, Lajos. Tamás, aki akkor kapta meg a második csillagot, egy
                        átvirrasztott éjszaka után, nagy kártyaveszteség terhével a lelkén,
                        mámorosan, fáradtan, ahogy déltájban hazavánszorgott, feleségét egy
                        diplomata karjai között találta.</p>
					<p>- Botrány - csattant fel Lajos hangja, mintha egy hordó tetején Tisza Kálmán
                        hazaárulásait szedte volna rendre követválasztáskor. - Bocsánatot kérek,
                        botrány és gyalázat. Remélem, a boldogtalan fickó keresztülszúrta a
                        paráználkodót?</p>
					<p>Ágnes szívdobogva leste a nagymama szavát.</p>
					<p>- Nem. Huszonnégyéves volt, karcsú, sápadt, ideges, rózsásarcú és kártyás és
                        aznap sokat vesztett. Fiatal életét attól kezdve, hogy kikerült a
                        Teréziánumból, asszonyok karjában, kártyabarlangok és hercegi szalónok
                        illatos fertőjében töltötte, együgyű volt, léha és ártatlan. És a helyzet,
                        amelybe most belesodródott, olyan volt, amilyenre sem az apja lakájai, sem a
                        nyelvmester, sem a hadapródiskola tanárai nem adtak útbaigazítást,
                        ennélfogva nem tudott felháborodni, megdühödni, csak zavarba jött,
                        elcsodálkozott, hogy ilyesmi is megtörténhetik, megijedt, megfagyott a
                        vére...</p>
					<p>- Undorító! - fakadt ki Lajos megvetéssel.</p>
					<p>- Ilyen szörnyűség láttára te, Lajos, kivégzed a bűnösöket. Elpusztítod őket,
                        mert hatalmad ellen fellázadt gyalázatos merénylőket látsz bennök.</p>
					<p>Ágnes arra gondolt, hogy András is így cselekednék.</p>
					<p>- Igazságot teszek...</p>
					<p>- És bosszút állasz. Mert sok a véred és gőgös vagy és önző.</p>
					<p>- Férfi!</p>
					<p>- Igen. De olyan is van, aki az ilyesmin annyira elszörnyed, hogy moccanni
                        sem tud. Nem érti, hogyan szakadhat rá ilyen förtelmes gyalázat. És úgy
                        tesz, mint a fiatal Tommy tette.</p>
					<p>- Gyáván megfutamodik.</p>
					<p>- Igen. Megfut az élet elől. Nem is jut eszébe, hogy kirántsa a kardját, mert
                        nem a bűn döbbenti meg, hanem a szerencsétlenség, amellyel a bűn
                        elborította.</p>
					<p>Ágnes elsápadt és a torkában érezte a szíve dobogását.</p>
					<p>- Megölni a házasságtörő némbert! - makacskodott Lajos. - Bocsánatot kérek,
                        lelőni, mint a kutyát!</p>
					<p>Gyula felhörpintett egy pohár konyakot, arcán megrándult az ezer finom ránc,
                        mintha mondani akart volna valamit, de aztán abbahagyta, hosszú, sárga,
                        csontos kezével legyintett egyet s újra visszamerült a XVI. századba, ahol
                        elhagyta az ősök felsorolását. Hangtalanul mozgott az ajka, ahogy a neveket
                        visszaidézte emlékezetébe.</p>
					<p>Krisztina pedig befejezte a kis gróf történetét.</p>
					<p>- Tommy elrohant és mellbelőtte magát.</p>
					<p>Ágnesnek kiszaladt a száján:</p>
					<p>- Szegényke.</p>
					<p>Aztán ijedten nézett az urára. András némán és mereven ült egy karosszékben s
                        tekintetét lassan körülhordozta Péterffyeken. Látszott, hogy nem nagyon
                        tetszenek neki.</p>
					<p>Lajos hirtelen fellobbant és Krisztina felé szócsövet csinált a
                        tenyeréből:</p>
					<p>- És te ilyeneket szoktál mesélni Máriának?</p>
					<p>A nagymama zavartalanul folytatta.</p>
					<p>- A kis gróf nem halt meg, felépült, aztán kiment Amerikába.</p>
					<p>- Kiszökött - javította ki Lajos. - Szégyelte a gyávaságát...</p>
					<p>Ágnes érezte, hogy elpirul és zavartan nézett az urára.</p>
					<p>Krisztina sajnálkozva tette hozzá.</p>
					<p>- Mi minden történhetett ott vele, míg milliomos lett a boldogtalan!</p>
					<p>- Bocsánatot kérek - hörögte Lajos meggyőződéssel. - Ez a legocsmányabb az
                        egész emberben. - És dühösen, kihívóan éppen Andrásra nézett, várva, hogy
                        ez a jött-ment rokon merészelne-e netalán neki ellentmondani?</p>
					<p>Lajos minduntalan bocsánatot kért, de ez a bocsánatkérés oly harsányul, oly
                        fenyegetőleg, olyan dühös türelmetlenséggel dördült el, mintha le akart
                        volna vele valakit gazemberezni. Valakit, vagy mindenkit, aki nem ugyanazt
                        gondolja, amit ő. A család ezt már észre sem vette. A bocsánatkérést, mint a
                        káromkodás egy különös és egyéni fajtáját ráírta Lajos vérmérsékletének
                        számlájára. Ágnes azonban megrezzent és aggódva nézett az urára. Nem
                        csodálta volna, ha András felugrik és segédek után szalad, hogy
                        provokáltassa a sértegetőt. De András, mintha nem is hallotta volna, hogy
                        mit beszélnek a Péterffyek. Ágnes, életében először, most úgy vette észre,
                        hogy az ura unatkozik.</p>
					<p>És igaza volt neki. András, az unalmas ember még soha nem unatkozott, de most
                        sűrűn és reménytelenül ásított nagyokat.</p>
					<p>Nem történt semmi. A társalgás elhalkult és Ágnes egyszercsak észrevette,
                        hogy a nagymama féloldalt hanyatlik a szék karfájára, kezéből kiesik a
                        legyező és csendesen elalszik.</p>
					<p>Ezen sem csodálkozott senki, csak bejött István, a komornyik és óvatosan
                        kitolta a szobából nagymama kocsiját.</p>
					<p>Klema gyengéd tekintettel követte a kocsit, míg csak el nem tünt a szárnyas
                        ajtó mögött.</p>
					<p>- István a nagymama dajkája - mosolygott Ágnes felé.</p>
					<p>- Hol szereztétek?</p>
					<p>- Sándor apjánál volt alispáni hajdu. Most az én cselédségem feje. Úgy
                        rendelkezik a szobalányokkal, szakácsnéval, inassal, bejáró asszonnyal és
                        mosogató leányokkal, mint egy udvarmester valamelyik püspöki aulában. Ha
                        Krisztina kikocsizik, úgy ül a kétlovas bérkocsi bakján, mint egy főhercegi
                        vadász, a nagymamát úgy hozza fel hordszéken a lépcsőn, mint egy hivatásos
                        ápoló, úgy szolgálja fel a feketét és a likőrt, mint egy angol inas.</p>
					<p>Ágnes elgondolkozott. Az ő apjánál is látott ilyen Istvánt. És eszébe jutott,
                        hogy a jó cselédben a mindentudó, önfeláldozó mentor, a teherhordó szamár,
                        a büszke családtag és az alázatos rabszolga úgy benne van, mint a felhőben a
                        záporeső. Csak akkor veszi észre az ember, ha megered, megáztatja,
                        fölfrissíti és termékennyé teszi a száraz parlagot.</p>
					<p>Ágnes aztán Klema leánya felől kérdezősködött.</p>
					<p>- Mária intézetben van, csak a jövő hónapban jön haza, de akkor aztán
                        végleg.</p>
					<p>- Diplomát szerzett?</p>
					<p>- Énekből és zenéből. Gyönyörű hangja van - felelt minden hiúság és öröm
                        nélkül Klema - jobb szeretném pedig, ha tanári vagy orvosi diplomája
                        volna.</p>
					<p>Ágnes szelíden felelt.</p>
					<p>- Ugyan, minek neki!</p>
					<p>- Az élet kemény, kegyetlen mostoha. Ki tudja, nem kell-e neki magának
                        megkeresni a mindennapi kenyerét?</p>
					<p>Ez a kijelentés Andrást, a bírót, aki sokszor mondta, hogy nemcsak Istvánnak
                        és Péternek, de Évának is diplomát kell szerezni, hirtelen rokonszenvre
                        hangolta Klementin iránt.</p>
					<p>- Derék úri asszonynak látszik! - mondta meggyőződéssel, amikor estefelé
                        elbúcsúztak a Péterffyektől és a Múzeum ucca sarkán villamosra szálltak,
                        hogy hazasiessenek a szállodájukba.</p>
					<p>- Derék emberek, aranyosak, kedvesek, te is úgy találod? - kérdezte Ágnes
                        hizelegve.</p>
					<p>- No, a férfiakat egytől-egyig félbolondnak nézem - válaszolta András.</p>
					<p>Aznap nem is beszéltek többet a Péterffyekről. Másnap találkoztak Ágnes
                        testvérével, Barnabással, aki boldogan ujságolta, hogy zsebében van a
                        hajójegy, amellyel négyhónapi utazást tesz a Földközi tengeren.</p>
					<p>- Mi meg Rómába megyünk - ujságolta szintén boldogan Ágnes.</p>
					<p>- Rómába? Veletek megyek. A hajóm két hét mulva indul Genuából. Két hetem
                        van, azt veletek töltöm. Pompás találmányom van, talán Rómában akad rá
                        vállalkozó. Esetleg az olasz kormánykörök...</p>
					<p>István, a legidősebb fiú égő kíváncsisággal érdeklődött a találmány iránt.
                        Barnabás, az óriás, térdére ültette a vékony, szőke, kékszemű Istvánt.</p>
					<p>- Fiam, ide figyelj! A jövő órája az elektromos óra. A kerekes óra pontatlan,
                        nyomorult, ócska kis szerszám. Háromszáz év óta áll, késik, se előre, se
                        hátra, egy tapodtat se haladt, megfeneklett és berozsdásodott. Szégyen és
                        gyalázat.</p>
					<p>- Gyalázat - rebegte István és tizenhatéves szeméből villamos szikrák
                        ragyogtak az elektromos óra elképzelésére.</p>
					<p>- Nos, olyan órát szerkesztettem, amelyet villamossággal lehet felhúzni és
                        igazítani. Ha rosszul jár az órád....</p>
					<p>- Öt perccel késik... - suttogta Istvánka és bérmálásra kapott ezüstóráját
                        kirántotta mellényzsebéből - tetszik látni, öt vagy hat perccel
                        késik...</p>
					<p>A kopasz, fekete óriás diadalmasan csapott Istvánka vállára.</p>
					<p>- Nos, fiacskám, jövőre már nem kell mást tenned, minthogy a falon lógó
                        készülék konnektorába néhány pillanatra beteszed az órádat és az
                        elektromos áram rögtön beigazítja a csillagászatilag pontos időre.</p>
					<p>István felujjongott és bámulattal nézte Barnabás nagy, csillogó kopasz
                        homlokát.</p>
					<p>Másnap együtt utaztak Rómába.</p>
				</div>
				<div type="chapter">
					<head>IV.</head>
					<p>“... Róma, nagyhét, húsvét!... nem tudom miért írom le ezeket a szavakat...
                        naplót írok... Az uram és a gyerekek itt alusznak az erkélyes szobában, a
                        meleg olasz éjjel belélegzik az ablakon, az uccán nyüzsög a világ minden
                        tájáról összecsődült nép, az egész emberiség egyetlen nagy, melegszívű
                        ünneplő család, ötszáz magyar zarándok, amerikai dollármilliomosok,
                        franciák, németek.... Tegnap megáldotta a világot a pápa, ó Istenem, én édes
                        Istenem, de gyönyörű mindez! Az uram kivitt bennünket a Szabin-hegyek alá.
                        Az Adria-vasúton szeltük át a Campagnát, másfélóra alatt egy Licenza nevű
                        kis faluba értünk, ahol ásatások folynak. András édes, drága ember, most is
                        olyan szerelmes vagyok bele, mint menyasszonykoromban, most, hála Isten, túl
                        vagyunk a gondokon, András táblabíró lesz, a magyar táblabíró nagy úr, finom
                        és előkelő pozíció, kis házunk van Szigeten, kertünk, szőlőnk és most itt a
                        Szabin-hegyek alatt így szólt hozzánk András:</p>
					<p>- Látjátok, Augusztus római császár korában ezt a dombot Mons Lucritilisnek
                        hívták s itt töltött harminc boldog nyarat a császár és Maecenas híres
                        barátja, Horatius.</p>
					<p>- Horatius! - kiáltott fel a nagy fiú, a hatodik gimnazista és nagyokat
                        kurjantott örömében.</p>
					<p>Boldogan nevettem, András szemében könny csillogott.</p>
					<p>- Ezután minden esztendőben teszünk egy-két külföldi utat. Jövőre
                        Spanyolországba, aztán Párizsba, aztán északra, majd Görögországba... vagy
                        ahogy akarjátok. Jövőre Péter is velünk jön, meg Éva is... mind együtt
                        járjuk a világot, ha Isten megsegít!</p>
					<p>Erre én is elérzékenyedtem. Jaj, de szép az élet! És olyan szerelmes vagyok
                        az uramba! Csak most tudom, mi a szerelem. Harmichatéves vagyok. Nekem nem
                        kell semmi más, csak ő és három gyermekem. Nekem beszélhetnek Pankhurst
                        asszony és a suffragettek! Engem nem érdekel a politika, Tisza István és
                        Kossuth Ferenc harca, mit bánom én az albán kérdést, én nem vagyok semmi,
                        csak egy boldog asszony. Istenem, ha nem szégyelném, leírnám, hogy mennyire
                        szerelmes vagyok az életbe, az uramba, a szerelembe. Gyönyörű húsvét ez...
                        néhány nap mulva lemegyünk Nápolyba... (igaz, Barnabás felszállt egy
                        Adria-hajóra, amely Nizza-Malta-Tunis felé megy). Hiába, nagy idők ezek, az
                        egész világ nyitva áll, nincs vám, korlát, országhatár, a tenger
                        valamennyiünké, az egész emberiség összeölelkezett, András azt mondja, hogy
                        a történelemben csak Augusztus korában volt erre példa, amikor az egész
                        kultúrvilág a rómaiaké volt... ma az egész világ a kultúráé és a
                        demokráciáé... Jaj, Istenem, de nagy szavakat írtam le, pedig semmit sem
                        tudok, csak hogy szerelmes vagyok és boldog és hogy örökké szeretnék
                        élni.</p>
					<p>Ezentúl minden húsvét napján bejegyzem ide a kis könyvembe, hogy mit hozott
                        nekünk az élet...”</p>
					<p>*</p>
					<p>Mire hazaértek, a máramarosi hegyek között is kivirult a tavasz. Édes,
                        langyos, illatos tavaszi levegő ereszkedett le a völgyre, amelyen a kis
                        város fekszik. A város végén a bíró kúriáját virágzó gyümölcsfák takarták el
                        az országúton járók tekintete elől. A vadgesztenye-allée világoszöld lombjai
                        közül rózsaszínű és fehér virágfürtök kandikáltak ki. A bokrok tele voltak
                        párzó énekes madárnépséggel, hajnaltájt valóságos koncertet rendeztek;
                        szerelmes fülemülék egész éjjel énekelgettek. A kaszinóba egyre kevesebb
                        ember járt; mindenki az izaparti külső kertekben töltötte szabad óráit. A
                        Malomkert mögött nagy pajtaszerű épületet ácsoltak: oda jön le nyaralni a
                        nagybányai festőiskola Hollósy Simon vezetésével. Orosz, német, angol,
                        francia festőtanítványokkal lesz tele az izaparti telep. Valósággal
                        nemzetközi társaság lesz, fiatal hölgyek és művésznövendékek bábeli
                        nyelvzavarban képviselik a nemzetek testvériségét. A művészet és a
                        szeretet, nagy világközössége ez - mondta patétikusan Barabás Kálmán megyei
                        főjegyző és Kricsfalussy Sándor, a város polgármestere megjegyezte:</p>
					<p>- Ebből magyar Münchent csinálunk. Kultúrpalotát építünk s a képtár alapja a
                        Hollóssy-iskola anyaga lesz. Meglátjátok, a képek, amelyeket most
                        fillérekért lehet megszerezni, egykor kincseket érnek.</p>
					<p>Összehívták a kultúregyesületet s elnöknek megválasztották Péterffy András
                        törvényszéki bírót, akinek drága képei, gyönyörű könyvtára és antik bútorai
                        voltak. A városka könyvkereskedője megrendelte a Kunst für Alle és a Studio
                        füzeteit s a Lübke-Semrau-féle művészettörténetet. Andrást aztán felkérték,
                        hogy olaszországi útjáról tartson vetítőképes előadást. Ágnesnek megdobbant
                        a szíve. Miért nem kérik fel őt? Ő olyan gyönyörű részleteket tudna
                        felolvasni a naplójából. De vele nem törődik senki. András soha sem engedte
                        meg, hogy érvényesüljön. De nem mert szólni, mert tudta, hogy András
                        mélységesen megbotránkoznék az ő irodalmi és szereplési ambicióján. A
                        felolvasásra egyébként András sem vállalkozott. Rosszkedvű volt. A
                        kinevezés késett. Nem is tudja, örüljön-e vagy bosszankodjék a késedelem
                        miatt. Titokban szinte vágyott a kudarc után, mert olaszországi útja után
                        mindennél erősebben érezte, hogy csak itt boldog, itt, a duplatetejű kis
                        kúria falai között. Ágnes azonban égő türelmetlenséggel várja az
                        előléptetést. Nem mer szólni, de láthatólag szenved a várakozásban. Mi ez?
                        Ágnes megpillantotta a nagy élet körvonalait és most talán úgy érzi, hogy
                        börtönbe van zárva és elsorvad ebben a száraz, kopár Szaharában?...
                        Úgylátszik, hogy Ágnes lelkét felkavarta és elégedetlenné tette a római
                        húsvét, a múzeumuccai Péterffy-ház, az olasz utazás, a gazdag, színes,
                        titokzatos nagyvilági élet sok benyomása és most unatkozik itthon. Ez
                        Andrást elszomorította. Leverten és mogorván járt a kaszinóba; a hivatalában
                        gépiesen dolgozott és sokszor hiábavalónak találta mindazt, amiért eddig
                        olyan őszintén és boldogan lelkesedett. Valami fanyar csalódást érzett a
                        lelkében; nem tudta volna megmondani, hogy miben csalódott; inkább attól
                        félt, hogy egyszer majd, amikor azt kellene éreznie, hogy szépen megoldott
                        minden feladatot, amit az életben kitűzött magának, akkor a feleségében, a
                        gyermekeiben, vagy magamagában, vagy talán az életben csalódni fog, vagy
                        egy napon észreveszi, hogy már csalódott is. Lehetséges, hogy Ágnes nem
                        találja örömét abban, ami őt, a férfit és a gyermekei apját, olyan
                        tökéletesen tudja boldogítani? A vadgesztenye-allée, a régi, finom, öreg
                        főhercegi kastély, a kis gazdaság, a kisvárosi béke, a csend, a nyugodalmas
                        élet, a máramarosi hegyoldalak, erdők, havasok, kirándulások, virágos
                        mezők, a pisztráng, a gyümölcsös, a piros Jonathán-alma, a téli szánkázások,
                        a vadászat, a jó zsíros birkasajt, a báránypaprikás... hát nem ez az élet?
                        Ágnes talán azt hiszi, hogy ezenkívül még egyéb is van, amiért érdemes élni?
                        Kár. Majd egyszer keservesen csalódni fog és az is nagy baj lesz, hogy
                        csalódni fog.</p>
					<p>Elhatározta, hogy mégis megpróbálja, hátha meg tudja vele szerettetni
                        Máramarosszigetet. Kocsit és két szemrevaló, gyorslábú lovat vásárol, ha nem
                        nevezik ki táblabíróvá. Pompás utazásokat fognak tenni a tükörsima
                        szerpentineken. A gyerekek is boldogok lesznek. Vagy, ha Ágnesnek jobban
                        tetszik, automobilt vásárol, olyant, amilyent a szolgabíró vett s Ágnes
                        megtanulja a kocsit vezetni. Azzal Szatmárba is el lehet látogatni. Úgy
                        érezte, hogy Ágnes is gyermek: az ő legnagyobb és legszebb gyermeke; neki is
                        kell, hogy játéka és öröme legyen. Nem szabad, hogy ráerőltesse a maga komor
                        és puritán életét. András megvigasztalódott az áldozatkészség és örömszerzés
                        előérzetében.</p>
					<p>Május végén döntött az igazságügyminiszter. A király egy pécsi törvényszéki
                        bírót és egy táblai titkárt nevezett ki Budapestre, - de Grónay Antalné
                        Péterffy Klementin nem hiába szólt a miniszternek, Péterffy Andrást is
                        kinevezték táblabírónak, csak otthagyták Máramarosszigeten.</p>
					<p>András boldog volt, mert ilyenformán kielégült a hiúsága is és nem is kellett
                        megválni a gesztenyefa-alléetől. Elérzékenyedve ölelte meg Ágnest és a
                        fülibe súgta:</p>
					<p>- Micsoda pompás megoldás! Ki hitte volna! Lásd, történnek még csodák!</p>
					<p>Ágnes alázatosan, engedékeny szívvel együtt mosolygott az urával.</p>
					<p>- Igen, így a legjobb - mondotta, hogy magát erősítse.</p>
					<p>Este, amikor lefeküdt, azt mondta Andrásnak, hogy fejgörcsei vannak.
                        Aszpirint vesz be, hogy a fájdalmai csillapuljanak. De hazudott. Nem a feje
                        fájt, hanem a szívét szorította össze görcsös fájdalom. És nem aszpirint
                        vett be, hanem veronált, hogy el tudjon aludni. Nem akart gondolkodni,
                        rögtön, nyomban, bután és öntudatlanul aludni akart. Hogy el ne szólja magát
                        és el ne árulja a szakadatlan, emésztő, elviselhetetlen sóvárgás unalmát.
                        Eddig csak csendesen és mélázva unatkozott; most lázadozva és türelmetlenül,
                        égő epekedéssel. Most már csak a veronál segített. Igen, azonnal el akart
                        aludni, mert kétségbe volt esve, hogy nem mennek el Pestre és rettentő önvád
                        és önutálat gyötörte, hogy ezen kétségbe tud esni.</p>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>I.</head>
					<p>Buzgón jegyezték be az abbaziai Hotel Quarnero törzskönyvébe: ...Péterffy
                        Andrásné Grónay Ágnes, királyi táblai bíró neje, Máramarossziget, leányával,
                        Évával, tizenötéves, I. emelet 15-16., balkon, másfél penzió, 15 korona,
                        külön reggeli és uzsonna 1 korona, fürdőszoba naponta 1 korona; érkezett
                        1915 március 15, ittartózkodás hat hét, 10% engedmény...</p>
					<p>Emberemlékezet óta nem kezdődött a szezón ilyen rosszul. A Quarneroban
                        mindössze tíz-tizenöt ember lézengett, az olcsó penziókban néhány tucat
                        sebesült katona, csaknem mind magyar, öreg házaspárok Budapestről és
                        Bécsből, a gyermekszanatórium üres, a bárkák üresen himbálódznak a
                        mesterséges kis öböl kőrakásai között, csak a hold, a víz, a lombosodó fák
                        és a lovranai piszkos kis olasz csemeték nem tudják, hogy milyen nagy baj
                        van a világon: - a hold ezüstös tányérja egykedvűen mosolyogva nézi magát a
                        selyemfényű vízben, dagály idején locsognak a habok, a lovranai gyerekek
                        krajcárt koldulnak és a fák dideregve reszketnek a hűvös tavaszi szél
                        símogatására.</p>
					<p>Ágnes, ahogy másnap kiment a balkonra, mégis könnyekre fakadt a boldogságtól.
                        És Évike, tizenötéves szíve rajongásával, szinte eszeveszett örömmel
                        csókolgatta édesanyja kezét, hogy elhozta ebbe a tündérbirodalomba.</p>
					<p>Ágnes nem jószántából jött, az ura és a vármegyei kórházigazgató küldötte
                        ide, mert naponta egy kis hőemelkedése van, ő is a háború áldozata, meghűlt
                        a menekülés alatt.</p>
					<p>A háború! A háború!</p>
					<p>Már sokszor el is felejti, hogy háború van, pedig igazán sokat tudna beszélni
                        a háborúról... Azaz, hogy semmit. Ha őszinte akar lenni, nagyon csalódott a
                        háborúban. Azt hitte, a háború annyit jelent, hogy a világ mind a négy
                        sarkán kigyullad, az égből tüzes eső esik, a folyók tele vannak vérrel és
                        véres iszappal borítják el a partokat, hogy lovak és ágyúk, szekerek és
                        hadtestek robognak keresztül a városokon és legázolják a polgárokat, katonák
                        gyilkolják az asszonyokat és gyerekeket, az uccákon mint az őrültek
                        jajveszékelve rohannak föl s alá a népek, vér és vér mindenütt, koporsók,
                        halottak, minden házból halottakat hordanak ki és a kapukon bekiáltanak a
                        sírásók: kinek van halottja, ki akar koporsót? Vagy ilyen a háború? Lehet,
                        hogy a harctéren, Galiciában, Belgiumban, Belgrád és Párizs körül ilyen...
                        De neki egész másféle háborúja volt Az ő háborúja azzal kezdődött, hogy
                        tavaly május végén András egy erdei kiránduláson meghült és
                        mellhártyagyulladást kapott. Éppen akkor csapolták először szegényt, amikor
                        a háború kitört. András majd megfúlt a csapolás után, olyan rohamosan tódult
                        be a levegő a gennyes savó helyébe... a műtétet nyomban abbahagyták és a
                        kórházi igazgató maga is megijedt. András percekig fuldokolt s amikor
                        magához tért, első szava az volt:</p>
					<p>- Rettenetes, hogy én nem vonulhatok be!</p>
					<p>Még sokáig kellett reszketnie András életéért. Nem volt étvágya, nem tudott
                        megerősödni, fuldoklási rohamai voltak, láz gyötörte. Sokszor maga is
                        kétségbeesett, a gyerekeit csókolgatta és fennhangon, panaszosan,
                        szívszaggatóan olvasta Jób könyvét a bibliából.</p>
					<p>Ezalatt emberek jöttek-mentek a házban, beteget látogatni, vígasztalni,
                        szórakoztatni jöttek, de mindig és mindenki a háborúról beszélt, a hadi
                        jelentésekről, a monarchia jövőjéről, az oroszokról, akik iszonyú tömegekben
                        jöttek s már benn voltak Galiciában. Ez aztán úgy felizgatta Andrást, hogy
                        néha ájulásba esett. De azért az emberek nem tudtak egyébről beszélni, mint
                        a háborúról, az orosz gőzhengerről, a sebesültszállító vonatokról és
                        Galiciáról, meg a ruténekről, akik között minden második ember áruló és
                        kém.</p>
					<p>András hetek óta hanyatt és a baloldalán feküdt, mert csak a jobb tüdejével
                        tudott lélegzeni. Állandóan harminckilencen felül volt a hőmérséklete, de
                        senki sem törődött ezzel, hanem a rutén árulókkal, akik templomtornyokból
                        adtak jeleket az ellenségnek s a hegyek gerincén gyujtott máglyatüzekkel
                        mutatják neki az utat. A pincék tele vannak titkos telefonhuzalokkal, ámbár
                        rakásra lövik és akasztják a katonák a kémeket és árulókat. És Andrást
                        faggatták, vajjon itt Máramarosban is így viselkednének-e a rutének és
                        oláhok és zsidók, neki kell tudni a legjobban, hiszen ő vezette a skizma-pör
                        főtárgyalását. Csak ez érdekelte akkor András barátait, a városka
                        előkelőségét, az úri hölgyeket, akik azelőtt a szolgabíró titkos
                        legénylakására jártak... Csak kevesen voltak, akik András betegsége iránt
                        érdeklődtek, például a rutének, akiket a skizma-pörben enyhén és kegyelmesen
                        kezelt, azok szentképeket és olvasókat hoztak a lakására s a hosszú,
                        göndörtincses, sápadt, hajlotthátú zsidók, a zsidó bognárok, zsidó kovácsok,
                        zsidó bányamunkások, zsidó fiakkerosok, akik a tiszakarácsonyfalvi
                        csodarabbival imádkoztattak a bíróért. Andrást két hét mulva újra
                        megcsapolták s akkor András megkönnyebbült és kijelentette, hogy bevonul az
                        ezredéhez. És két hét mulva, csontig lesoványodva, magas lázzal, botra
                        támaszkodva, szédülve a gyengeségtől, égő fájdalmak között felöltötte
                        tartalékos hadnagyi ruháját és elutazott Kassára felülvizsgálatra.
                        Elkísérte. Kassa tele volt; minden szálloda zsúfolva; egy kis udvari szobát
                        kaptak valahol, valami találkaszállodában, ahol prostituáltak henteregtek
                        harctérre induló katonákkal. Borzasztó volt ez! A lányok is, a katonák is
                        részegek voltak és meg-megdöngették szobájuk ajtaját és trágár szavakat
                        kiabáltak be, mert azt hitték, hogy ők is csak azért vannak ott.
                        Bordélyházban érezte magát és a vékony falakon keresztül minden szót
                        áthallott, amit a párok össze-vissza kiabáltak; hallotta az ocsmány csókok
                        csattanását, a lihegéseket, a sikoltásokat, az ágyak recsegését,
                        pohárcsengést, kurjantásokat, kiöntött mosdóvizek loccsanásait,
                        káromkodásokat és a pénz fölött való végtelen veszekedéseket. És András nem
                        tudott elfutni, majdnem, tehetetlenül fetrengett a férges ágy szennyes
                        lepedőjén, büdös, penészes, nedves levegőben, hörögve és verejtékezve...
                        Vagy ez a háború?</p>
					<p>A másik oldalon levő szobából halk nyöszörgések és el-elcsukló férfizokogás
                        hallatszott át.</p>
					<p>- Nem, nem engedlek el - sikoltott egy fáradt, kétségbeesett, sírós női
                        hang.</p>
					<p>- Mennem kell. Ez a becsület.</p>
					<p>- De azt mondták, hogy csak két hét mulva...</p>
					<p>- Mindegy. Ha nem megyek, főbelőnek. Meghasad az agyam. Oh, miért is ismertük
                        meg egymást! - zokogott a férfi.</p>
					<p>Emlékszik, erre a néhány szóra ő is sírva fakadt. Hát ez a háború?</p>
					<p>Egyszerre újra feljajdult a női hang.</p>
					<p>- Akkor inkább haljunk meg együtt.</p>
					<p>- Jó, - mondta a férfi.</p>
					<p>- De előbb csókolj meg - könyörgött a nő. - Egy csókot, gyere hozzám,
                        szeress, ölelj meg, aztán ölj meg.</p>
					<p>Ágnes itt, a tenger fölött, a szálloda balkonján, a ragyogó kék ég alatt, a
                        hajnali szellő hűvös légáramlatában dideregni kezdett erre az emlékre. Akkor
                        is didergett és azt kérdezte a beteg Andrástól:</p>
					<p>- Mit kell itt tenni?</p>
					<p>András legyintett és nagy kínnal megfordult a másik oldalára.</p>
					<p>- Szemét nép - ezt hörögte puritán kálomista felháborodásában.</p>
					<p>- De szólni kellene a rendőrségnek.</p>
					<p>- Nem a te dolgod.</p>
					<p>Minden szóra tisztán emlékszik. Alig volt azóta nap, hogy végig ne gondolta
                        volna az egészet.</p>
					<p>- Mit kell itt tenni? - kérdezte aztán önmagától, többször egymásután.
                        Rendőrt hívni, betörni az ajtajukat, hazavinni a szerelmeseket, rábízni őket
                        hozzátartozóik gondjaira... persze, persze, ez volna a legtermészetesebb és
                        legrendesebb eljárás. De Istenem... ez sem olyan egyszerű... Mindenekelőtt
                        van-e mindehhez elég idő? Ha ő most lármát csap, berohan, a szerelmesek
                        észreveszik a közelgő veszedelmet és nyomban végeznek magukkal. Bizonyos,
                        hogy ez esetben menthetetlenül el vannak veszve, mert akkor már nemcsak a
                        szerelem kétségbeesése, de a botránytól való félelem is sietteti a
                        katasztrófát. Egyenesen belekergeti őket a halálba. Emlékszik, ezt gondolta,
                        akkor is reszketett valami ismeretlen izgalomtól.</p>
					<p>E pillanatban újra megszólalt a férfi:</p>
					<p>- Mária, az Istenre kérlek, esküdj meg, akarsz-e velem meghalni?</p>
					<p>Erős, elszánt és csengő női hang válaszolt:</p>
					<p>- Meg akarok halni!</p>
					<p>- De én nem akarok gyilkos lenni - nyöszörgött a férfi. - Ha te mégis úgy
                        gondolnád, hogy neked érdemes...</p>
					<p>- Nem érdemes.</p>
					<p>- Szeretsz?</p>
					<p>- Imádlak!</p>
					<p>- Esküszöl?</p>
					<p>- Esküszöm.</p>
					<p>Hallotta, ahogy odaát a szobában két test lezuhan az ágyra és két ajak
                        fuldokolva szívja egymás vérét. Ez a ziháló csend az ő idegeit is
                        keresztrefeszítette. Akkor érezte először, hogy háború van és a háború
                        borzalmasan izgató, mámoros, őrjítő orgiát jelent.</p>
					<p>- Nem félsz? - hörgött a férfi.</p>
					<p>- Siess, mert elájulsz - suttogta a nő. - Olyan hideg vagy, mint egy
                        halott.</p>
					<p>Nem bírta tovább. Elvesztette minden gondolkodó képességét, felugrott,
                        eszeveszett ijedtséggel kirohant a szobájából s azzal az ellenállhatatlan,
                        erős és dühös ösztönnel, amellyel más élete felett is őrködünk, feltépte a
                        szomszéd szoba ajtaját. Úgy esett be a szobába, mint egy kimerült menekülő,
                        akit halálra üldöznek.</p>
					<p>- Megálljának, hallgassanak meg, - lihegte kétségbeesve - az Isten
                        szerelmére, várjanak egy pillanatig!</p>
					<p>A szoba sarkában, rongyos viaszosvászondívánon, halálos borzalommal kuporgott
                        két majdnem meztelen fiatal teremtés. Egymás kezét fogták és könyörögve és
                        iszonyú szégyenkezéssel meresztették rá a szemüket. Aztán a férfi
                        feltámolygott.</p>
					<p>- Nem a háborútól félek én, nagyságos asszonyom - hebegte szörnyű zavarában,
                        - csak nagyon undorodom... Ez a mi nászéjszakánk.</p>
					<p>És igaza is lehetett neki, bár a boldogtalan olyan részeg volt, hogy alig
                        tudott állani a lábán. Ő is érezte a helyzet szörnyű tragikumát. Ilyen
                        nászéjszaka! A fiatal férj kénytelen idehozni ifjú feleségét, szajhák és
                        részeg katonák közé, piszokba, bűzbe, kloakába, véres és férges ágyba,
                        amelyben előtte röhögve hentergett két baka egy részeg uccalánnyal. Igen,
                        úgylátszik, hogy a háború prostituciót csinál a nászéjszakából a halál
                        árnyékában...</p>
					<p>Ágnes nem látta a tengert, nem látta most a zöld vízen úszó fehér vitorlás
                        bárkákat, nem érezte az erkély korlátján virágzó rózsák illatát, az orra
                        tele volt a kassai szálloda émelyítő alkohol- és pacsuliszagával, a fülében
                        trágár szavak zúgtak, látta a két félmeztelen embert a díván sarkában és a
                        foga vacogott az izgalomtól. Ez volt életének legrettenetesebb élménye s
                        most már, hiába, bevallja, minden este ezzel a pokolian buja emlékkel alszik
                        el, hogy álmában folytassa a szörnyűségeket.</p>
					<p>András már azért is haragudott rá, hogy beleavatkozott a szerencsétlenek
                        dolgába. András kérlelhetetlen volt. Undorodott attól a nyomorult embertől,
                        aki a haláltól való félelmében leitta magát és őrjöngő kétségbeesésében
                        öngyilkosságról beszélt eszét vesztett feleségével.</p>
					<p>Andrásnak talán igaza volt... András mindenkit a maga kegyetlen, de igaz
                        mértéke szerint mér és András félholtan támolygott másnap a bizottság elé. Ő
                        a kaszárnya kapujában várta. Andrást a felülvizsgálat után két ápoló
                        támogatta le a lépcsőn.</p>
					<p>- Mi történt? Behívtak?</p>
					<p>András arcát elöntötte a vér.</p>
					<p>- Dehogy. Az ezredorvos, akinek meg kellett volna vizsgálni, iskolatársam és
                        jó pajtásom volt.</p>
					<p>- És?</p>
					<p>- És ő nem vállalta a vizsgálatot. Azt mondta, hogy betegnek és
                        alkalmatlannak lát ugyan, de nem érzi magát elfogulatlannak.</p>
					<p>- Borzasztó nagyképűség. Valóságos gyilkos.</p>
					<p>András tiltakozott.</p>
					<p>- Igaza van neki. Ágyútölteléknek én is alkalmas vagyok. Meghalni én is ép
                        úgy tudok, mint akármelyik egészséges ember.</p>
					<p>- De nem tudsz verekedni!</p>
					<p>Hiábavaló volt minden, András igazat adott az ezredorvosnak. Jóbarátok,
                        iskolatársak, rokonok és elfogult emberek nem intézhetik el egymás között
                        azt a kérdést, hogy valaki meghaljon-e, vagy nem, a háborúban.</p>
					<p>Még egy halálfélelmekkel, gyalázattal és undorral teli éjszaka a
                        garniszállodában. De másnap rokkantnak nyilvánították Andrást és
                        elbocsátották a hadsereg kötelékéből... És azóta András mintha búskomor
                        volna, bujik az emberek elől. Pedig ő az egyetlen ember Máramarosszigeten,
                        aki nem bízik a győzelemben. Az egész város tele van diadalmámorral az első
                        naptól kezdve, de András mindig a fejét csóválja.</p>
					<p>- András, te ellene vagy a háborúnak? - kérdezte tőle egyszer négyszemközt, a
                        főhercegi szerető hálószobájában.</p>
					<p>András felháborodva tiltakozott.</p>
					<p>- Végig kell küzdeni ezt a háborút az utolsó csepp vérig. Ez a becsület.</p>
					<p>- De...</p>
					<p>- Te nem értesz ehhez.</p>
					<p>- De te azt hiszed...</p>
					<p>- Pszt. Erről ne beszélj senki fia előtt. A háborút nem fogjuk megnyerni. És
                        ha a hadvezetőség nem gondoskodik a Kárpátok megvédéséről, akkor egy napon
                        nyakunkban lesz az orosz és ágyúk bombázzák Pestet.</p>
					<p>András később bevallotta neki, hogy titokban levelet írt Tisza Istvánnak, a
                        miniszterelnöknek, s neki mint a máramarosszigeti egyház főgondnokának
                        figyelmébe ajánlotta a Kárpátok megerősítését. Ha ezt akkor megtudja
                        valaki, Andrást az egész város tébolyult és gyáva fontoskodónak tartotta
                        volna! Azóta ugyan kiderült, hogy neki volt igaza. De, úgylátszik, igaza
                        lehet Tisza Istvánnak is, aki saját kezével írt levélben megnyugtatta
                        Andrást, hogy Magyarország határait nem a Kárpátoknál, hanem a belga-francia
                        fronton és Párizs előtt védik... s a háború sorsa a nyugati harctéren dől
                        el...</p>
					<p>András most már nem nézi a haditérképeket. Végzi a dolgát, a gyermekeivel
                        foglalkozik és esténkint felolvas nekik a bibliából. Pedig már az első
                        hónapokban kisült, hogy a Kárpátok nem védik meg Magyarországot.
                        Máramarosszigeten már kozák lovak patkói csattogtak és a schönbrunni sárgára
                        meszelt kúria hálószobájában már orosz tábornok aludt...</p>
					<p>Ágnes az első napot azzal töltötte, hogy leveleket írt haza az urának. A
                        levelek hazugok voltak, mert tele voltak elégedetlenséggel és
                        panaszkodással; Ágnes magamagának sem merte bevallani, hogy sohasem volt
                        olyan izgatottan és vágyakozón boldog, mint most.</p>
					<p>Másnap megismerkedett egy öreg biztosítási hivatalnokkal és a feleségével. A
                        házaspárt először apának és leányának nézte... A férfi jóval a hatvanon
                        felül; haja, bajusza egészen ősz, hófehér szakálla hegyesre nyírott, mint
                        valami spanyol diplomatának.</p>
					<p>- Sebastiani Kamillo igazgató, nyugalomban, Bécsből, csókolom kezét.
                        Méltóságod engedelmével bemutatom a feleségemet.</p>
					<p>Kitünt, hogy az öreg úr spanyol származású, első feleségét már húsz éve
                        eltemette, a második 1906-ban halt meg tüdőgyulladásban, a harmadik - ez a
                        szép, karcsú, feketeszemű harmincéves hölgy - két éve él vele boldog
                        házasságban. Mindig együtt voltak. Sebastiani úr kissé rideg és pedáns
                        igazgató volt, a felesége ellenben csupa vágy, csupa élet, csupa szerelem és
                        egész fiatal lelkével imádta az urát.</p>
					<p>Ágnes zavarában csak annyit felelt, hogy ő nem méltóságos, a táblabíráknak
                        csak nagyságos a címük.</p>
					<p>Az öreg úr mosolygott és könnyedén legyintett. Mintha azt mondta volna: nem
                        baj, én öreg ember vagyok, én jobban tudom, hogy milyen címe van egy ilyen
                        gyönyörű és arisztokratikusan öltözködő dámának, itt, lenn, Abbáziában. A
                        felesége féltékenyen nézegette Ágnest.</p>
					<p>A háborúról nem sokat beszéltek. Mintha valami titkos megegyezés lett volna a
                        vendégek között, ezt a témát gondosan kerülték. Pedig mindenki a háborúért,
                        a katonákért, a győzelemért élt-halt, reménykedett és reszketett. Ágnes
                        magában bevallotta, hogy szinte szerelmes a háborúba. Bejárta a környéket,
                        sokat ringatta magát a hullámok hátán, örült a korai tavasznak, a
                        napsütésnek, a hadijelentéseknek és sokszor egész határozottan érezte, hogy,
                        igen, igen, most kezdődik el az ő igazi élete. Az élet. Amire érdemes volt
                        harminchat esztendeig türelmesen várni. Hogy mit hoz ez az élet, azt nem
                        tudta volna megmondani. Nem is volt programja. Csak hite volt, fanatikus,
                        fatalista, babonás hite. Nem tett egy lépést sem, de tudta, hogy az élet
                        annál jobban siet feléje. Mindenki leste az ujságokat, hogy a németek mikor
                        foglalják el Párizst, - Ágnes is ezt cselekedte. De érezte, hogy az ő
                        számára ennél fontosabb dolgok is történnek még a háborúban.</p>
					<p>A szálloda directriceje volt az egyetlen lélek Abbaziában, aki nem
                        lelkesedett a háborúért.</p>
					<p>- Ideje volna már igazán, hogy bevonuljunk Párizsba. Ha ez még sokáig így
                        tart, elpusztulunk valamennyien, - sopánkodott Péterffynének.</p>
					<p>- Kik? - kérdezte Ágnes.</p>
					<p>- Hát mi, szállodások.</p>
					<p>Ágnes egész lelkéből megvetette az önző, kufár lelket.</p>
					<p>- Látja, asszonyom, - mondta a szálloda directricejének - én nem haragszom a
                        háborúra, pedig nekem is kijutott a bajból. Bátyám a háború kitörésekor
                        éppen tengeri úton volt. Tuniszban rekedt, onnan elvitték Lyonba.
                        Internálták. Az Isten irgalma védje őt az ellenség haragjától. Én meg beteg
                        vagyok. Tavaly októberben betörtek az oroszok Máramarosba. Menekültünk.
                        Akkor naplót írtam ezekről a szörnyűségekről. Most is megborzadok, ha a
                        kezembe kerül. A menekülés alatt megfáztam nagyon. Tüdőcsúcshurut.</p>
					<p>- De itt a tengerparton majd kigyógyul szépen - vígasztalta üzleti hangon a
                        directrice. - Gyönyörűen süt a nap.</p>
					<p>- Még jó, hogy ez a kis tengerpart megmaradt nekünk, szegény betegeknek. Csak
                        eszükbe ne jusson az olaszoknak...</p>
					<p>- Isten ments! Ilyesmire gondolni is bűn.</p>
					<p>A directrice ezt mindennap elmondta, de Abbazia azért napról-napra
                        néptelenebb lett. Egyenként és lassan elszállingóztak a vendégek és az
                        ottmaradtak ilyenkor mindig aggodalmasan összenéztek.</p>
					<p>- Menekülés? Jönnek az olaszok?</p>
					<p>Mindenki tiltakozott ez ellen a feltevés ellen, Sebastiani úr közönséges
                        ijedt birkáknak minősítette a távozókat. Március végén már csak négy-öt
                        vendége volt a szállodának, amelyben Ágnes és kislánya lakott. Sebastiani az
                        utóbbi napokban kissé elkomorodott. A feleségét sokszor magára hagyta és
                        egyedül kószált a Lovrana felé vezető utakon. A szép feketeszemű fiatal
                        asszony emiatt gyakran panaszkodott.</p>
					<p>- Félek, hogy Kamillo megint valami jó fogást csinált.</p>
					<p>- Mire gondol? - kérdezte Ágnes.</p>
					<p>- Sok itt a csinos hadiszalma. És az asszonyok oly erkölcstelenek.</p>
					<p>Ágnes elnevette magát. Csodálkozva nézett az asszony szemébe. Mi ez?
                        Kegyetlen gúny vagy eszelős féltékenység? De aztán őszintén megesett rajta a
                        szíve. A fiatal, szép teremtés szeméből kipottyant a könny.</p>
					<p>- Tudom, hogy mit beszélek. Ismerem Kamillot. Bolondja a nőknek. És sok pénze
                        van, asszonyom... és én tudom, hogy Kamillo szeretetreméltó és nem sajnálja
                        a pénzt.</p>
					<p>Ágnes nem tudta, hogy mit gondoljon efelől a szép és minden büszkeség nélkül
                        való asszonyka felől. Először azt hitte, hogy Sebastianiné nem a férfit,
                        hanem a pénzt félti. De az a könnycsepp! A pénzt nem könnyekkel szokta
                        félteni az asszony, hanem dühvel és felháborodással. Ő pedig, úgylátszik,
                        alázatosan és őszintén kínlódik. Ez a szerelem kezdte érdekelni.</p>
					<p>Abbáziában már alig volt néhány tucat vendég. Agglegények, sebesült, beteg
                        tisztek, szalmaözvegy asszonyok, önkéntes ápolónők, vöröskeresztes
                        úrilányok, kéteshírű és kétes magaviseletű színésznők ténferegtek fel-alá a
                        parton és éjjel ki-besurrantak egymás szobájába. A szállodák személyzete sok
                        pikáns történetet fecsegett futó viszonyokról és titkos mulatozásokról.
                        Nappal azonban mindenki horgolt és kötött. Ágnes csak lézengett közöttük s
                        éjjel a kassai hotelszobáról álmodott. Emiatt reggel kimerülten ébredt és
                        alig tudta vonszolni magát.</p>
					<p>Egy este Sebastiani sötét arccal járt-kelt a Quarnero halljában.</p>
					<p>Ágnes megszólította:</p>
					<p>- Rosszkedvűnek látszik.</p>
					<p>- Ah! - recsegett az öregúr asztmatikus hangja - hitvány, komisz népség!
                        Hencegő, oktalan, hányiveti fickók!</p>
					<p>- Kikről beszél?</p>
					<p>- A katonákról. A fiatalokról.</p>
					<p>Ágnes csodálkozott.</p>
					<p>- Ők a mi hőseink!...</p>
					<p>Sebastiani gorombán félbeszakította:</p>
					<p>- Eh, hősök! Hagyjuk, méltóságos asszony, a frázisokat. Éretlen tacskók, ez
                        az igazság. Most kaptam levelet.</p>
					<p>- Kitől?</p>
					<p>- A fiamtól.</p>
					<p>- Nem is tudtam.</p>
					<p>Sebastiani elpirult.</p>
					<p>- Hát persze, elfelejtettem. Virgil. Akasztófáravaló himpellér, ördögadta
                        kölyke.</p>
					<p>Másnap Sebastiani felesége elmondta Ágnesnek, hogy az öregúr első
                        házasságából való fia, Virgil, huszonnégyéves orvostanhallgató, akit nagy
                        protekcióval eddig Bécsben tartottak valamelyik hadikórházban, most a
                        frontra jelentkezett.</p>
					<p>Másnap híre futott, hogy egy főhercegasszony érkezik s a Vöröskereszt-egylet
                        javára gyüjtést rendez a vendégek között. Vele jön néhány mágnásasszony,
                        mint önkéntes ápolónő és Burmester, a híres hegedűművész. Hangverseny lesz a
                        Quarneróban s a fenséges asszony szeretné, ha azon valaki a vendégek közül
                        felolvasna. A szálloda direktríszének eszébe jutott Péterffyné, aki azt
                        mondta, hogy naplót írt az orosz betörés alatt. Másnap megérkezett a
                        főhercegasszony, a Quarneróban szállt meg, Ágnest bemutatták neki s a
                        főhercegnő kérte, hogy vegyen részt az előadáson.</p>
					<p>- Én tartom az elnöki megnyitót, az osztrák Burmester hegedül, illik, hogy
                        egy magyar is támogasson bennünket a szent cél érdekében.</p>
					<p>Nem lehetett visszautasítani.</p>
					<p>Ágnes kikereste naplóját és kiválogatta a nyilvánosság elé való legérdekesebb
                        és legmeghatóbb részleteket. Át is dolgozta, kijavítgatta, néhol törölt
                        belőle, máshova pedig hatásos, szónokias, patétikus tirádákat illesztett
                        bele, mint egy iskolai dolgozatba vagy emlékiratba. Sokáig habozott, hogy a
                        kassai nászéjszakát belevegye-e a felolvasásba? Reszkető vágyat érzett, hogy
                        legalább röviden... de aztán elszégyelte magát. Istenem, azt még sem meri.
                        Munkaközben gyakran gondolt bátyjára, Grónay Barnabásra, akinek az
                        írásművészetét András sokszor kigúnyolta, de ő - lehet, hogy pusztán
                        testvéri elfogultságból - rendkívül nagyra értékelte. Kellemesen izgatta az
                        az elképzelés, hogy holnap délelőtt egy főhercegasszony és Abbazia minden
                        magyarul értő embere az ő szavaira figyel és ő valami aktív részt vesz ezzel
                        a világháborúban. És mindenki őt nézi majd, utána mindenki róla fog
                        beszélni, neve az összes bécsi és budapesti ujságokban olvasható lesz, talán
                        meg is hívják majd ide vagy oda, a főhercegnő felfedezi, megszereti,
                        társaságába fogadja és magával viszi - Istenem, hát mégis történnek
                        csodák!</p>
					<p>De közben majdnem kiugrott a szíve a félelemtől: mit szól ehhez András, aki
                        írtózik a feltűnéstől, a nyilvánosságtól, az asszonyok háborús
                        sürgés-forgásától, aki nem engedte meg, hogy önkéntes ápolónő legyen s tele
                        van rosszhiszeműséggel, gyanakvással és féltékenységgel... mit szól ehhez
                        András?</p>
					<p>Mindegy. A főhercegasszonynak nem lehet ellentmondani. Ágnes pompásnak
                        találta naplóját és feketeselyem toalettjét is, reggel húszszor
                        belepillantott a kéziratába s a nagy állótükörbe s a Quarneró dísztermében,
                        közvetlen a főhercegasszony megnyitója után, dobogó szívvel, mámorosan,
                        remegve a félelemtől és boldogságtól, elkezdte olvasni a naplót.</p>
				</div>
				<div type="chapter">
					<head>II.</head>
					<p>A teremben mindenki őt nézte. Az asszonyok gúnyosan, irígykedve, a férfiak
                        vakmerő nyugalommal mosolyogva, láthatólag sok érzéki kíváncsisággal.
                        Kislánya, a karcsú, nagyszemű, Boticelli-frizurás Évike a főhercegnő
                        mellett ült, mint kis udvarhölgy, komolyan, sápadtan, büszkén és
                        szégyenlősen.</p>
					<p>Ágnes olvasni kezdett. Eleinte megijedt, olyan idegenül csendült a hangja.
                        Még soha nem hallotta a saját hangját ekkora csöndben, ilyen nagy teremben.
                        Néha-néha felpillantott írásaiból és észrevette, hogy a férfiak arcátlan
                        nyiltsággal vizsgálják a dobogón nyugvó selyemcipős lábát. Zavarba jött és
                        a tizedik mondatnál kissé dadogni kezdett. Ezt restelte. Kezdte már
                        megbánni, hogy ilyesmire vállalkozott. Ha ezt András látná! Igaza van
                        Andrásnak, ez nem finom és előkelő dolog. Ez rovására megy a női
                        szeméremnek. Ideállni, magát mutogatni, magáról, családjáról,
                        gondolatairól és érzéseiről fecsegni: ez a lelkileg való levetkeződés arcába
                        kergeti a vért. Ez majdnem olyan, mintha testileg is meztelenül mutogatná
                        magát. Nem is hallotta már a saját szavát, nem is értette a saját mondatait,
                        csak gépiesen olvasott, olvasott s közben ájuldozott az izgalomtól és a
                        lelkiismeretfurdalástól. Úgy érezte, hogy ő most Péterffy András táblabíró
                        ellen súlyosan vétkezik. De ez a vétek lassan-lassan gyönyörűséget is tudott
                        adni. Elvesztette fejét, zúgott az agya és olvasott, olvasott és
                        gyönyörérzetek futkároztak idegeiben. A harmadik oldalt, ahol a menekülést
                        írta le, már önkívületben, elszántan, boldog extázisban olvasta Ágnes:</p>
					<p>- Kolozsvár, 1914 okt. 4. Tegnap hajnalban végre elindultunk. Az uram nem
                        jött velünk. De meg kellett ígérnie, hogy a főispánnal együtt ő is elhagyja
                        a várost, mihelyt Bothmer generális kihirdeti a közveszélyt. Én, a két fiú
                        és Évike lányom hajnali négy órakor már künn voltunk a pályaudvaron. A
                        gyerekek folyton Andrást csókolgatták, de nem sírtak, inkább idegesen
                        nevetgéltek, mintha örültek volna a kalandnak. Néha én is felkacagtam. Nem
                        is tudom, miért? Az állomáson tizenöt-húsz mozdony szorongott egymás
                        hegyén-hátán. A mozdonyok! Azóta számtalanszor látom álmaimban a kelet felől
                        menekülő óriás, komor, vasból való szörnyetegeket. Pirosszemű füstölgő
                        monstrumok ötpercenkint zúgva, zakatolva, fújva, pöffögve vánszorognak be az
                        apró állomásra. Egész vonatok csupa mozdonyokból. A gőz lecsapódik rajtuk,
                        mintha ijedtségtől, futástól, kifáradástól a homlokuk verejtékezne. Mindig
                        ezek az első menekülők. Mi ott, az ország keleti szélén, már tudjuk, hogy
                        ezt nehéz ágyúk, stratégiai visszavonulás, fejvesztett rohanás, füstölgő
                        falvakból elriadt menekülők, ordító csecsemők, imádkozó asszonyok és
                        káromkodó férfiak követik. Az egész falu künn van az állomáson. Fehér,
                        reszkető ajkak tátva maradnak, zavaros szemek bámulják a menekülő
                        mozdonyokat. Nem tudom leírni, micsoda látvány, amikor egy falusi állomáson
                        harminc mozdony ontja a füstöt, löveli a gőzt, rémíti az embereket, liheg,
                        bőg, reszket és fújja a sípját, mintha segítség után sikoltozna.</p>
					<p>Halálos csend támadt a Quarneró termében. A dolog nem érdekelte a
                        hölgyközönséget, de a fiatal és csinos önkéntes ápolónők irígykedve néztek a
                        felolvasóra. Ez az asszony kezd érdekessé válni! A férfiak barátságosan és
                        bután mosolyogtak. Ezzel mutatták meg fölényességüket és talán azt, hogy
                        őket sem a mozdonyok érdeklik, hanem a szép asszony áttüzesedett arca, a
                        lágyan zengő hang és a selyemharisnyás, formás, vékony bokák. Csak a
                        főhercegnő nézett ünnepélyesen és áhitatosan, mert ő egy szót sem értett a
                        magyar asszony nyelvén. Ágnes azonban mindebből nem vett észre semmit.
                        Felemelte hangját és kissé remegve az izgatottságtól, folytatta a napló
                        olvasását.</p>
					<p>- A menekülők félig igaz, félig hisztérikus félelemben fogant hírekkel
                        rémítgették egymást. Az ellenség átlépte a Kárpátokat! Borsán megjelentek a
                        kozákok! Bukovina felől éjjel-nappal dörög az ágyú! A járőrök harminc
                        kilométerre járnak a falutól! Meneküljön, aki tud! Az állomáson galiciai
                        zsidók, máramarosi oláhok, havasi rutének piszkos, izzadt, éhes, rémült
                        tömege nyüzsög. A marhakocsikban ember, tyúk, disznó, bárány, kanári madár
                        és macska békességben megférnek egymással, mint Noé bárkájában. Vasutasok
                        őgyelegnek a sinek között. A mozdonyok tüdeje zihál, mint a kifulladt
                        emberé. Mindenkinek a szeme - a mozdonyoké is - az áldott, biztos, gazdag,
                        oltalmat ígérő Magyarország felé néz. Egy rutén parasztasszony szentképet
                        árul és imádkozik. Teherben van. Könyörög, hogy vigyék el Pestre. Miért? Nem
                        tudja. Mindenki Pestre igyekszik, az az ígéret földje. Két öreg barátnőm,
                        aki velem együtt járják a háborús kálváriát, kezüket tördelve rimánkodnak:
                        üljünk fel már valamelyik mozdonyra. Mindegy, akárhová megy. Lehet, hogy ma
                        még menekülhetünk, de holnap már késő. Én is kezdek félni. Sokszor láttam,
                        hogy öreg barátnőim előre érzik a kicsíny és nagy veszedelmeket. Drága és
                        kényes életük folyamán idegeik megtanulták, hogy a baj mindig előre küldi
                        hírnökét. A fiatalok könnyelműek és elbizakodottak, nem tudják, hogy mit
                        jelentenek ezek a jelek. De az öregek megjósolják a haláleseteket és a
                        tűzveszedelmet...</p>
					<p>Ágnes szeme pillantása kislányára esett. Éva összekuporodva ült a
                        főhercegasszony mellett, gyermekesen, ártatlanul, de már kipirulva, mint aki
                        az anyja ünnepeltetéséből egy részt a maga számára könyvel el hiúságában.
                        Ágnesnek hirtelen eszébe jutott, hogy neki most szégyelnie kell magát a
                        kislánya előtt. Komolytalan, majdnem frivol, kihívó, kacér helyzetben
                        mutatkozik a gyermeke előtt, rossz példát ad neki, olyan impressziókat hagy
                        a lelkében, amelyek később... jaj, erre gondolni is fáj, most újra lelankadt
                        az önbizalma s már legjobban szeretné, ha túl volna a felolvasáson. Kissé
                        gyorsabban olvasta tovább;</p>
					<p>- Már csak Kolozsvár felé menekülhettünk. Féltünk, hogy Huszton előbb lesz
                        ott az ellenség, mint mi, menekülők. Milyen szerencse, hogy öreg barátaimra
                        hallgattam! A vonatunkat ágyúlövés érte. Három kocsi porrázúzódott és
                        nyolcvan ember véres roncsa maradt a sineken. Mi tovább nyargaltunk a
                        vasparipán. Alig beszélt valaki a három utolsó kocsiról. Mentünk, mentünk,
                        nyitott szénkocsiban, az éjszaka dermesztő hideg, az ég borult, sötét, sehol
                        egy csillag, egy lámpa, egy mécses, mintha meghalt volna az egész világ. Az
                        állomásokon utánunk özönlött minden: a mozdonyok - ezek a kehes, göthös,
                        izzadó vén acélkutyák - nyomunkba eredtek minden állomáson. És megmozdultak
                        a falvak és szekéren, gyalog, lóháton iramodott mindenki, amerre látott.
                        Sokan egyenesen az ellenség karjaiba. Magunkban hordoztuk a félelem
                        ragályát, mint a pestist és nyomunkban elveszett az emberek józan
                        elméje.</p>
					<p>Ágnes megint belepillantott a százfejű, sokszemű, furcsán vonagló, szélesen
                        elterpeszkedő hallgatóság kivilágított és mégis ködben úszó arculatába. És
                        most Sebastiani urat vette észre, mindjárt a második sor sarkán, amint
                        lelkesen és rajongva hallgatja és egyben majd elnyeli őt a tekintetével. Új
                        lapot fordított. Kissé habozott, hogy ne hagyja-e ki a következő részt, de
                        megijedt, hogy belezavarodik. Olvasta tehát:</p>
					<p>- A menekülők vonatából valahogy kiválogattuk és összeszedtük a holminkat.
                        Mindent ott hagytunk a kastélyban, ami haszontalan: arany- és
                        ezüstneműinket, csipkéinket, szőnyeg, függöny, selyem, bársony-limlomot, de
                        elhoztuk az ócska varrógépet. Hátha az szerzi meg majd a kenyerünket. Egész
                        nap künn voltunk a kolozsvári pályaudvaron. Utasok, hordárok, katonák,
                        menekültek, kereskedők, rendőrök nyüzsögnek, mindenki áldozata vagy
                        szolgája, vagy ura a háborúnak. A vonatok ki- és berobognak egy láthatatlan,
                        félelmetes hatalom intésére. Először egy sebesültszállító kórházi vonat
                        siklott be halk, szomorú lassúsággal. A mozdony szelíd, óriási igavonó állat
                        szolgálatkészségével szinte belopódzott a pályaudvarra. Fájdalmasan zihált,
                        mintha maga is súlyos sebet kapott volna a Kárpátokban. Oldalából ömlött a
                        gőz, mint a vér a meglőtt katona sebéből. Borzasztó volt ez a mozdony a maga
                        haldokló energiájával. Mint egy tagbaszakadt nagy temetési ló, amely
                        idomtalan hosszú, fekete koporsós kocsit vontat. A másik irányból német
                        mozdony szalad be a sineken. Tábornokokkal, vezérkari tisztekkel, polgári
                        adlatusokkal, diplomatákkal teli vagónjait gőgösen, dacosan, hangos
                        pöfögéssel vonta. Komoly volt és pompás. Ragyogott rajta a frissen csiszolt
                        réz, az acél, a vas. Alacsony kürtjéből ömlött a füst és beborította az
                        egész pályaudvart. Reszketett a benne zubogó gőz elemi erejétől, amely majd
                        szétfeszítette gigantikus acélbordáit a gépnek. Csak pár percig állott néma,
                        szerény, megrőkönyödött, itatásra, új szénre váró, rozzant társai között,
                        akiket lenézett, mint fejedelem az őt bámuló csőcseléket. Mire alaposan
                        megcsodálhattuk volna, már eliramodott. Oh, milyen más volt ez, mint az én
                        Galicia felől menekülő, kétségbeesett, zokogva ziháló mozdonyaim! Csak még
                        egyetlen vonatot vártam be. Fejem szédült a diabólikus zűrzavartól.
                        Felvirágzott, selyemkendőkkel és nemzetiszínű, szalagokkal ékes, hetyke,
                        finnyás, karcsú, legénykedő mozdony szaladt be az állomásra. Regrutákat
                        szállított a fővárosba. A legények kurjongattak, ittak, nevetgéltek, fel- és
                        leugráltak a kocsik lépcsőjéről s a mozdonyvezető mosolyogva gyujtott
                        szivarra, amelyet hadijelvényes ifjú uriasszony nyomott a markába. A mozdony
                        szeme mintha odakacsintott volna a menyecskére. Sustorgott, sziszegett,
                        hápogott, tüsszögött ez a mozdony, mint egy lump regruta táncos éjszaka
                        után. Szalagjai lobogtak a szélben, a füstje fehéren szökkent a magasba, a
                        lihegése olyan erőteljes, friss és boldog lihegés volt, mint egy szerelmében
                        kifáradt menyecskéé. Én már szinte tudok beszélni a mozdonyokkal.</p>
					<p>A hallgatóság megmozdult, hangosan helyeselt és tapsviharban tört ki.
                        Ágnesnek félbe kellett szakítania a felolvasást. A főhercegnő is szívélyesen
                        mosolygott és fehérkesztyűs kezével Ágnes felé intett. Éva arca csak úgy
                        lángolt. Sebastiani úr a felesége füléhez hajolt és az asszony szelíden
                        rázta a fejét. Vajjon mit mondhatott Sebastiani úr a feleségének? A
                        felvirágzott mozdony talán a fiát juttatta eszébe, aki nemrég ilyen vonaton
                        robogott ki az északi frontra? Ágnes új fejezetet kezdett.</p>
					<p>- Budapest, október 10. Végre Pesten vagyunk és elhelyezkedünk egy finom,
                        nyugalmas, fényűző szállodában. Ki-kijárok a Dunapartra, a Váci uccába, a
                        Sugár-útra, mint öreg tantejaim mondják régiesen és keresem a háborút. Nincs
                        háború! - rikoltozta felém a játszikedvű, napsugaras, piros Élet szája.
                        Autók száguldoznak és fiakkerok robognak, katonák parádésan, zászlósan,
                        zenével menetelnek, emberek cifrán kiöltözködve, mosolygósan, bizakodva és
                        elégedetten sétálgatnak, az asszonyok szoknyája ijesztően szűk és rövid,
                        arcuk kendőzött, nevetésük biztató és bátor. Mindenki az uccán van,
                        sürög-forog, ad-vesz, lohol vagy boldogan pihen a sikerein. A kávéházakban
                        zsúfolásig minden asztal emberrel, étellel, virággal, borral, dallal,
                        kacajjal, szerelemmel. Itt, úgylátszik, senki sem tudja, hogy a mi
                        vonatunkról három kocsit lelőttek az oroszok és nyolcvan ember vére festette
                        pirosra a sineket.</p>
					<p>- Budapest, október 12. Egy uccasarkon láttam az én rutén
                        parasztasszonyomat... Szentképeket árul. Megvékonyodott és csecsemőjét a
                        karjában tartja. Galiciai zsidók, máramarosi oláhok úgy ténferegnek a
                        Dunaparton, mint öreg, rezignált, nyugdíjas tábornokok győztes csata után.
                        Ezek is elfelejtették a három utolsó kocsit? Az ember sem a fájdalomban, sem
                        az örömben nem tud megsemmisülni. Kis kastélyom, bútorom, ezüstjeim, ruháim,
                        kertem, állataim, ki tudja, kinek a kezén pusztultak el mindörökre - s én
                        mégsem tudok egyetlen könnyet sem elsírni bánatomban. Nem tudok semmit, csak
                        örülni, hogy élek. Minden szálloda tele van menekülővel, mindenki otthagyta
                        a maga kis földi paradicsomát, minden Ádám és minden Éva jött-ment csavargó
                        lett ebben a kőrengetegben. És mégis, mintha sohasem lettünk volna ilyen
                        boldogok. Hallom, hogy a tél ráfeküdt az én kis máramarosi falumra,
                        kastélyomra, fenyőbokraimra s a hó tisztára mosta a kis állomást, amelyen
                        annyi vörösszemű, dübörgő, fáradt mozdony dúlt-fúlt azon a szörnyűséges
                        napon. A háborút is megdermesztette a tél s hallom, hogy a frontokon
                        elhallgatott az ágyúszó. Orosz generális lakik a házamban otthon,
                        Máramarosban s táncos teaestélyeket rendez szentpétervári kurtizánokkal. De
                        mégis boldogok vagyunk. Valószinűleg azért, mert nem ültünk abban a három
                        utolsó kocsiban, amelyet leszakított az orosz gránát...</p>
					<p>Újra felzúdult a tapsvihar. Ágnes azt sem tudta, hogy ezt illik-e
                        megköszönnie? Egy pillanatig az volt a szándéka, hogy feláll és meghajtja
                        magát. De ezt színészkedésnek és magához méltatlannak találta és elpirult,
                        úgy restelte magát. Sietve továbblapozott tehát:</p>
					<p>- Budapest, október 15. Itt Pesten vidám, farsang járja. Szinte sajnáltam,
                        hogy az uram visszautazott Máramarosszigetre. Az oroszok már az egész
                        országból kitakarodtak.</p>
					<p>- Éljen a hadsereg! Hoch Deutschland! Éljenek a mi hőseink! Hoch, hoch, hoch!
                        - tört ki az ujjongás a hallgatóságból.</p>
					<p>Ágnes egészen megzavarodott. Vajjon neki is kell most éljeneznie? Szerencsére
                        elült a zaj és Ágnes folytathatta.</p>
					<p>- Budapest, október 26. Csak egy félórát tudtam aludni az izgalomtól, de ez a
                        félóra is borzasztó álmokkal volt teli. Ott voltam a máramarosszigeti
                        állomáson. Néptelen volt, csendes, a váltóőr vastag farkasbőrbundában
                        álmosan szítta a pipáját. A főnök kutyája ugatott, a jelzőkészülék halkan
                        csengetett, az országútról szekér nyikorgása hallatszott, néha nagyot
                        dördült az ég, vagy talán ágyú a távolból. Ott sétáltam fel és alá a
                        perronon és vártam az uramat Oroszországból. Egyszerre vad robajjal
                        beszaladt az állomásra az égőszemű mozdony. A vonatvezető leugrik és
                        törülgeti a homlokát. Káromkodik. Aztán jön egy másik mozdony, sebesen,
                        zörögve, kattogtatva, lihegve, mintha elszökött volna a Pullman-kocsik elől.
                        Utána harmadik, negyedik, ötödik... az állomás már tele volt mozdonyokkal,
                        mind sóhajtott, lihegett, sikoltozott és - homlokát törülgetve és káromkodva
                        - mindegyikről leugrott a vonatvezető. Borzasztó volt ez. Meneküljön aki
                        tud! - kiáltotta egyszerre mind a tíz, húsz, ötven mozdonyvezető és én
                        beugrottam egy szénszállító kocsiba. Egyszerre benépesedett az állomás,
                        jöttek kocsik, szekerek, lovasok, gyalogosok a világ minden tája felől,
                        felugráltak a mozdonyokra és megindították a gépeket. Most már száz és száz
                        mozdony vágtatott felénk sűrű sugárban, jobbról, balról, egy roppant
                        félkörből, amely lánggal égett és füstölgött és sziporkázott. És a száguldó,
                        menekülő, bús, haragos, dühöngő mozdonyok valamennyiünket elgázoltak. Az
                        egész világ minden mozdonya felénk vágtatott és elgázolta egész szegény
                        Magyarországot, Milyen ostobák és gyerekesek az álmok. Ki fél ma már a
                        mozdonyoktól?...</p>
					<p>Újra felhangzott a taps és az éljen. Még csak két és fél oldal volt hátra a
                        naplóból. Ágnes most már sajnálta, hogy néhány perc mulva a végére ér. Olyan
                        jó volt így sütkérezni a figyelem, csodálat, melegen símogató pillantások,
                        dícséretek napsütésében. Új lapot vett finom, fehér kis kezébe, amikor a
                        szálloda szolgája óvatosan beosont a terembe, valahogy Sebastiani úr háta
                        mögé lopódzott és egy sürgönyt adott át neki. Sebastiani úr elolvasta és
                        lefordult a székről. Rettenetes izgalom támadt, az emberek felugráltak és
                        Sebastiani felesége sikoltozni kezdett. Az ünnepségnek hirtelen vége lett,
                        a főhercegasszony megölelte Ágnest és sietve távozott.</p>
					<p>Az orvos már csak az öregúr halálát állapította meg. Görcsös kezéből
                        darabokban szedték ki a táviratot, amelyben értesítették, hogy fia hősi
                        halált a kárpáti harcokban.</p>
					<p>Ágnes megragadta a kislánya kezét és szinte futva vonszolta magával, fel, a
                        szobájába. Ott az ágyra vetette magát és keservesen sírt.</p>
				</div>
				<div type="chapter">
					<head>III.</head>
					<p>Egész nap a szobájában maradt. Lelke fellázadt és gyűlölte magát, a sorsot,
                        még szegény Sebastianit is, aki őt ilyen tragikus iróniával tette szánalmas
                        és groteszk figurává.</p>
					<p>Éva is egész nap sirdogált. Neki is elrontotta ez a dolog minden örömét és
                        diadalmámorát.</p>
					<p>- Holnap hazamegyünk - toporzékolt Ágnes és azon kapta magát, hogy még a
                        kislánya ellen is keserűséget és haragot érez.</p>
					<p>- De anyukám! - rimánkodott a gyermek - apuka azt mondta, hogy hat hétig
                        maradunk.</p>
					<p>Ágnes szive összeszorult és borzasztó félelemérzet fogta el. Istenem, hogy
                        fog ő András szemébe nézni ezek után?</p>
					<p>Estefelé mégis lement a szálloda halljába, majd meglátogatta Sebastianinét. A
                        fiatal asszony félőrülten zokogott a holttest mellett és a haját tépte
                        fájdalmában. És átkozta az Istent, aki megengedte, hogy a népek
                        háborúskodjanak. Vérfagyasztó volt. Ágnes megrendült és vacsoráját
                        felhozatta a szobájába.</p>
					<p>Vacsora alatt bekopogtak hozzá.</p>
					<p>- A fenséges asszony kéreti méltóságodat.</p>
					<p>Ágnes sietve magára kapta estélyi ruháját és megjelent a főhercegnő
                        fogadószobájában.</p>
					<p>Félóráig tartott a kihallgatás. A fenséges asszony nagyon sajnálta a tragikus
                        esetet, de azt mondta, hogy ilyen a háború. Neki is egy öccse és két sógora
                        van a német főhadiszálláson. Ő pedig hónapok óta utazik, bár súlyos májbaja
                        van. A felolvasás azonban nagyon szép volt és ő szeretné, ha Bécsben vagy
                        Prágában is hallanák az orosz betörés történetét. Hadd lássák, hogy a
                        polgári lakosság milyen áldozatokat hoz a császárért és a hazáért. Lesz rá
                        gondja, hogy a fővédnök kitüntesse a felolvasót. Aztán a férj és a gyermekek
                        felől kérdezősködött. Kár, hogy Burmesternek, a nagy hegedűművésznek
                        elmaradt a száma.</p>
					<p>- Ismeri a művészt?</p>
					<p>- Még nem volt alkalmam.</p>
					<p>- No, ha eljön velem Bécsbe, ott meghallgathatja.</p>
					<p>Ezzel elbocsátotta.</p>
					<p>Ágnessel forgott a világ. Mi ez? Ő az udvarhoz kapott meghívást? Őt
                        besorozták a főhercegasszony kiséretébe? Mi ez? Hát eljött a csoda?</p>
					<p>Szobájában már várta a hercegasszony főkamarása. A vöröskereszt csillagát
                        adta át neki. Aztán kijelentette, hogy még soha életében nem hallott ilyen
                        magvas felolvasást s nem látott olyan gyönyörű gyermeket, mint őméltósága
                        kedves leánykája.</p>
					<p>Ágnes hebegni is alig tudott a boldogságtól. Amikor magára maradt, ölébe
                        kapta Évát és csókjaival majd megfojtotta.</p>
					<p>- Évikém, édes kis gyönyörű virágom, jaj de szép az élet.</p>
					<p>Boldog izgalmában felkapta a naplót és sebtiben itt-ott olvasgatni kezdte.
                        Csakugyan nagyon szép - állapította meg önelégülten, de egyszercsak
                        bosszusan rántotta össze a szemöldökét. Két oldal - Istenem, a legszebben
                        megírt két oldalacska - a szegény Sebastiani tapintatlan viselkedése miatt
                        olvasatlanul maradt. Arról volt ezeken a lapokon szó, hogy november elején
                        már ő is hazamerészkedett Máramarosszigetre.</p>
					<p>A vonat csak Királyházáig közlekedett. Onnan parasztszekéren igyekeztek
                        hazafelé. Jó tíz órai kocsiút, hegyen, völgyön, bércen, erdőn keresztül,
                        márványkemény, fehér szerpentinúton. Hideg volt és csendes, kihalt, gyászoló
                        volt minden. Az oláhok, rutének és zsidók már hazaérkeztek. A falvakban
                        tétován, tunyán, kiábrándulva néztek körül. Ez a háború?</p>
					<p>A kocsi vígan zörgött az országúton. A falu végén, karjait az ég felé emelve,
                        mint élő tilalomfa, útját állta a kocsinak egy asszony. A lovak felhorkantak
                        és gyökeret vert a lábuk a magas, sovány, eleven asszonyszobor előtt. Az
                        asszony pólyát tartott a karjaiban. Felvették a kocsiba, hátuk mögé
                        ültették.</p>
					<p>- Honnan jössz, menyecske?</p>
					<p>- Pestről.</p>
					<p>- Mit kerestél ott?</p>
					<p>- Menekültem. A gyerek ott született.</p>
					<p>- Most miért jössz haza?</p>
					<p>- A többi is hazajön.</p>
					<p>Ő volt a rutén asszony, aki szentképeket árult.</p>
					<p>Az anya lassan elszenderedett. Ők is elaludtak. Közben beesteledett és
                        megvakult az országút a sötét erdőktől s a felhős ég haragos éjszakájától.
                        Tébolyodott sikoltás ébresztette fel Ágnest. A rutén asszony leugrott a
                        kocsiból és futni kezdett visszafelé. Karjában a pólya üresen. Álmában
                        valahol kicsúszott belőle a gyerek. Többé sohasem látták a
                        szerencsétlent.</p>
					<p>Hajnal volt, amire hazaértek. A kis állomás helyén téglahalmaz, megfeketedett
                        gerendák, pernye, égetett bútorok omladéka, meggörbült acélsínek, rozsdás
                        vasdarabok, törött üvegek. Szemét, por, piszok, korom, sár.</p>
					<p>A távolból halk zakatolás. Gyenge robaj, a föld alig észrevehetőleg
                        megrezzent a lábuk alatt. Egy katonamozdony jött lassan, óvatosan
                        tapogatódzva, a hajnali szürkületben, hogy kinyomozza, meddig járhatók a
                        sínek. Kis, alacsony, szürke, páncélos mozdony volt, alig egy kis füstgomoly
                        röppent ki a torkán ütemes időközökben. Apró, ügyetlen, játékszerű kis
                        mozdony, de erős, köpcös, büszke és hódító volt a fellépése. A diadalt, az
                        életet, a feltámadást hozta.</p>
					<p>Ágnes szerette volna az esetlen és mégis gőgös kis vaskutyát homlokon
                        csókolni. A mozdony, a mozdony!</p>
					<p>Milyen kár volt, hogy ezt nem tudta felolvasni. Ágnes e pillanatban gyűlölte
                        szegény Sebastianit. Aztán azt kezdte sajnálni, hogy kihagyta a kassai
                        nászéjszaka borzalmas részletét. Az egészben ez lett volna a leggyönyörűbb.
                        Amint hogy az is volt. A két meztelen ember... a lányok... a trágár
                        szavak... a felfordult világ... Istenem, Istenem, de borzasztó volt... és de
                        kár, hogy egy kissé jobban bele nem nézhetett abba az életbe... soha, soha,
                        soha vissza nem jön az a szörnyű alkalom... Ágnesnek megint vacogott a foga,
                        fulladozni kezdett... levegőt, levegőt!... kifutott a szoba erkélyére.
                        Lenézett a szálloda parkjába. A hátsó lejárat előtt csukott teherautóba
                        akkor tolták be Sebastiani úr koporsóját.</p>
				</div>
				<div type="chapter">
					<head>IV.</head>
					<p>Ágnes április 28-án elutazott Abbaziából, de nem ment haza Máramarosszigetre.
                        András azt írta neki, hogy a magyar határ állandó veszedelemben van, a
                        Kárpátokban kétségbeejtő harcok dúlnak és nemcsak Uzsok felől, de a
                        máramarosi Borsa tájáról is mindennap megindulhat az orosz gőzhenger.
                        Addig, amíg a helyzet kitisztul, maradjon Pesten a Péterffyeknél. Ágnes nem
                        mert ellenkezni, de lelke mélyéig megdöbbent, hogy kis fiai nincsenek
                        biztonságban és talán egy második menekülés borzalmait kell átszenvedniök.
                        Féltette Andrást, mert biztosra vette, hogy az utolsó pillanatig őrizni
                        fogja a vadgesztenyefasort és Istenem, ki tudja megmondani, hogy melyik az a
                        bizonyos utolsó pillanat? Rohanni, repülni szeretett volna haza, mert lelke
                        tele volt önváddal, csömörrel s a vezeklés vágyával. Idegrendszere kimerült
                        az önálló asszonyi élet fáradalmaiban, amelyek után két hónappal ezelőtt még
                        oly szenvedélyesen sóvárgott. Odabújni András karjai közé és az ő tiszta,
                        férfias szerelmében megpihenni! Soha életében nem érzett olyan kínzó,
                        türelmetlen, szomjas epekedést András után, mint most, elcsigázva és szörnyű
                        álmossággal s unalommal küzködve a hosszú vasúti utazás alatt. Az is
                        nyugtalanította, hogy esetleg heteket kell tölteni a Péterffyek között.
                        Bizonyosra vette, hogy a háború a Péterffy-házat még zordonabbá tette s
                        irtózott azoktól a furcsa öregektől, akik folyton az élet csődjére és a
                        halálra emlékeztették s az egész háztól, ahol senki sem meri megtörni a
                        nyomasztó, félelmetes csendet és rendet.</p>
					<p>Így állított be Évikével a Péterffy-házba, de már az első pillanatban
                        megkönnyebbülten és megvígasztalódva lélegzett fel. A régi szertartásos,
                        kimért és nyomott hangulatnak híre-hamva sem volt ott. A háború a
                        Péterffy-ház lakóit felvillanyozta, vérüket pezsgésbe hozta, valamennyiüket
                        megfiatalította, mintha valami közös hősi elszántság és naiv lelkendezés
                        gyulladt volna ki a kifáradt, pudvás Péterffy-szívekben. Új, friss és üde
                        levegő áradt abban a merevformájú, ünnepélyes és kényelmetlen bútorokkal
                        tömött, borongós világítású, fehér stukkós, balkónos, sokajtós hallban,
                        amelyben a család találkozni szokott. Az egyik falon óriási katonai térkép
                        volt kifeszítve s azon gombostűk és apró zászlócskák jelezték pontosan a
                        hadállásokat. A vezérkari jelentéseket és a napi helyzetváltozásokat az
                        utólérhetetlenül választékos külsejű, selyemkörszakállas, monoklis Sándor
                        magyarázta a félköríves loggiában ülő nagymamának. Most éppen a
                        keletporoszországi harcokról volt szó és Krisztina nagymama kétszer is
                        megkérdezte az orosz sebesültek és foglyok számát. Félmillió ember, második
                        mazuri csata, Hindenburg, Tannenberg... Krisztina az arca elé tartotta
                        fekete csipkés legyezőjét és elpirult, valahányszor Hindenburg nevét
                        kimondotta. Most a gróf, az égszínkék Waffenrockjában csillogó, rózsásarcú
                        kis Péterffy Tamás alig került szóba; Krisztina nagymama napokon keresztül
                        újra és újra elmondatta magának a mazuri csata lefolyását s kijelentette,
                        hogy a borodinói ütközet, amelyet Tolsztoj oly szívdobogtatóan ír le, ehhez
                        képest gyerekes csetepaté volt. Sándor diadalmasan helyeselt, s magát is
                        valami győztes hadvezérnek érezte, mert ő volt az, aki a háború első napja
                        óta rendületlenül bízott a németekben. És Hindenburg esete olyan felemelő és
                        romantikus volt, mint egy hősi eposz, vagy történelmi dráma.</p>
					<p>- Hiába, fő az alaposság, mélység, számítás, matematika, absztrakció... vagy
                        azt hiszitek, hogy egy durva Blücher, egy hetyke Wellington, vagy még maga a
                        lángésznek kikiáltott Napóleon is tudott volna mit kezdeni a II. orosz
                        hadsereggel? Nem. Ehhez ő kellett. Becsületszavamra, ő. Tudós tanár,
                        preciziós gép, königsbergi akadémiai professzor (ne felejtsétek el, Kant
                        városa ez s van ennek valami szimbolikus jelentősége) éveken át
                        tanulmányozza a mazuri tavakat s kedve volna abba belefojtani vagy
                        százezerfőnyi ellenséget, amely botorul odamerészkedik. Ez a rögeszméje,
                        már-már bolondnak nézik, lassan emelkedik, nagynehezen tábornok lesz, de
                        nyugdíjazzák s amikor a háború kitör, lelkesen ajánlkozik szegény, de
                        megmosolyogják - veszitek észre, valóságos dráma? - aztán jön a
                        keletporoszországi debacle, egész Németország rémületben remeg, nincs
                        hadvezér, aki vállalkozni merne az oroszok feltartóztatására. Az egész
                        háború sorsa kockán forog, s ekkor - kétségbeesés, végső kapkodás -
                        kiszólítják hannoveri remeteségéből, mint ahogy tíz évi vergődés után
                        kirimánkodták sátrából a duzzogó Achillest...</p>
					<p>- Ah, Achilles, ez szép hasonlat volt, - pendült meg a nagymama vékonyka
                        hangja és legyezőjével elismerőleg érintette meg Sándor bácsi vállát.</p>
					<p>Hindenburg haditettei hónapok óta dobogtatják Sándor bácsi és Krisztina
                        nagymama szívét. Emellett minden balsiker, vereség, hibás taktika, minden
                        véráldozat feledésbe megy. Senki sem emlékszik már a kezdet szörnyű
                        kudarcára, a belgrádi, satanovi, lembergi csatákra, a franciaországi
                        vérfürdőre, az egész fegyverbíró, kombattáns sorkatonaság megsemmisülésére,
                        a száz és százezer fogolyra, sőt még Przemysl elestére sem. Ágnes is jókedvű
                        lett köztük, csak akkor döbbent meg, amikor a vacsoránál megjelent Klema
                        leánya, Grónay Mária és senkire sem nézve, megállt a haditérkép előtt. Gyula
                        bácsi megsúgta Ágnesnek, hogy Mária féléve asszony, de csak egyetlen napig
                        volt az ura felesége, az ura fogságba esett s Mária azóta búskomorrá lett.
                        Ágnes szívdobogva nézte a szoborszép asszonyt. Bámulatotkeltő volt már a
                        megjelenése is, valószínűtlen és látomásszerű s Ágnes alig jutott szóhoz,
                        hogy üdvözölje. Sokáig nézte, de Mária olyan merev, néma és szenvedő
                        mozdulatlansággal állt a térkép előtt, mint aki hajlandó volna akár a világ
                        végéig bámultatni magát. Először az lepte meg, hogy arcában a Grónay-jelleg
                        milyen keveretlenül és élesen válik el a Péterffy-típus alaptónusától. Bőre
                        - mint a Péterffyeké általában - túlságosan fehér, tejszínű és porcellánosan
                        áttetsző volt, s ez ellen a fehérség ellen szinte tüntetni látszott sűrű,
                        fekete szemöldök-íve és túlságosan piros, kicsattanó Grónay-ajka. De
                        legcsodálatosabb volt az arany színénél valamivel világosabb haja, az a
                        magdolnai szőkeségben ragyogó hullámos és sűrű és vékonyszálú selyemturbán,
                        amely fehér arcát bekerítette. Ágnesnek eszébe jutott, hogy ez az asszony
                        őrületbe tudja kergetni azokat a férfiakat, akik még innen, vagy már nagyon
                        is túl vannak a csalódásokon.</p>
					<p>Fürkészve, gyönyörködve, sokáig bámulta Máriát s minél tovább nézte, annál
                        jobban izgatta a fantáziáját. Mintha ezt az arcot - amelyet sehogy sem lehet
                        mással összetéveszteni - mintha ezeket a sötét szemöldököket, ezt a piros
                        szájat, ezt az egész puha és amellett mégis délceg termetet már valaha látta
                        volna. Hol? Mikor? Ezekre a kérdésekre nem tudott felelni. Talán
                        olaszországi útja alatt ötlött a szemébe valahol, Rómában vagy Velencében,
                        vagy talán csak valamelyik képtár faláról, valamelyik aranyrámás műremekről
                        nézett rá hasonló arc, nagy művész álma vagy csodaszép asszony portréja...
                        Ágnes hiába erőltette az emlékezetét.</p>
					<p>Végül mégis csak Ágnes indult meg előbb, hogy megcsókolja Máriát és
                        megkérdezze tőle:</p>
					<p>- Mit tudsz az uradról?</p>
					<p>- Semmit. Azóta semmit.</p>
					<p>És szótlanul kiment a hallból.</p>
					<p>Ágnes nem mert tovább kérdezősködni. Ágnes első nap a Péterffy-házban csak
                        pár idős hölgyet, három öreg embert, hadbavonult rokonok néhány fiatal
                        gyermekét látta s arra gondolt, hogy íme, itt van a tavasz és a tél, a
                        hajnal és az alkonyat, de a nappal, a férfi, az élet dereka hiányzik a
                        Péterffyek megritkult erdejéből, amely elterebélyesedett egész
                        Magyarországon.</p>
					<p>A háborúról beszélgettek.</p>
					<p>Ágnes, aki Gyula bácsi leveleiből jól ismerte a Péterffyeket, elámulva látta,
                        hogy a háború hogy kibékítette őket egymással. Ők, akik közdolgokban
                        évszázadok óta sohasem voltak egy véleményen, most egymást iparkodtak
                        felülmúlni a háborúért való lelkesedésükben. Gyula bácsi seregszemlét
                        tartott a rokonságban, hogy ki van a fronton. Aki nem volt ott, annak a neve
                        mellé kérdőjelet tett. Mintha ezzel kételkedését akarta volna kifejezni az
                        illető igazi Péterffy-voltában.</p>
					<p>Mindenki egyetértett abban, hogy a háború szent és megváltó sorsfordulatot
                        jelent a magyar történetben. Lajos, a negyvennyolcas kuruc és Sándor, a
                        finom és elegáns udvaronc, a császári és királyi kamarás kibékültek és
                        megfogadták, hogy az utolsó csepp vérig... Lajos, aki napról-napra pirosabb
                        és asztmatikusabb, azt mondta, hogy elvénhedt és dekadens fajtánk a háború
                        véres viharai között újjászületik és visszakapja hősi erényeit. Nem árt egy
                        kis érvágás... férfias harcok... Európa újra megismeri a magyar katonát és a
                        Habsburgok tanulnak valamit. A Habsburgokat most megint a magyar fegyverek
                        mentik meg, lehetetlen, hogy ezek után tovább is ellenálljanak a magyar
                        nemzet jogos követeléseinek, meglesz az önálló magyar hadsereg, az önálló
                        bank s az önálló vámterület és ez mindent megér. Ha a Habsburgoknak nem jön
                        meg az eszük, Vilmos császár fogja őket erre kényszeríteni. Lajos
                        megbocsátott Tisza grófnak is, a parlamentnek is, és elismerőleg beszélt a
                        szocialistákról. Azok is megteszik a magukét. Hiába, magyar embernek csak
                        meg kell hallani a csatakürt szavát... beszélhet akkor Marx és Lassale (ezt
                        a két nevet ismerte a szocializmus történetéből) - fűzte tovább a magyarok
                        dícséretét Lajos.</p>
					<p>Gyula most azon dolgozott, hogy összeállítsa a Péterffy-család katonáskodó
                        tagjainak névsorát. A XIV. századig visszamenőleg Gyulának pontos adatai
                        vannak. Most a törökök kiűzetésénél tart s eddig négyszáztizennyolc
                        Péterffyt számolt össze, olyant, akiket névszerint felemlítenek a háborús
                        oklevelek. És abból legalább ötven hősi halált halt.</p>
					<p>Klema nem szólt bele Lajos és Sándor viharos lelkendezésébe. Egyforma,
                        gondterhes és aggódó arccal ült az ebédlőnek használt hallban és
                        szorgalmasan olvasta az ujságok tudósításait.</p>
					<p>Ágnes észrevette, hogy Klemára minden Péterffy - asszony, férfi, aggastyán és
                        gyermek - egyforma áhitattal néz fel, de félnek is tőle, mint valami
                        kérlelhetetlen amazon-királynőtől, aki eszes és bátor, egyenes, őszinte és
                        mindig teljesíti a kötelességét. Neki sem hazudni, sem hízelegni, sem
                        imponálni nem lehetett, mert olyan tökéletes volt. És emellett ő a jólét, a
                        kényelem, az előkelő élet forrása, mindnyájuk hatalmas és gazdag mamája, a
                        rang, az igazságosság, a tekintély maga. Úgy érezte, hogy ő is fél tőle és
                        soha életében nem merne tőle Mária házassága felől kérdezősködni.</p>
					<p>Legtöbb bizalma a pepitanadrágos Gyula bácsihoz volt s másnap, amikor
                        véletlenül egyedül találta az ebédlőben, Máriáról kezdett vele
                        beszélgetni.</p>
					<p>- Egy pillanatig sem helyeseltem ezt a házasságot, - suttogta az öreg és
                        hamis fogsorait haragosan összekoccintotta. - Képzeld el, hogy történt. A
                        budapesti honvédhuszárezrednél szolgált egy Péterffy, - a felvidéki
                        Péterffyek közül, apja főispán volt Árvamegyében, őszintén megmondom neked,
                        nem is vagyok biztos a rokonságban, kellemetlen dolog, zavaros, homályos
                        leszármazás, tengernyi vesződségem volt a családfájukkal.</p>
					<p>- És? - kérdezte Ágnes türelmetlenül.</p>
					<p>- Nos, a tót Péterffyek csak másodosztályú Péterffyek, de Kálmán, a
                        huszárfőhadnagy, Kálmán meg éppenséggel nem tetszett nekem. Lump, kártyás,
                        hangos szoknyavadász - nem ez volt a baj. Nem ujság a családunk
                        történetében. De olyan kisasszonyos, finomka, fehérarcú, kékszemű, illatos,
                        karcsú, borotvált, - éppenséggel nem huszáros és nem magyaros jellem.
                        Tót.</p>
					<p>- És? - sürgette Ágnes.</p>
					<p>- Nos, idejárt a házhoz, szerelem, virág, kellemetlenség. Egyszercsak valami
                        nagy fegyelemsértés, az ipsét áthelyezték a négyes huszárokhoz. Boldog
                        voltam. Mária megszabadult. De Mária, - látod, milyen különös makacs,
                        zabolátlan és szeszélyes - éppen nem volt boldog. Intézetbe küldte az
                        édesanyja s ott is volt a háború kitöréséig, de utóbb kiderült, hogy onnan
                        folyton levelezett vele, kellemetlen dolog. Kitört a háború, Kálmán
                        bevonult, először a szerb harctérre vezényelték, azután Galiciába, résztvett
                        a lembergi csatában, megemberelte magát, meg kell adni, kétszer kitüntették,
                        a tót Péterffyek is csak Péterffyek, a vér nem válik vízzé, ha kissé zavaros
                        is, de majd elválik.</p>
					<p>- Mi? - kérdezte Ágnes.</p>
					<p>Gyula sárga arcán kaján mosoly és ezer ránc futott végig és titokzatosan
                        vonogatta a vállát.</p>
					<p>- Kálmán apja, az alsókubini főispán Thurzó Györgyig, a protestáns nádorig
                        viszi vissza a családfáját... nos, majd elválik...</p>
					<p>- Ah, - sóhajtott Ágnes és kétségbeesve nézett az öreg genealógusra. - Mi
                        történt Kálmánnal?</p>
					<p>- Tábori levelezőlapon megkérte Mária kezét.</p>
					<p>- És Mária?</p>
					<p>- Hazajött az intézetből s kijelentette, hogy ő Kálmán menyasszonya. Senki
                        sem mert neki ellentmondani. Végre is Kálmánnak már két kitüntetése volt s a
                        vér nem válik vízzé.</p>
					<p>E pillanatban Sándor és Lajos lépett a hallba.</p>
					<p>- Kálmánról beszélünk - jegyezte meg Ágnes, s remélte, hogy így hamarabb
                        tudja meg Mária tragédiáját. - Hogy került Kálmán Przemyslbe?</p>
					<p>- Ezt Sándor tudja - mutatott a monoklis Péterffy felé Gyula bácsi és a
                        tálalóhoz lépve konyakot töltött a poharába.</p>
					<p>Sándor a térképhez vezette Ágnest.</p>
					<p>- Látod, itt van Lemberg, tavaly szeptember 5-én volt a második lembergi
                        csata.</p>
					<p>- Ez volt a nagy lembergi vereség? - kérdezte Ágnes.</p>
					<p>Sándor sértődötten kapta fel a fejét.</p>
					<p>- Ki mondta azt neked? Badarság. Lemberget kiürítettük és stratégiai okokból
                        pompás rendben visszavonultunk. Becsületszavamra, roppant hadiművészet kell
                        ahhoz, hogy kellő időben, a kellő vonalra, harckészen, folyton nyugtalanítva
                        az ellenséget, stratégiailag visszavonjuk a hadcsapatokat. Ez történt itt
                        is. A csapatok Przemysl felé húzódtak s a 23. honvédgyalogosztály parancsot
                        kapott, hogy a várban marad.</p>
					<p>- Magyar katonák, Tamássy a vezér, erre büszke vagyok - hördült közbe Lajos
                        és széles mellét kifeszítette. - Az egész világ bámult azon a
                        hősiességen...</p>
					<p>- És Kálmán?</p>
					<p>- Ő is ott maradt a várban - folytatta Sándor. - Látod, itt van Przemysl, két
                        huszárszázad a négyes honvédekből s néhány ulánus a tizenegyedikből Tamássy
                        altábornagy mellett. Itt volt Kálmán. Az oroszok óriási túlerővel kezdték a
                        várat ostromolni. De emberükre akadtak Tamássyban. Október 4-én kirohanás...
                        nézd, itt van Maskovice, itt van a San folyó, itt van az ötven kilométeres
                        erődvonal - október 10-én a vár felszabadult.</p>
					<p>- Honvédek mentették föl - dörgött közbe Lajos.</p>
					<p>- Ekkor Kálmán szabadságot kapott. Hazajött és...</p>
					<p>- Határozottan magyarosabb és huszárosabb külseje volt már az ipsének - szólt
                        közbe Gyula, aki ezalatt két pohárkával hajtott fel a konyakból. - Kellemes
                        meglepetés volt.</p>
					<p>- Hős volt! - kiáltott Sándor - s boldogan öleltük keblünkre. Kijelentette,
                        hogy nőül veszi Máriát. Lótás-futás, diszpenzáció, kihallgatás a honvédelmi
                        miniszternél, úgy terveztük, hogy november 12-én lesz az esküvő, november
                        2-án parancs jött, hogy Kálmán azonnal menjen vissza Przemyslbe, távirat,
                        újból kihallgatás, Mária öngyilkossággal fenyegetődzött, minden hiába,
                        parancs, az parancs, első a becsület, a Péterffyek nem ismernek tréfát,
                        november 3-án megvolt az esküvő, délelőtt tízkor, tizenegykor indult a
                        vonat, Mária és... és... nincs tovább, igazi háborús házasság, eddig van,
                        így lett a háború asszonya Mária, mint annyi dicső martirelődje a
                        Péterffyek történetében. Büszke vagyok rá!</p>
					<p>- Borzasztó! - sikoltott fel Ágnes és megragadta Sándor bácsi karját. - Hova
                        kísérte el Mária az urát?</p>
					<p>- Kassára.</p>
					<p>Ágnes rémülten gondolt a kassai garniszállodában töltött éjszakára. Minden
                        összezavarodott az agyában s egy pillanatig nem látta sem a haditérképet,
                        sem a három Péterffyt, nem tudta, hol van, csak azt a kassai hotelszobát
                        látta, a halálravált fiatal párral, a majdnem meztelen asszonyt, aki -
                        szentséges Isten! - most már tudja, hogy miért volt oly ismerős Mária arca -
                        ...oh... ha csakugyan ő volt... a fejében minden összezavarodott, a saját
                        emléke, Sándor elbeszélése, az idő, a hely, a helyzet. Lajos asztmatikus
                        dörgő hangjára ocsudott föl:</p>
					<p>- Miért sírsz, Ágnes?... Bocsánatot kérek, magyar asszony vagy... háborúban
                        vagyunk, háború, háború.</p>
					<p>- Kellemetlen dolog... - dadogta Gyula és Ágnest megölelte.</p>
					<p>Ágnes hirtelen Sándorhoz fordult:</p>
					<p>- Mikor történt ez?</p>
					<p>- November elején. És november 11-én az oroszok már ismét körülzárták a
                        várat.</p>
					<p>Ágnes alig tudta összeszedni gondolatait. November elején... hála Isten... az
                        más, akkor nem Mária volt. András augusztusban vonult be Kassára... Mária
                        novemberben volt ott... de mégis borzasztó ez az egynapos házasság...</p>
					<p>Az öregek aztán elmagyarázták neki Przemysl ostromát, a körülzárást, a
                        kirohanásokat... az utolsó kirohanásban Kálmán is résztvett, megsebesült, az
                        oroszok kezébe jutott, azóta csak egy levelezőlapot kaptak tőle, megkésett
                        híradást még a várból, amelyben azt írja, hogy jól van, egészséges s a vár
                        bevehetetlen, bevehetetlen, bevehetetlen, háromszor egymásután írta, hogy
                        bevehetetlen, mintha gúnyolódni akart volna a boldogtalan. És utána ezt:
                        remélem, Mici, maga is bevehetetlen...</p>
					<p>- Kellemetlen dolog - dörmögte Gyula - tapintatlan, gyengédtelen és
                        izléstelen tréfa, nem úriember stílusa, nem csodálkoznék, ha kisülne, hogy
                        az elméje megzavarodott.</p>
					<p>- Ugyan, ugyan - szólt közbe Sándor - ez nem tartozik ide - s zavarában
                        monokliját háromszor is levette szeméről, hogy megtörölgesse.</p>
					<p>Ágnes mindebből már nem hallott semmit. Tízszer is elismételgette magában,
                        hogy ő augusztusban járt Kassán s Mária három hónappal később. Semmi
                        kétség, nem Mária volt az, csak egy másik Mária, talán éppen olyan finom,
                        tiszta, egynapos asszony, mint özvegy Grónayné, Péterffy Klema imádott kis
                        Máriája, akit az édesanyja éppen olyan szívszaggató fájdalommal eresztett el
                        a nászútjára... Ezek a lelkes, bolondos, egzaltált öreg gyermekek,
                        családtörténeten, vitéz katonaősökön, tannenbergi és mazuri dicsőségen,
                        honvédhősökön és szebb, jobb, boldogabb nemzeti jövőn kérődző együgyű
                        magyarok hogy lelkendeznek a háborúért... a háborúért, amelyről semmit sem
                        tudnak, amelyről, ha valamit meg akarnak tudni, forduljanak Máriához és a
                        többi száz meg ezer Máriához, akik máris elvesztették a maguk háborúját.</p>
					<p>De a világért sem merte volna ezt megmondani a Péterffyeknek. Csak arra
                        gondolt, hogy most már megérti Máriát, aki úgy jár itt közöttük, mint valami
                        alvajáró. Aki mindössze egy napig volt asszony, a szerelmet csak mint egy
                        szívdobogtató kalandot ízlelte meg, lélekben szűzen maradva, ijedten,
                        tétován, de valószinűleg kusza érzéki emlékek utóízével. Egyébként
                        visszaéli magát mindenkitől becézett, kényes, szeszélyes kislányos
                        szerepébe: az olyan kislányéba, aki csodálatos véletlen folytán bűn nélkül
                        megfürdött a szerelem kéjében.</p>
					<p>Ágnes elszégyelte magát, hogy egy pillanatig is tudott örülni a
                        háborúnak.</p>
					<p>*</p>
					<p>Este nyolc órakor együtt volt az egész Péterffy-család. Megvacsoráltak - a
                        férfiakon szmoking, hófehér ingmell, lakkcipő, kifogástalan estélyi öltözék,
                        a hölgyek selyemben, ékszerekkel, fehér karjuk és válluk szabadon, mint a
                        régi jó idők legdicsőségesebb és legdúsabb napjaiban. Az asztal roskadozott
                        az ezüstök, és kristályok súlya alatt s a hangulat kimért és ünnepélyes
                        volt, mert Mária jelenlétében lehetőleg kerülték a háborús témát. Vacsora
                        után a férfiak tarokk-partít indítványoztak. Mária visszavonult, Klema
                        csókkal búcsúzott el a lányától és ottmaradt a hallban. És csak mosolygott,
                        amikor a hármas tarokkot megunták az öreg Péterffyek s negyediknek bevették
                        őt is.</p>
					<p>Aztán elálmosodtak s a kártyapartí felbomlott. Ágnes magára maradt Klemával
                        és elmondta neki, hogy milyen nagy sikerei voltak Abbáziában.</p>
					<p>- Nem szeretem, ha az asszony nyilvánosan mutogatja magát - felelte hűvösen
                        Klema. - Az asszony éljen a családjának, nézzen az urára, lesse el a
                        gondolatait, fogadjon szót neki, nevelje a gyerekeit és teljesítse a
                        kötelességét.</p>
					<p>- Igen... De látod, te is egyedül állsz... - jegyezte meg halkan Ágnes és
                        érezte, hogy elpirul Klema szelíd, de szigorú tekintete alatt.</p>
					<p>- No, én nem félek. Teljesítem a kötelességemet. De nagyon sok Péterffy
                        birkózik most a halállal.</p>
					<p>- Sokan vannak a fronton?</p>
					<p>- Egy tucatot tudnék összeszámolni. Miklós, a báró, az erdélyiek mind, aztán
                        négy Grónay, akiket tudok, Mária uráról, Kálmánról, nem is merek
                        szólni...</p>
					<p>- Semmi hír Kálmánról!</p>
					<p>- Semmi.</p>
					<p>- Borzasztó. Szegény kis Mária! Valóságos mártir. Kimondhatatlanul sajnálom
                        ezt a gyönyörű teremtést.</p>
					<p>Klema összeráncolta a homlokát és aztán hirtelen felugrott.</p>
					<p>- Bocsáss meg, utána kell néznem a dolognak. Pesten van a bérlőm. A beregi
                        földemből ugyan nincsen sok örömem. Most a bérlő gazdagodik, nekem alig
                        fizet valamicskét. De ki hitte volna, hogy valaha ilyen drágaság lesz? Még
                        jó, hogy az ugocsai szőlő jó termést igér. Azt mondják, a bornak nagy ára
                        lesz. Ebből élünk most mind, akik itt vagyunk. Szerencse, hogy a szőlőt nem
                        adtam árendába.</p>
					<p>Klema minden este átvizsgálta a bérlő számadásait, ha hibákra talált,
                        telefonált, magához rendelte ügyvédjét, levelet írt Nagyszőllősre, az
                        alispánhoz, hogy a vincellért mentsék föl a katonai szolgálat alól, átnézte
                        a házmester májusi házbérszámadásait, azután kiment a konyhába, hogy a
                        szakácsnéval megbeszélje a holnapi menüt.</p>
					<p>Ágnes csodálkozva nézett utána. Úgylátszik, itt nem szabad beszélni Mária
                        tragédiájáról. Már meg is bánta, hogy szóbahozta. Zavartan kiosont ő is a
                        hallból.</p>
					<p>Szobájában ott találta a délutáni ujság legújabb számát. Hirtelen átfutotta a
                        címeket és a hírek között azt olvasta, hogy a főhercegasszony, akivel
                        Abbaziában megismerkedett, a Vöröskereszt-kórház vizsgálatára Pestre
                        érkezett.</p>
					<p>Összerezzent. Eszébejutott neki Klema leckéztető, szigorú megjegyzése - nem
                        szeretem, ha az asszony nyilvánosan mutogatja magát - és rémülten gondolt
                        Andrásra és a fiúkra. Elszégyelte magát és elhatározta, hogy holnap vagy
                        holnapután hazautazik Máramarosszigetre.</p>
				</div>
				<div type="chapter">
					<head>V.</head>
					<p>Másnap délben a Kossuth Lajos uccán találkozott a főhercegasszony
                        főkamarásával, a fiatal és udvarias alezredessel. A főkamarás finom bókkal
                        üdvözölte és megkérdezte a lakása címét, mert a fenséges asszony meg
                        szeretné hívni legközelebbi teaestélyére. Ágnes elpirult és zavartan
                        mentegetődzött:</p>
					<p>- Azt hiszem, pár nap mulva elutazom haza.</p>
					<p>Az alezredes nagyon sajnálkozott, de kijelentette, hogy a fenséges asszony
                        mégis el fogja küldeni a meghívót s reméli, hogy talán az ő kedvéért sikerül
                        az utazást elhalasztani.</p>
					<p>Ágnes másnap a meghívóval együtt levelet is kapott a főhercegasszonytól.
                        Néhány sor volt az egész, de Ágnes minden idegszálán borzongás és ijedtség
                        szaladt át. A fenséges asszony azt kérte, hogy a máramarosi menekülésről
                        szóló naplójegyzeteit itt Budapesten is olvassa fel a
                        Vöröskereszt-hangversenyen s evégből, ha csak lehetséges, maradjon még egy
                        hétig a “mi szép fővárosunkban”.</p>
					<p>Ágnes ezt nem merte elmondani a Péterffyeknek. Egész nap vergődött, de este,
                        vacsora után, korán felsietett a szobájába.</p>
					<p>És aznap éjjel megint a kassai hotelszobáról álmodott s reggel ólomsúlyosnak
                        érezte minden, tagját. Másnap elment a főhercegasszony teájára azzal a
                        szándékkal, hogy a főkamarástól kérni fogja a fenség pártfogását András
                        áthelyezéséhez. Ebben egészen megnyugodott és elhitette magával, hogy az
                        egész dolog, a teán való megjelenés, a felolvasás, minden, minden, András és
                        a család érdekében történik.</p>
					<p>- Kérni szeretnék valamit - szólt elszántan az alezredeshez. Félt, hogy ezért
                        az alezredes közönségesnek és tolakodónak tarthatja őt, de úgy érezte, hogy
                        nem tudja mással igazolni magát, mintha minden aggályoskodás nélkül
                        kirevolverezi András dolgát.</p>
					<p>Az alezredes halkan összeütötte a bokáját és meghajolt.</p>
					<p>- De nagy dolog ám! - folytatta Ágnes most már tudatos kacérsággal.</p>
					<p>- Annál könnyebben megy. Csak a kis dolgokat nehéz elintézni - jegyezte meg
                        az alezredes és tekintetével szinte végigsímogatta Ágnes fejedelmi
                        termetét.</p>
					<p>Csakugyan könnyen ment. A főhercegasszony kérésére az igazságügyminiszter
                        megigérte, hogy Péterffy András táblabírót - ha beleegyezik - kinevezteti
                        miniszteri tanácsosnak az igazságügyi kormányzathoz.</p>
					<p>Egy hét mulva Ágnesnek meg kellett tartania a felolvasását. Fogvacogva lépett
                        az emelvényre, mert ismét András engedelme nélkül cselekedett valamit, sőt
                        olyan valamit, amiről biztosan tudja, hogy az ura izlése, kedve és
                        meggyőződése ellen van. Arra gondolt, hogy táviratilag lehívja Andrást, vagy
                        legalább is bejelenti neki. Nem tette meg. Nem tudta megtenni. Mintha valami
                        démonikus akarat kényszerítő ereje irányítaná az utóbbi időben minden
                        mozdulatát. Mi ez? Ezt hívják szabadságnak? Hát ha igen, akkor a holdkóros a
                        legszabadabb ember.</p>
					<p>- Mindegy.</p>
					<p>Ágnes felolvasta a menekülést és utána résztvett a főhercegasszony
                        vacsoráján. Baloldalán a kamarás ült és érthetetlen szavakat suttogott a
                        fülébe.</p>
					<p>Éjfél volt, amikor hazaért a Péterffy-házba. A kamarás kísérte haza.</p>
					<p>Aznap sokáig nem jött álom a szemére. Valami furcsa érzése volt, mintha
                        homályos előérzetek kéje bizsergett volna az idegeiben. Lefeküdt hanyatt,
                        mereven s karjait kétfelé feszítve, kinyujtózkodva élvezte a pihenés és
                        ábrándozás gyönyörűségét. Most nem gondolt Máriára s egészséges, fiatal,
                        sóvár lelke tele volt kedvvel és optimizmussal. Most megint megvallotta
                        magának, hogy alapjában véve az egész háború roppantul érdekli s majdnem
                        testi gyönyörűséget okoz neki, hogy ilyen nagy dolgok történnek a világon.
                        Hát ő az első pillanattól fogva sokat várt és napról-napra többet vár ettől
                        az állítólagos világkatasztrófától. Nem merné senkinek sem elárulni, de a
                        hadüzenet, az első ütközetek, még az első veszteségkimutatások is lázas
                        elragadtatásba hozták. Végre is, hogy áll a dolog? Veszedelem nem fenyegeti.
                        Az ura már kinőtt a katonasorból; a fiai még messze vannak attól. Bátyja,
                        igaz, a franciák foglya, de ott is jobb, mint a lövészárokban. Ott legalább
                        az élete biztos és íróembernek micsoda hatalmas, ragyogó élmény az a lyoni
                        fogolytábor-élet! A háború pár hónap mulva mégis csak véget ér, utána jön a
                        nagy győzelmi mámor, roppant fellendülés, az ország nagy lesz, gazdag és
                        hatalmas, új élet, nagyszerű perspektíva, András előlép, Pestre költöznek,
                        ime, eljött a csoda, amelyet évek óta olyan epedve vár.</p>
				</div>
				<div type="chapter">
					<head>VI.</head>
					<p>Ágnes május közepén utazott haza Máramarosszigetre és június közepén megjött
                        András kinevezése az igazságügyminisztériumból.</p>
					<p>A bíró megdöbbent. Ez az előléptetés több volt, mint amit józan ésszel várni
                        vagy remélni lehetett. Két napig nem szólt róla a feleségének. De a
                        kisvárosban semmi sem maradhat titokban. A törvényszéki elnök és a főispán
                        gratulálni jöttek és az emberek alázatos hízelgéssel vagy rosszul
                        palástolt irígy dühvel süvegelték őt. Legendák születtek és az új méltóságos
                        úrra úgy néztek föl, mint aki magasabb hatalmakkal van cimboraságban.</p>
					<p>Ágnes csak most rémült el attól, amit cselekedett. Azt sem tudta hirtelen,
                        megmondja-e Andrásnak, hogy a kinevezést kinek köszönhetik? Nem meri
                        megmondani. Igaz ugyan, hogy a közvetítésnek semmi ára sem volt, de ismeri
                        András felfogását azokról a karrierekről, amelyekben asszonyok játsszák a
                        mozgató szerepet. Nem, ezt nem árulja el.</p>
					<p>A másik pillanatban azonban úgy érezte, hogy éppen ezzel a titkolódzással
                        követ el hűtlenséget. Mert csalni nemcsak testileg, nemcsak durva vággyal,
                        vagy bűnös tettel lehet, de gondolattal, a legközömbösebb és a
                        legártatlanabb dolgok elhallgatásával is... A hűtlenség ott kezdődik, ahol
                        véget ér a nyiltság és a közlékenység... Ez rettenetesen nyugtalanította, de
                        nem volt bátorsága, hogy elmondja az egész igazságot. Csak a
                        főhercegasszonyt vallotta be.</p>
					<p>Andrást ez is felbőszítette. Nyomban Budapestre akart utazni, hogy a
                        kinevezést visszautasítsa. Nem a főhercegasszony protekciója bántotta,
                        hanem elsősorban az, hogy Ágnes önállóan, az ő megkérdezése nélkül, szinte
                        fellázadva az ő hatalma ellen, vakmerő alattomossággal beleavatkozik a
                        család sorsába. Miért tette ezt Ágnes? Nagyravágyásból, hiúságból,
                        ostobaságból, vagy helyén nem való gyengédségből? Jó. De mi sugallta neki
                        ezt a merész lépést? ...András azon kapta magát, hogy ő, aki sohasem volt
                        féltékeny Ágnes multjára és jelenére, most féltékeny a jövőjére... Hogy
                        eddig nem volt féltékeny Ágnesre? Ez sem igaz így. Most tudja csak, hogy
                        eddig is, attól a naptól kezdve, ahogy megismerte, szüntelen féltette, csak
                        nem merte bevallani magának ezt a féltékenységet... Igen, gőgös és hiú
                        férfibüszkesége alatt, eddig is féltette, ez volt az oka annak, hogy tíz
                        évig ki sem mozdult Máramarosszigetről... Ez volt az igazi oka az ő
                        zárkózott és pedáns életének, férji basáskodásának és annak, hogy maga is
                        lemondott mindenről, ami kívül esik a családi élet együgyű és kicsínyes
                        hétköznapjain.</p>
					<p>András most ezt olyan világosan érezte, hogy elszégyelte magát. Mindegy.
                        Bevallotta, hogy eszeveszett módon szereti és félti a feleségét.</p>
					<p>Néhány hétig küzdött magában, de végül is belátta, hogy akinek három gyermeke
                        van, az többé nem a saját, hanem a gyermekei életét éli. Az nem ura magának.
                        Néhány év mulva István, majd Péterke is egyetemre kerül... Ez döntött.
                        András - beleegyezett, hogy felmenjenek Pestre.</p>
					<p>- No jó, nem töröm tovább ezen a fejem - jelentette ki hajnaltájt, egy
                        álmatlan éjszaka után, a főhercegi hálószobában.</p>
					<p>Ágnes odabújt és boldogan hallgatta András szívdobogását. Győzött. Ettől
                        egész mámoros lett. András azonban szomorúan folytatta:</p>
					<p>- Tulajdonképpen nem nyerek vele semmit, ha meggondolom. Amennyivel több lesz
                        a fizetésem, annyival drágább lesz a pesti élet. Ne feledje el, hogy ott
                        házbért kell fizetnünk.</p>
					<p>- De itt meg házbért kapunk - lelkendezett Ágnes.</p>
					<p>András valósággal felháborodott.</p>
					<p>- Hogyan, hát maga kiadná a házat?</p>
					<p>Ágnes megszeppent.</p>
					<p>- Miért kérdi ilyen haragosan, szivem?</p>
					<p>András őszintén neheztelt.</p>
					<p>- Abból nem lesz semmi. A nyarat itt töltjük Szigeten. A házból csak azt
                        visszük el, ami éppen nélkülözhetetlen.</p>
					<p>- És hogy bútorozzuk be a pesti lakást?</p>
					<p>- Hát maga azt hiszi, hogy valami drága, díszes lakást tartunk Pesten és ott
                        nagy házat viszünk?</p>
					<p>- Eszemágában sincs - felelte nyugodtan az asszony - de megszoktuk a
                        szépet.</p>
					<p>- Hát ott majd leszokunk róla, édesem. Ott csak ideiglenesen, egy pár évig,
                        legfeljebb öt évig - érti? - csak átmenetileg akarok élni, a mi igazi hazánk
                        itt van Máramarosban.</p>
					<p>Aztán elnevette magát.</p>
					<p>- Ejnye, de bolond vagyok, szivem. Előre összeveszem veled valamin, ami
                        tulajdonképpen természetes.</p>
					<p>Az asszony ellágyult.</p>
					<p>- Igazad van, András. Én is izgatott vagyok. Legjobban szeretném, ha már túl
                        volnék az egész utazáson. Csak annak örülök, hogy a gyerekek...</p>
					<p>- No, te is nagyon vágyol...</p>
					<p>- Vágyom, de félek is... Én a jótól is félek, ami új, ami változás, ami más,
                        mint az eddigi életem... Mégis csak legjobb így ketten megbújva, ebben a
                        kicsi fészekben, szivem.</p>
					<p>András gyanakodott, hogy Ágnes most hazudik. De a maga lelke csakugyan tele
                        van indokolatlan, gyermekes és félszeg aggodalommal. Érezte, hogy most új
                        élet kezdődik, akár kinevezik, akár mellőzik. Már bánta, hogy alkalmat
                        adott a sorsnak bizonyos megpróbáltatásokra. Mintha lába alatt megingott
                        volna a föld: most lekerült az élete azokról a sínekről, amelyeken símán és
                        automatikusan gördült tovább eddig. Vagy pedig csak a vidéki ember ügyetlen
                        zavara az egész? - kérdezte magától fanyar öniróniával.</p>
					<p>Ebben a pillanatban engesztelhetetlenül gyűlölte ezt a mellette fekvő
                        gyönyörű asszonyt, de a gyűlöleten és féltékenységen át iszonyú vággyal meg
                        is kívánta, mint egy idegen személyt. Átölelte és vad, kétségbeesett, dühös
                        szerelemmel borította el. Ágnes lehúnyta a szemét és az ura karjaiban Róma,
                        Abbazia, Budapest viziója vonult el behúnyt szeme előtt. Kéjes és bűnös volt
                        ez az ölelkezés és Ágnes úgy érezte, hogy az ura csókjai alatt most követte
                        el az első házasságtörést.</p>
				</div>
				<div type="chapter">
					<head>VII.</head>
					<p>A kisvárosban már megszokták az emberek, hogy az ágyúk dübörgése esős időben,
                        párás levegőben, alacsony légnyomás alatt oda-odahallatszik a frontról.
                        Mindenki háborús lázban élt, de ez a láz már normális hőmérséklete volt a
                        szervezetnek. Mindenki győzelemről és a győzelem után való ragyogó, nagy, új
                        életről beszélt.</p>
					<p>A háború már legfeljebb csak néhány hétig tarthat - volt a lapszerkesztő
                        véleménye. A döntést nem itt, hanem a francia-német harctéren kell várni. És
                        Párizs már nem soká tarthatja magát.</p>
					<p>A térképen kétséget kizárólag bebizonyították, hogy Párizs négy héten belül a
                        németeké.</p>
					<p>- És aztán?</p>
					<p>- Aztán mi diktáljuk a békét. És miénk a világ. Olyan gazdasági lendület jön
                        a háború után, aminőre nincs példa a történelemben.</p>
					<p>- Nem adok neki tizenöt-húsz évet, Máramaros olyan híres üdülőhely lesz, mint
                        a Tátra vagy Svájc.</p>
					<p>- A kincstárnak nagy tervei vannak. Gyógyfürdő, üdülőtelep, nagyszerű utak,
                        ródli, ski, autósport, szállodák, nincs ennél szebb hely a világon. És
                        micsoda kincsek! Erdő, só!...</p>
					<p>- És petróleum! - vágott közbe egy mérnök, aki az Iza partján angol pénzzel
                        petróleum után kutatott.</p>
					<p>- Petróleum!</p>
					<p>- Ha egyszer ráakadunk az igazi forrásra, amerikai tempóban fejlődik itt
                        minden.</p>
					<p>- Hát Sziget!</p>
					<p>- Megépítjük a tiszai elektromosműveket. Mennyi felhasználatlan erő! Az egész
                        vármegyét a Tisza látja el világító-, melegítő- és géphajtóenergiával.</p>
					<p>- Vasutat építünk a Verchovinára.</p>
					<p>- Egész Európát ellátjuk nyersolajjal.</p>
					<p>- Fával.</p>
					<p>- Sóval.</p>
					<p>- Almával.</p>
					<p>- Ásványvízzel.</p>
					<p>Belemerültek a nagy tervek édes illuzióiba. Már megalapították az
                        erdőkitermelő-, villamossági-, almaértékesítő-, petróleumkutató-,
                        gyógyfürdő-, idegenforgalmi-, ásványvízexport-, és vaspályatársaságokat,
                        városokat építettek, gyógytelepeket létesítettek, egyetemet, szállodákat,
                        iskolákat, múzeumokat terveztek, tengerpénzük volt, a havasokat angolok és
                        amerikaiak járták, a Tisza forrásvidékén kémiai gyárak verték le a német
                        konkurrenciát...</p>
					<p>Az egész társaságban talán egyedül András érezte csak, hogy mi megy végbe az
                        emberek lelkében. Ebben a pillanatban mindenki hálásan és boldogan gondolt a
                        háborúra. És ez a lelkendezés csak egy kis hulláma volt annak a nagy magyar
                        tengernek, amely most, dagály idején, a határmenti partokhoz loccsant: a
                        százévek óta apályban és dagályban hullámzó magyar vágyak árja; a
                        lebilincselt, önmagával örök harcban álló, lekicsinyelt, kihasznált, félig
                        ázsiai, félig nyugati magyarság lázas nosztalgiája Európa szerelme felé. A
                        magyar léleké, amely reménytelenül, egyoldalúlag és viszonzás nélkül ezer
                        esztendő óta szerelmes Európába. Minden évszázadban legalább egyszer odaadta
                        érte vagyona, vére, élete felét; eltékozolta magát, a szívéből ontotta a
                        vért, feláldozta legszebb gyermekeit, meggyalázta sokszor magát az édes
                        anyját, eszeveszett hősi vértanúságokat vállalt érte, leborult előtte, néha
                        sírt, máskor követelőzött, aztán duzzogva félreállt, sértett gőgből,
                        méltatlan gyalázatok után néha évtizedekig visszautasított mindent, amit az
                        engesztelhetetlenül imádott Európa kínált, elbújt a barlangjába,
                        visszaidézte ősei barbár ázsiai szellemét, ivott, dühöngött, játszott,
                        verekedett, szórta a kincseit, hogy valamiképpen észrevétesse magát, vagy
                        felejteni tudjon. Hiába minden, nem kellett senkinek; csak annak kellett,
                        aki olybá vette, mint a hasznothajtó barmot; aki dolgoztatta s aki learatta,
                        amit a szegény magyar vetett. Szörnyű szerelem volt ez, csúf, kényszerű,
                        keserves házassági iga, természetellenes, szánalmas szerelmi viszony, amely
                        ellen néha lázadozott és puszta kézzel nekirohant, hogy véget vessen neki,
                        máskor, kifáradva, naiv reménykedéssel karjaiba dőlt, hogy hátha így is
                        lehet élni... hiába, hiába... száz és száz évek mutatták, hogy ez a
                        kegyetlen házastárs sem élni, sem meghalni nem engedi, ezen már sem ész, sem
                        esztelenség, sem erő, sem gyengeség nem segít, ezen csak csoda segít... egy
                        csodatevő Isten, aki most háborúba keverte az egész világot.</p>
					<p>Ezek az emberek itt a máramarosszigeti kaszinóban mind csodavárók voltak;
                        csodát vártak ezek a boldogtalanok; nem volt boldog ember, hiába ivott és
                        kártyázott és hiába nyargalt apró egyéni vesszőparipákon, nem volt boldog
                        ember ebben az országban négy vagy ötszáz év óta egyetlen egy sem, mert
                        mindenki elepedt egy új magyar élet után való vágyban. S mindenki csodát
                        várt... ki-ki az ő képzelőtehetsége szerint... Az egyik az alma, só, erdő és
                        ásványvíz csodáját, a másik a független, szabad, önálló, nagy nemzeti élet
                        csodáját, európai stílus, jólét, hatalom, dicsőség csodáját... Ezt a csodát
                        nem hozta meg a béke, a rend, a nyugalom, meghozza talán a harc, a fegyver,
                        a vér, a téboly, a világégés, a háború, a háború... Mindegy, ha az Ég nem
                        hozta meg, hozza meg a Pokol, csak jöjjön el a csoda.</p>
					<p>András könnybelábadt szemmel nézett végig a társaságon, amelynek egyik tagja,
                        egy potrohos erdész, diadalmas hangon süvítette a pincér felé:</p>
					<p>- Kérek még egy üveg bort!</p>
					<p>A másik, aki bebizonyította, hogy az egész világot megverjük,
                        ráduplázott:</p>
					<p>- Kettőt. A somlaiból!</p>
					<p>Az állatorvos elérkezettnek látta az időt, hogy megkérdezze:</p>
					<p>- Nem játszanánk egy kis ferblit?</p>
					<p>Mindezt András most természetesnek, sőt felemelőnek tartotta, ámbár maga
                        pesszimista volt, csak nem akarta világgá kürtölni, ezt bűnnek tartotta
                        volna, mert úgy érezte, hogy ez az az eset, amikor az igazság öl, a hazugság
                        éltet. Az embereket a front mögött is fanatizálni kell: mert csak a
                        fanatizmus tartja bennük a lelket. De magában szívdobogva aggódott a hazája
                        sorsán. Megint arra gondolt, hogy memorandumot ír Tisza István grófhoz:
                        Magyarország ne törődjék, csak önmagával és a magyar katonákat haza kell
                        hívni az ország határának megvédésére. De a következő pillanatban már
                        letett a tervről. Nem az én dolgom - gondolta magában - eszelősnek vagy
                        lázadónak gondolhatnának. Várjuk meg a csodát.</p>
					<p>Izgatott és búskomor volt a lelke és hiába kereste, nem találta nyugtát. Néha
                        szinte örült, hogy itthagyja Szigetet s Budapesten az új környezet, az új
                        munkakör és a családjáért vállalt önfeláldozás hangulatában új életet
                        kezd.</p>
					<p>Az utolsó hetek búcsúzkodásban teltek el. Legszomorúbb volt a református
                        egyháztól és a jogakadémiától való elszakadás. András az utolsó vasárnap
                        zokogva énekelte a zsoltárokat Isten fehér, komor, puritán házában. Uram!
                        Mennyire megsokasodtak ellenségeim! Sokan vannak a reám támadók! Sokan
                        mondják az én lelkem felől, nincs számára segítség Istennél. De te, oh uram,
                        paizsom vagy nekem, dicsőségem, az, aki felmagasztalja az én fejemet.
                        Felszóval kiálték az Úrhoz és ő meghallgata engem az ő szentsége hegyéről.
                        Én lefekszem és elalszom és felébredek, mert az Úr támogat engem.</p>
					<p>Így énekelt a bibliás ember.</p>
					<p>*</p>
					<p>Langyos, bús, búcsúzó őszi napon hagyták el Máramarosszigetet. Péterffy
                        András szemét keserű könnycsepp homályosította el, ahogy visszanézett a
                        vadgesztenye-allé végéről a schönbrunni-sárga kúria zsindelyes kupolájára; a
                        meghatottság, bánat, szorongó előérzet és a düh könnye volt ez, amely néha,
                        talán egy életben egyszer, de kicsordul a férfi szeméből, ha az esze ellen,
                        a szíve ellen, önmaga ellen elkövet valamit asszony, vagy valami más
                        faragott bálvány szolgálatában. Ez az a helyzet, amikor a legokosabb ember a
                        leggyengébb; mert nem tudja, hogy mi jobb: tenni valamit, vagy hagyni, hogy
                        valami történjék vele? Egy cseppnyi együgyűség, makacsság, gonoszság vagy
                        léhaság ilyenkor megváltás volna; a tiszta és nagy lelkek végzete, hogy
                        meghökkennek a felelősség előtt. Hát jó. Az asszony és a gyerekek érdekében.
                        Nehogy szemrehányás és lelkiismeretfurdalás és késő megbánás jöhessen utána.
                        Péterffy András és Grónay Ágnes, Péterffy István, Péterke és Éva, szeptember
                        végén Máramarosszigetről elköltöztek Pestre és ott a Péterffy-házban vettek
                        maguknak ötszobás lakást, az első emeleten, ahonnan egy orvos hadbavonult és
                        elesett a lembergi csatában.</p>
				</div>
			</div>
			<div type="group">
				<head>HARMADIK RÉSZ</head>
				<div type="chapter">
					<head>I.</head>
					<p>Ágnes a naplóját írta:</p>
					<p>“1916 január 1. András az igazságügyminisztériumban van, az elnöki osztály
                        vezetője. István az idén teszi le az érettségit, Éva a hatodikba, Péterke az
                        ötödikbe jár. Éva orvos akar lenni, Péterke gyengén tanul, de már verseket
                        ír, úgylátszik, örökölte a Grónayak művészi vérmérsékletét. Nem tudom,
                        örüljek-e vagy búsuljak ezen, mert lehet, hogy nagy író lesz, híres ember, a
                        nemzet büszkesége, de az is lehet, hogy Barnabás bátyám sorsára jut! Ez
                        borzasztó volna, András is fél ettől. András különben - mint mindig - most
                        is kedélytelen és pesszimista. Nem tudja elfelejteni a máramarosszigeti
                        fasort, gyűlöli a háborút, azt mondja, hogy rettentő vereség lesz a vége s
                        amellett folyton arról beszél, hogy önként jelentkezik, mert minden
                        becsületes magyar embernek most a fronton a helye. Pesszimista,
                        háborúgyűlölő és szégyenli, hogy nincs a harctéren: András mindig ilyen
                        különös és érthetetlen volt. Pedig abban nincs is igaza, hogy rosszul áll az
                        ügyünk.</p>
					<p>Párizst a németek bombázzák. Párizs fél és imádkozik. Verdun ostroma folyik.
                        Két hét - és a németeké. Áttörtük az orosz frontot, a kárpáti menekülők
                        mennek vissza a hazájukba, őszintén szólva, én nem mennék vissza. Szeretem
                        ezt a Pestet, habár túlságosan léha és erkölcstelen. Az asszonyok egyszerűen
                        megbolondultak. Minden kávéház tele van hadiszalmával és dőzsölő
                        katonával. A Morgan-szállodában tegnap egy szép bécsi asszonyt láttam, aki
                        fiatal leánnyal és három úrral francia likőrt ivott éjjel tíz órakor. A
                        leány fáradtan és kiábrándultan bámult maga elé, mert észrevette, hogy a
                        férfiakkal szemben nincsenek olyan fegyverei, mint a másiknak, aki asszony.
                        Az asszony pedig ragyogó és gyermekes tekintettel nézett egy beesett arcú
                        katona szemébe, akinek selyemharisnyás lábára a világ legszebb és
                        legférfiatlanabb cipője feszült. Úgy néztek egymásra, hogy remegett az
                        orrcimpájuk. A katona mesélt a kislánynak:</p>
					<p>- Már nem sokáig tart. Mához egy évre újra mehetünk a Lidóra. Látta már
                        Velencét?</p>
					<p>- Igen.</p>
					<p>- Én a Nilust is láttam. Jövőre nekünk járnak a hófehér nilusi hajók, a
                        szállodákban németül beszél a fekete portás.</p>
					<p>- Jövőre?</p>
					<p>- Esküszöm.</p>
					<p>Jobban odanéztem, akkor láttam, hogy az asszonyt ismerem. Sebastiani Kamillo
                        özvegye volt, akivel Abbaziában találkoztam. Elfordítottam a tekintetemet.
                        Későn. Ő is megismert. Átszaladt hozzám és sebtiben elmondta, hogy ez a
                        véletlen találkozás Isten csodálatos ujjmutatása. Ő már régen keres engem.
                        Üzleti tervei vannak, vagyont akar szerezni, mert szegény Sebastiani bizony
                        nem sokat hagyott rá. A drága, szép öregúr sok pénzt keresett életében, de
                        nagyon szerette az asszonyokat és nagy gavallér volt, az Isten nyugosztalja.
                        Hát bizony neki kell magáról gondoskodnia. Vettem észre, ez sikerült is
                        neki. Olyan ékszerek voltak rajta, mint aminőket képeslapokban indiai
                        hercegnőkön láttam. Kicsit megborzongtam tőle. De kedves volt és leányos,
                        akárcsak tavaly Abbaziában. Elmondta, hogy Pesten a Vörös Kereszt-kórház
                        élelmezését vállalatba adják s reméli, hogy a főhercegnő protekciójával
                        könnyen megkaphatnánk. De persze ehhez nagy tőke kellene...</p>
					<p>Ilyeneket fecsegett a kedves kis bestia, aztán közölte, hogy most Pesten
                        marad, egyelőre itt lakik a Morgan-szállodában. Nagyon boldog volna, ha
                        néha-néha találkozhatnánk. Mondtam, hogy én nem járok ilyen helyre, mert
                        most is csak rokonaim látogatására tévedtem ide. Erre elkérte címemet s
                        visszafutott a társasághoz. Sebastianiné bizonyára karriert csinált. Férjhez
                        ment, vagy szeretője lett egy srapnell-gyárosnak, de azért itt a szálloda
                        halljában szinte végigcsókolgatja tekintetével a szép, szabadságos
                        katonatiszt arcát. No, jövőre én is lemegyek és megnézem a Nílust. A
                        főhercegasszony kamarása ma virágot küldött az abbaziai husvét emlékére.
                        András felháborodott és csak akkor enyhült meg kissé, amikor elolvasta a
                        kamarás levelét, hogy a csokrot a fenséges asszony megbízásából küldötte...
                        Jövőre én is megnézem a Nílust...”</p>
					<p>Ágnes bekapcsolta a zöld könyvecskét és gondosan elrejtette a fehérneműs
                        szekrénye mélyére.</p>
					<p>Az ujságok rossz híreket hoztak; a kaszinóban suttogni kezdték az emberek,
                        hogy a hadvezetőség mostohán bánik a honvédekkel és a magyar ezredekkel.
                        Lajos dúlt arccal jött a vacsorára. Vörös volt és iszonyúan zihált.</p>
					<p>- Így nem lehet élni, - ezzel a szóval lépett a hallba.</p>
					<p>Mindenki ijedten nézett rá.</p>
					<p>- Ilyen rongy tüdővel! - lihegett tovább. - Az éjjel is olyan rohamom volt,
                        hogy majd beledöglöttem.</p>
					<p>- De Lajos! - csóválta a fejét Klema - milyen beszéd ez!</p>
					<p>- Igen is - hörögte - meg fogok fulladni. Nem is bánom. Kutyának való ez az
                        élet. Bocsánatot kérek, torkig vagyok az asztmával. Jobb is volna, ha már
                        megdöglenék.</p>
					<p>Teával kínálták. Visszautasította.</p>
					<p>- Étvágyam, az nincs - ki az ördögnek volna ilyenkor étvágya?</p>
					<p>Ágnes félénken megszólalt:</p>
					<p>- Tegnap még...</p>
					<p>- Azt akarod mondani, hogy tegnap még faltam, mint egy disznó? Bocsánatot
                        kérek, az éjjel majdnem felfordultam s te csodálkozol, hogy nem tudok enni?
                        Mi?</p>
					<p>Sándor vigasztalta.</p>
					<p>- Az én apám is asztmatikus volt és hetvennyolcéves korában még vígan
                        fütyörészett.</p>
					<p>Lajos minden érthető ok nélkül hahotázni kezdett.</p>
					<p>- Na, te csak a régi tökfilkó vagy. Hát halála előtt egy évvel, ha éppen úgy
                        tetszik, mindenki vígan fütyörészhet. Egy évvel! Azt mondtam, egy évvel? Öt
                        perccel is, ha éppen úgy akarja. Halála előtt öt perccel mindenki él még -
                        nevetett keservesen a lihegő öreg és az egész család megdöbbenve nézte.</p>
					<p>- Nono - szólt közbe Gyula - türtőztesd magad.</p>
					<p>Lajos nem hagyta abba.</p>
					<p>- Öt perccel a halála előtt mindenki él, - ez rendben van, de az nincs
                        rendben, hogy soha sem lehet biztos...</p>
					<p>- Miben? - kérdezte Sándor és aggódva figyelte a haragos Lajost.</p>
					<p>- Hogy öt perc mulva még él-e? Mi? Tudja ezt valaki? Ki biztosítja az embert?
                        Gyula, te biztos vagy benne?</p>
					<p>- Nono.</p>
					<p>- Nono? Az embert a szíve is megölheti, a guta is, mi? Hány eset volt erre a
                        családban? Erről nincsen statisztikád, genealógus uram?</p>
					<p>Gyula félrehúzta a száját és ezer ránc vonaglott az arcán.</p>
					<p>- Bolond vagy.</p>
					<p>- Bolond? Hát jó. Ne beszéljünk gutaütésről. Olyan időket élünk, amikor semmi
                        szükség sincs a gutára, hogy az emberek elpatkoljanak. Most az emberek maguk
                        gondoskodnak arról, hogy senki se tudhassa, öt perc mulva él-e?</p>
					<p>- Hja, a háború! Ez a háború. De a győzelem a miénk! - szavalta Sándor és
                        kétszer is megigazította a monokliját.</p>
					<p>Lajos arca vérvörösre gyulladt és a dühtől fulladozva hörögte:</p>
					<p>- Hát éppen erről van szó. Az egész háború őrültség.</p>
					<p>Mindenki felugrott az asztal mellől.</p>
					<p>- Káromkodik - szólt elképedve Sándor.</p>
					<p>- Bolond - tette hozzá Gyula.</p>
					<p>- Mi van veled? - kérdezte Klema.</p>
					<p>- Elég volt a háborúból! - kiáltott Lajos. - Az egész a Habsburgokért van.
                        Hazaárulás.</p>
					<p>Sándor szelíd, rózsás, gyermekes arca elfehéredett erre a kifakadásra.</p>
					<p>- Bolond beszéd ez, igazi negyvennyolcas, rebellis beszéd. Becsületszavamra,
                        kötöznivaló bolond ez a Lajos.</p>
					<p>Mint valami régi hárfa húrja, a félköralakú emelvény felől felzizzent a
                        nagymama édeskés, színpadias szava.</p>
					<p>- Apropos, a kis gróf megérkezett már?</p>
					<p>- Kire gondol, Krisztina? - kérdezte Gyula s pergamentarcán összefutottak a
                        ráncok.</p>
					<p>- Tamás grófról beszélek, aki égszínkék Waffenrockban...</p>
					<p>- Vagy úgy! Amerikából most nem lehet hazajönni.</p>
					<p>- Miért?</p>
					<p>- A háború miatt.</p>
					<p>A nagymama szégyenlősen kapta arcához a legyezőjét.</p>
					<p>- Ah, a háború! Mindig elfelejtem.</p>
					<p>Aztán lehúnyta a szemét és elszundikált.</p>
					<p>Ágnes meghatva nézte a fekete csipkék között majdnem eltünő fehér
                        arcocskát.</p>
					<p>Sándor gyűrött, telefirkált, agyonhasznált haditérképet vett ki a kabátja
                        zsebéből és azon mutogatta:</p>
					<p>- Amerika, Románia, nem mer kilépni semlegességéből. Az orosz nem számít.
                        Nemsokára Párizsban leszünk. London napjai meg vannak számlálva. Egy év
                        mulva miénk lesz minden Berlintől Bagdadig, az angol gyarmatok függetlenítik
                        magukat és szövetséget kötnek Németországgal.</p>
					<p>Sándor arca kipirult és két vékony karjával úgy hadonászott, mintha az eget
                        is meg akarta volna fenyegetni, ha netalán ott fenn ezidőszerint még
                        másként gondolnák a dolgot. Monoklija leesett a szeméről s elgurult a
                        padlón.</p>
					<p>Lajos gúnyosan nevetett, köhögött, zihált a melle s közben káromkodott.</p>
					<p>- Döghalál, hazaárulás, mészárszék és prostitúció, bocsánatot kérek -
                        hallatszottak ki a keserű nevetésből.</p>
					<p>- Ez a hazaárulás! - förmedt rá Sándor s izgatottan simította végig szürke
                        selyemszakállát.</p>
					<p>- Bocsánatot kérek - hörögte Lajos - én nem engedem magamat terrorizálni. Az
                        én meggyőződésem szent és megingathatatlan. Panama az egész.</p>
					<p>- Mi? - kérdezte ijedten Ágnes, aki azt hitte, hogy Lajoson valami elmezavar
                        tört ki.</p>
					<p>- Az egész háborút azért találták ki, hogy lophassanak.</p>
					<p>- Ilyeneket beszélni, ez a hazaárulás - ismételte Sándor.</p>
					<p>Lajos megrökönyödött.</p>
					<p>- Bocsánatot kérek, én megtettem a kötelességemet. Odaadtam nekik a fiamat.
                        Ákost kivitték a frontra.</p>
					<p>Ágnes megindultan nézte a fiáért vergődő apát és eszébe jutott Sebastiani úr,
                        ott lenn Abbaziában. Sebastiani úr, aki harciasan hirdette, hogy kitartás
                        az utolsó csepp vérig, győzelem, győzelem, az Isten verje meg Angliát,
                        egyszeriben gyáva, vén poltron lett, amikor megtudta, hogy a fia kiment a
                        frontra. Hát ennyire egyformák az emberek s ennyire egy ütemben dobog minden
                        apa szíve? Most már megértette a vén kuruc hirtelen kirobbant keserűségét.
                        Ákost kivitték a frontra! Sándor a monoklijához kapott, mélyen benyomta a
                        szemöldöke alá s meghatva ragadta meg a pirosra gyúlt arcú Lajos vállát.</p>
					<p>- Ez az! Lajos odaadta a fiát. Éljen! Magyarok vagyunk! - kiáltott fel
                        roppant zavarában. És hogy el ne árulja megdöbbenését, szokása szerint
                        szavalni kezdett. - Most jön el a magyarok új dicsősége Európa történetében.
                        Olyan nagyok leszünk, mint Nagy Lajos vagy Corvin Mátyás idejében. Új
                        korszak kezdődik különben az egész világon, mint a római birodalom bukása
                        után vagy Amerika felfedezésekor. Vége az angol-francia kornak! Újra
                        felléptek a germánok és a latin fajta örökre letűnik a történelem
                        színpadáról. Betöltötte hivatását. Vége. Pont. Nem igaz, Klema? - fordult
                        hirtelen egy kis segítségért a ház asszonya felé.</p>
					<p>- Meg kell tennünk a kötelességünket - felelte Klema egyszerűen.</p>
					<p>- Csak nem igen látok a hadvezérek között úri embereket - szólt közbe
                        váratlanul Gyula, aki úriember alatt mindig Péterffyt értett.</p>
					<p>Egy pillanatra mindenki hallgatott. Ákost kivitték a frontra...</p>
					<p>Ágnes tekintete Mária arcára esett.</p>
					<p>Mária sápadt volt és árnyékosszemű. Egymásután szívta a cigarettákat,
                        egyikről a másikra gyújtott rá és közben maga elé bámult. Gyönyörű volt ez
                        az arc, de Ágnes borzongva kapta le róla a tekintetét. Megint eszébe jutott
                        az a félmeztelen asszony, ott a kassai hotelszobában. Szerencsére újra
                        megszólalt Sándor.</p>
					<p>- Ha ilyen vén csontnak, mint nekem, valami hasznát tudnák venni, én is
                        jelentkeznék.</p>
					<p>- Minek? - kérdezte gúnyosan Gyula.</p>
					<p>- Katonának. Egy-két muszkát még én is lepuffantanék. - Megkereste
                        monokliját, megtörölgette s ettől egyszerre gőgös lett az arca. - Megyek a
                        hadsegélyző hivatalba.</p>
					<p>Sándor bácsi minden nap két-három órát körmölt a Hadsegélyzőben. Körmölt és a
                        háborús térképet nézegette, zászlócskákat tűzött ide-oda, aszerint, ahogy a
                        vezérkari jelentések a hadtestek mozdulatairól számot adtak. Ez valósággal
                        szenvedélye volt, átélte a háború minden izgalmát és rendületlenül bízott a
                        győzelemben. De azért neki is remegett a hangja, ha Ákost emlegették. Csak
                        Gyula maradt egykedvű és érzéketlen. Tovább is szorgalmasan dolgozott a
                        Péterffy-család történetén.</p>
					<p>Lajos pedig ettől a naptól fogva a Vörös Kereszt irodájában leste fia
                        leveleit. Este nyolc órakor a Péterffyek átöltözködtek, mert nem tudták
                        elképzelni, hogy a vacsoránál másképpen is meg lehet jelenni, mint
                        szmokingban és ragyogó fehér ingmellel, igazgyöngygombokkal. A hölgyek
                        fekete selyemben ültek az asztalhoz.</p>
				</div>
				<div type="chapter">
					<head>II.</head>
					<p>András Pesten is vidéki ember maradt, átutazó vendég a Péterffy-penzióban,
                        aki valamiféle kiküldetésben tölti itt az időt, a jelek szerint huzamosabb
                        ideig tartó megbizatással, amely azonban a háború befejezésével véget ér,
                        remélhetőleg. Valóban szállodának érezte a Péterffy-penziót, nem tudott
                        benne teljes lelki kényelemmel elhelyezkedni. Csodálta Ágnest, hogy két hét
                        alatt tökéletes pesti úrhölggyé lett, elegáns, biztos fellépésű, hódító
                        jelenséggé, aki után az uccán megfordulnak a szabadságolt katonák s a
                        színházban feléje merednek a messzelátók, mint egy tüzérüteg ágyúcsövei. Ő
                        maga úgyszólván csak aludni járt haza. Napjai nagy részét hivatalában
                        töltötte, esténként egy-két órát az Uri-kaszinóban, ahol minden második
                        ember rokona volt, de nem ismert senkit Péterffy Gyulán, Lajoson és Sándoron
                        kívül, akik viszont mindenkit ismertek, könyörtelenül ismertek mindenkit és
                        mindent, de a világért sem árulták el, hogy valami is érdekli őket a maguk
                        baján, meggyőződésén és rögeszméjén kívül. Ilyenformán az Uri-kaszinóban is
                        úgy néztek rá, mint azelőtt a máramarosszigeti kaszinóban: ki az a finom,
                        előkelő és barátságtalan világfi, aki a könyveket és lapokat bújja s csak
                        néhány politikussal és magasrangú hivatalnokemberrel társalog néha
                        titokzatosan, halkan és komoran?</p>
					<p>A háború a kaszinót is kezdte megviselni. Azelőtt olyan volt a hangulat,
                        mintha tagjaiul kivétel nélkül csak boldog és gazdag embereket vett volna
                        föl, akik igazolták, hogy soha életükben nem volt egyetlen problémájuk,
                        gondjuk és dolguk, azonkívül, hogy őseiktől örökölt vagyonukat a lehető
                        legkedélyesebb könnyelműséggel eltékozolják. Ez a egyetlen gondterhes felhő
                        borongott azoknak a homlokán is, akik ezt a problémát már régen megoldották
                        s most csak hitelezőik, barátaik, vagy rokonaik jóvoltából éltek. Ha valaki
                        benézett ebbe a kaszinóba, megállapította, hogy Péterffy Gyula, Sándor és
                        Lajos hiába verték el az öreg mindszenti, vagy szatmári vagy bácskai nábob,
                        apjuk vagy nagyapjuk ötszáz vagy ötezer holdját; az a hitbizomány, amelyből
                        a Péterffy-féle előkelő, gőgös és pazarló magyarok élnek, még mindig
                        érintetlen és még mindig rendelkezésükre áll, mert arra egy külön magyar
                        Isten vigyáz, aki minden reggel telehinti azt mannával a Péterffy-féle
                        hitbizományosok táplálására. Nyilván azért hívták Magyarországot tejjel és
                        mézzel folyó Kánaánnak. A kaszinónak nem is lehetett a tagja más, csak
                        akinek családfája kimutathatólag ebben a tejjel és mézzel folyó Kánaánban
                        gyökerezik s aki igazolta, hogy elegendő égből pottyanó mannával rendelkezik
                        reggelire, ebédre, vacsorára, jólszabott angol estélyi, uccai és
                        sport-öltözetre, lengyel bundára, számozatlan gumikerekű fiákerre, az
                        Operaház elsősorában zsöllyére, havannaszivarra, primadonnáknak kijáró
                        virágcsokorra, makaóra és ferblire, amelynek százakra, sőt ezrekre menő
                        különbözeteit huszonnégy órán belül pontosan ki kell egyenlíteni. Valósággal
                        Boldogok Szigete volt ez a kaszinó, boldog Péterffyek és egyebek, örökifjú
                        aggastyánok és öreg gyermekek selyemtapétás, klubgarniturás,
                        márványfürdőszobás menedékhelye, - de a háború a kaszinót is kikezdte, már
                        ahogy ilyen előkelő és tekintélyes intézményt az a bamba óriás, véreskezű
                        mészáros, megveszett kutya, acélsisakos és kézigránátos barbár, a háború, ki
                        merte kezdeni.</p>
					<p>Kezdtek a kaszinóban olyan arcok is feltünedezni, amelyeken sápadt gond és
                        ijedtség, félelem és bizonytalanság tükröződött. Elhangzottak szavak,
                        amelyek sehogysem igazolták a tejjel és mézzel folyó Kánaán, az égből
                        hullott manna s a Boldogság Hitbizománya felől táplált nemzeti
                        hagyományokat. Beigazolódott, hogy a szurony, bomba, golyó, srapnell és
                        tarack nem tesz különbséget kaszinótag és csőcselék között. Sánta és félkezű
                        emberek jelentek meg egyenruhában, akiknek azelőtt éppen olyan hibátlan és
                        daliás termetük volt, mint Péterffy Andrásnak vagy Ákosnak vagy Kálmánnak.
                        Némelyiknek fél szeme be volt kötve: csak nem vakult meg a háborúban? Bizony
                        kifolyt és Isten csodája, hogy a másik megmaradt. Sőt olyanok is voltak,
                        napról-napra többen, akik egyáltalán nem is jelentek meg, hanem a
                        lövészárokban fetrengnek, vagy orosz, szerb, olasz fogságban vannak, vagy
                        kegyetlenül össze-vissza lövöldözve, véres húscafatokban, félig elrothadva,
                        hullaszagot árasztva föld alatt feküsznek, pedig ezelőtt mindennap
                        eljöttek ide, pirospozsgásan, elegánsan, jókedvűen, frissen borotválkozva,
                        beillatosítva, halkan dudorászva és kényesen lépkedve, mint Péterffy Ákos,
                        Lajos bácsi fia, a legszebb fejű magyar a váci uccai korzón és az
                        Operabálon, akit most kivittek a frontra.</p>
					<p>Eldurvult a társalgás hangja is. Azelőtt csak választásokról, lovak
                        pedigreejéről, vadászkutyák ügyességéről, kártyacsatákról és enyhén izgató
                        szerelmi kalandokról volt szó, most a társalgóban kenyérről és pénzről,
                        napszámról és rekvirálásról, hústalan és zsírtalan napokról és arról
                        beszéltek, hogy a falu nem akar termelni, özvegy a falu, az asszonyok
                        lázonganak, elvitték a marhát és a disznót, lábán rothad a gabona, orosz
                        foglyok teherbe ejtik a lányokat, elrejtik a búzát, senki sem akar
                        kukoricakenyeret enni, az Isten verje meg, éhen döglik az ember, ha ez még
                        sokáig így tart.</p>
					<p>- A lovaimat elrekvirálták. Tavaly, novemberben darabonkint kétszáznegyven
                        koronát állapítottak meg. Egész télen etettem őket, most elviszik, ma
                        április tizedikét írunk, a leggirhesebb konflislónak is hatszáz korona az
                        ára és én mégis csak kétszáznégyet kapok. Hát nem szörnyűség ez? Már
                        Tiszának is írtam.</p>
					<p>- Mit válaszolt?</p>
					<p>- Azt, hogy az igénybevett ló árát jogerősen megállapították s az ár utólagos
                        felemelésének nincsen helye.</p>
					<p>- Szép!</p>
					<p>- Teleki Sándorné írja, hogy a szerb harctér sebesültjeit a hadvezetőség nem
                        akarja hazaszállítani. Ott rohadnak idegen földön, ahol nincs ember, aki a
                        nyelvüket megérti. Levágják a lábukat németül, lefürészelik a karjukat
                        németül, fekélyek marják a hátukat németül és megdöglenek anélkül, hogy az
                        egészből egy szót is értettek volna.</p>
					<p>- És Tisza?</p>
					<p>- Írt a hadseregparancsnoknak.</p>
					<p>- A fiam az albániai harctéren megvakult. Levelet diktált a legényének, hogy
                        hozassam haza. Iska grófné mindent megtett az érdekében, még Tiszához is
                        írt. Nem lehet.</p>
					<p>- Miért?</p>
					<p>- Az albániai sebesültek mind magyar fiúk, de az Istennek sem szállítják őket
                        magyar kórházba, hanem Ausztriába.</p>
					<p>- És mit válaszol Tisza?</p>
					<p>- Nem bír a hadvezetőséggel.</p>
					<p>Káromkodnak. A Boldogság Szigetén napról-napra többen és elkeseredettebben és
                        trágárabban káromkodnak. Az ember azt hihetné, hogy hadiistállóban,
                        kötözőhelyen, kórházban vagy a lövészárokban van.</p>
					<p>Péterffy András nem vett részt ezekben a káromkodásokban. Egyáltalában nem
                        vett részt semmiben. A lapokat bújta, magyarokat és külföldieket, amelyeket
                        valahogy semlegesek közvetítésével vagy repülőgépeken becsempésztek. Majd
                        szó nélkül maga elé merengve, töprengett, valamelyik üres szobában, vagy
                        jegyzőkönyvében lapozgatott és feljegyzéseket tett, vagy néhány előkelő
                        úrral halkan suttogott, ha azok megszólították.</p>
					<p>A kaszinóban néha a kormány egy-egy tagja is megjelent. Ilyenkor körülvették
                        őt és megostromolták kérésekkel és panaszokkal. Erre sem volt példa a
                        háború előtt. Azelőtt szégyelt volna valaki panaszkodni. Most az emberek
                        kezdik elveszteni a szemérmüket.</p>
					<p>A miniszter rendesen megbánta, hogy eljött. Neki kellett volna ébrentartania
                        a háborús hangulatot s rendesen maga is lelankadt, mert a kaszinónak
                        túlságosan alacsony és nyomasztó atmoszférája az ő lelkét is megfeküdte.
                        Csak egyetlen egy miniszter tartotta erősen magát. A kormánynak ez a tagja
                        Tisza István gróf egyik legbensőbb bizalmasa volt. Ősi magyar család
                        ivadéka, komor, őszbajuszú, pirosképű, tagbaszakadt úr, köszvényes és
                        vesebajos, nem túlságosan művelt, de eszes szolgabírófajta. Nem volt nagy
                        szónoki híre és nem tartották nagy politikusnak. András tudta róla, hogy
                        hivatalos leveleit verejtékezve diktálja s a mondatok befejezését a
                        titkárjára bízza; tudta, hogy ellensége minden elméleti okoskodásnak, de tud
                        kormányozni. Ősei hatszáz esztendő óta kormányoznak s ő is ösztönösen
                        megérzi mindig, mit kell cselekednie. Hadvezérnek vagy legalább is
                        csapatparancsnoknak született; birtokában van annak a képességnek, amely
                        által a tettek emberei, az élet emberei, az uralkodás, kormányzat, háború és
                        béke emberei meghódítják a világot, vagyis szükség esetén erősen és benső
                        tusakodás nélkül ki tudja mondani az igent vagy a nemet, azt, hogy jobbra
                        vagy balra; hogy előre vagy hátra; hogy valamit el kell kezdeni, vagy abban
                        kell hagyni. Országok vagy hadseregek vezetéséhez nem is kell egyéb
                        tudomány, de ennyi egészen és feltétlenül kell. Valószínű ugyan, hogy
                        ezenkívül még némi korlátlanság és önhittség is szükséges a hatalom helyes
                        gyakorlásához; voltak, akik a minisztertől ezeket a tulajdonságokat sem
                        vitatták el. András jól ismerte ezt az államférfiút, szegről-végről rokona
                        volt neki és becsülte páratlan jellemét és okosságát.</p>
					<p>Vacsora után néha elvonultak a kaszinó egyik különszobájába. A miniszter ott
                        pihente ki magát; hatalmas bőrkarosszékbe ült, súlyos ballábát rádobta a
                        jobbra, hátradőlt, félig fekve, mint egy nyugágyon, úgy, hogy hasa
                        kidomborodott és ki kellett gombolni mellényén két gombot; vastag szivarra
                        gyújtott és maga elé bámult. Szerette az erős italokat és kortyonkint
                        szopogatta a tokajit. Csendesen szuszogott, arca mindig pirosabb és
                        fényesebb lett, szeme percről-percre barátságosabban és gyermekesebben
                        csillogott, levetette a kabátját és erős, zsíros, vörös nyakát
                        kiszabadította gallérjából. Látszott rajta, hogy legszívesebben a cipőjét is
                        lerúgná és lábát papucsba bújtatná, de meg kellett elégednie azzal, hogy a
                        papucsot és hálóköntöst a lelkére húzza, amely ilyenkor kinyujtózkodott és
                        szétterpeszkedett az egész napi merev hivataloskodás, lelki készenlét,
                        kénytelen színlelés és robotos erőlködés után.</p>
					<p>- No, hát halljuk, - mordult András felé.</p>
					<p>András mosolygott. Amióta Pesten van és hetenkint egyszer-kétszer együtt
                        vacsorázik a miniszterrel, mindig ugyanaz a beszélgetés tárgya.</p>
					<p>- Mit gondolsz, meddig tart? - kérdezte a kormány tagja, Tisza István
                        legbizalmasabb embere, valóságos belső titkos tanácsos, aki naponta levelet
                        vált a külügyminiszterrel, a hadügyminiszterrel, a hadvezetőség valamelyik
                        tekintélyes tagjával, a hadtápparancsnokkal...</p>
					<p>- Tőlem kérdezed, kegyelmes uram?</p>
					<p>- Kitől kérdezném? A király nem tudja, Konrád nem tudja, Hindenburg nem
                        tudja, Tisza nem tudja, a jó Isten sem tudja... senki sem tud semmit, csak
                        pénz kell, ember kell, ágyú kell, ló kell és több efféle dolog... és búza
                        kell és zab, meg rozs, meg kukorica... ne beszéljünk róla...</p>
					<p>Mindig azt mondta, hogy ne beszéljünk róla és nem is engedte meg, hogy más
                        emberfia beszéljen háborúról, halottakról, búzáról s más efféle dolgokról,
                        de Péterffy Andrással mindig erről beszélgetett.</p>
					<p>Úgy ültek ott ketten, mint ahogy régi rossz képeken ábrázolják Zrinyit és
                        Frangepánt, vagy Rákóczit és Bercsényit, két giccses, banális magyarokat,
                        amint maguk és hazájuk sorsán búslakodnak. Örök magyar giccs, örök szent
                        banalitás, örök búslakodás, mert sehogysem, sohasem tudnak tovább jutni a
                        búslakodásnál. A miniszter láthatólag örült, hogy kibeszélgetheti magát a
                        háborúról, miniszteri és parlamenti és pártköri bársonyszéktől és zöld
                        asztaltól távol, merev pózok és altatások, bús magyar földesúr, családapa és
                        hazafi módjára, lelki pongyolában és felelősség nélkül, pohár bor mellett,
                        szivarozva.</p>
					<p>- Az igazság az, hogy zsákuccába jutottunk - szólt keserűen a miniszter - de
                        már nem tarthat soká.</p>
					<p>Péterffy a fejét ingatta.</p>
					<p>- Még évekig tarthat.</p>
					<p>- Akkor is kitartunk! - csapott az asztalra a miniszter és felháborodásában
                        kettéharapta a havannáját.</p>
					<p>- Kegyelmes uram, mi ketten mindenesetre kitartunk. De vajjon a katonák
                        kitartanak-e?</p>
					<p>- Ez nem kérdés.</p>
					<p>- És a nemzetiségek kitartanak-e?</p>
					<p>- A rutének Rákóczi népe - ezt te jobban tudod, hiszen te közöttük... A
                        horvátok úgy harcolnak, mint...</p>
					<p>Körülnézett, mintha a titkárját keresné, aki a mondatokat befejezi...
                        Péterffy úgy érezte, hogy a miniszter ezúttal nemcsak lustaságból, hanem
                        legfőképpen azért hagyta el a mondatok végét, mert nem egészen bizonyos
                        abban, hogy holnap is igaz lesz az, ami ma oly bizonyosnak látszik.</p>
					<p>Péterffy figyelmeztette, hogy a cseheknek már nemzeti forradalmi kormányuk
                        van Párizsban és az erdélyi oláhok között kézről-kézre jár az új Románia
                        térképe, amelyen Kolozsvár és Arad már nem tartozik Magyarországhoz.</p>
					<p>A miniszter kínosan feszengett a helyén.</p>
					<p>- Majd észretérítjük őket - mondta hivatalos hangon és a keze ökölbe
                        szorult.</p>
					<p>- Kik? - kérdezte András - kikre gondolsz kegyelmes uram?</p>
					<p>- Magunkra, magyarokra és a németekre.</p>
					<p>Péterffy szomorúan mosolygott.</p>
					<p>- Hát jó. Mi magyarok is segítjük őket észretéríteni, de csak, ha
                        győzünk.</p>
					<p>- Ebben nem szabad...</p>
					<p>- De kell...</p>
					<p>Most már mind a ketten elhagyták a mondatok végét. Nem merték kimondani a
                        kételkedni szót.</p>
					<p>- Hát tegyük fel, hogy győzünk....</p>
					<p>- Nos?</p>
					<p>- Kegyelmes uram, Bécs ugyan ötszáz esztendő óta nem igen szokott győzni, de
                        néha megtörtént vele, hogy a győztesek oldalára került. Például Napoleon
                        bukása után. Olyankor aztán még a régi keservesnél is keservesebb lett a
                        magyar nemzet sorsa.</p>
					<p>A miniszter homloka ráncbaborult.</p>
					<p>- Ne bántsuk a multat. Most más világ... Az efféle dolgok...</p>
					<p>András várta, várta, hogy a miniszter most talán befejezi a mondatot. De a
                        miniszter elhallgatott. Talán arra gondolt, hogy 1848-ban az ő öregapját is
                        főbelőtték a győztes Habsburgok. Hogy 1711-ben, a Rákóczi felkelés után az ő
                        nemzetségének is elkobozták az ugocsai birtokait. Lehet, hogy arra is
                        gondolt, hogy a napoleoni hadjáratokban a dédapja nyomorék lett és öregapját
                        mégis főbelőtték. Vagy esetleg eszébe jutott, hogy egyik fia elesett
                        Potiorek esztelen szerbiai kalandjaiban s a másik most az orosz fronton
                        fetreng valamelyik rothadt levegőjű lövészárokban. Nem lehetett leolvasni
                        őszbajuszú, pirospozsgás, széles arcáról, hogy mire gondolt ebben a
                        pillanatban.</p>
					<p>András kezdte újból.</p>
					<p>- Nem várhatunk tőlük semmi jót.</p>
					<p>A miniszter, úgylátszik, rájött, hogy mivel lehet igazolni őket.</p>
					<p>- De a török ellen megvédelmeztek.</p>
					<p>- Százhatvan esztendeig sikertelenül.</p>
					<p>- Azalatt ők tartották a magyar végvárak legénységét. És Budavárát
                        felszabadították, s több efféle dolog...</p>
					<p>- Hát kiűzték a törököt, de nem volt sok köszönet benne. Kegyelmes uram,
                        nekem ott Máramarosszigeten sokszor eszembe jutott, hogy az a szép
                        ruthén-román megye olyan, mint valami egzótikus gyarmat, melyet a sóbányák,
                        erdők, legelők és vadászterületek miatt igen jó karban tart az anyaország.
                        Hát Magyarország is mindig ilyen gyarmata volt az osztrák császárnak.
                        Egyetlen igazi, haszonhajtó, becses gyarmata. Egzótikus gyarmat, mint
                        Angliának Kanada, vagy Hollandiának az indiai szigetek. Hát Anglia nem
                        ragadna fegyvert, ha az oroszok el akarnák tőle venni Indiát? Ennyit jelent
                        az egész Habsburg-segítség a törökkel szemben. De fönn Máramarosban a zsidók
                        sokszor panaszkodtak nekem egymásra és egy nagyon bölcs öreg így jellemezte
                        a híres zsidó összetartást: mi bizony nem hagyjuk egymást éhen halni, uram,
                        de tessék elhinni, élni sem hagyjuk. Nos, Bécs nem hagyott bennünket
                        megfulladni, de nyomban víz alá nyomott, ha néha kissé kidugtuk a fejünket,
                        hogy levegőt szippantsunk.</p>
					<p>A miniszter lehúnyta szemét és domború hasán összefonta kövér ujjait. Aligha
                        volt ember, aki képes lett volna kitalálni gondolatait, oly makacsul
                        elmerült a hallgatásba.</p>
					<p>András egy ideig tisztelettel nézte a vörösarcú, fehérbajuszú, kövér és
                        szuszogó oligarchát, aki most talán évszázados ösztöneivel és évtizedes
                        meggyőződéseivel viaskodik, kuruc vérmérsékletével és józan labanc
                        eszével, ezzel a két engesztelhetetlen ellenséggel, amely generációnként
                        felváltva pusztítja a legjobb magyarokat. És arra gondolt, hogyha két magyar
                        ember összekerül, két miniszter, két generális, két Péterffy, Sándor és
                        Lajos, két vármegyei írnok, két mesterember, két orvos, ügyvéd, színész vagy
                        pap, az egyikből rögtön kiugrik a kuruc, a másikból a labanc, aulikus véres
                        forradalmár, Széchenyi vagy Kossuth, mameluk vagy negyvennyolcas kortes.
                        Két ember? Nem is kell ehhez kettő; elég egy; egyetlen egy is elég ahhoz,
                        hogy kettéhasadt lelkében hol a labanc, hol a kuruc kerekedjék felül.
                        Együgyű beszéd az, hogy az igaz ember mindig következetes, meggyőződéses és
                        elvhű; az embernek nemcsak esze, de szíve is van, sőt még az esze is
                        óráról-órára másként igazodik, ma így, holnap úgy látja a dolgokat; ma
                        “utolsó csepp vérig”, holnap “őrült ostobaság”; ma hősi éposz, holnap
                        gyalázatos tömeggyilkolás; ma mindent a hazáért, holnap jaj, az egyetlen
                        életem, az egyetlen fiam, az egyetlen apám, a kis földem, a rongyos kis
                        egészségem, a vadgesztenyeallée, Ágnes, István, Éva, Péterke... hagyjatok
                        békében, ropogós zsemlyét szeretnék enni, Róma... nagypéntek... miért van
                        ez az egész őrült felfordulás?</p>
					<p>A miniszter hatalmas felsőteste megrándult, ahogy vaskos, nehéz jobblábát
                        baltérdén keresztbevetette. Aztán mintha nehezére esett volna, három nevet
                        ejtett ki az ajkán.</p>
					<p>- Thököly, Rákóczi, Kossuth...</p>
					<p>Péterffy elgondolkozott.</p>
					<p>- Nem volt igazuk - folytatta halkan, szuszogva a miniszter. - Thököly a
                        török mellé állt a Habsburgokkal szemben. Rákóczi XIV. Lajostól várta a
                        függetlenséget, Kossuth Carlo Albertoban, a badeni és a porosz
                        forradalomban, a második francia köztársaságban s több efféle dologban
                        bízott... mire felocsudott, mind a három ijedten látta, hogy a legyőzött
                        oldalon áll... háromszor próbáltuk meg, hogy kiváljunk a Habsburg
                        birodalomból s mind a háromszor a Habsburgok győztek... nekünk magyaroknak a
                        Habsburgok mellett van a helyünk... Most is. Ha belehalunk is.</p>
					<p>Péterffy homlokán gyöngyözött a veríték.</p>
					<p>- Az más. Belehalni, az igen. Megyek is, kegyelmes uram, belehalni.</p>
					<p>- Hova?</p>
					<p>- A lövészárokba. Már régen elhatározott szándékom. Nem bírok a
                        lelkiismeretemmel. Itthon, polgári ruhában, józan ésszel defaitista,
                        antimilitarista, lélekben lázadó, forradalmár, áruló vagyok.</p>
					<p>- Egy pohárka aszút? - kérdezte a miniszter és nehézkes mozdulattal jobblábát
                        áttette a balra. Ugyan, mire gondolhatott ebben a pillanatban?</p>
					<p>- Köszönöm, kegyelmes uram, nem bírom a bort. Bevonulok, katonaruhába bújok,
                        szolgálati övet és revolvert csatolok a derekamra és lefekszem a
                        lövészárokba. Ott aztán nem lesz lelkiismeretfurdalásom. Teljesítem a
                        kötelességemet.</p>
					<p>- Ezt tesszük valamennyien - szólt közbe a miniszter, de mintha megbánta
                        volna, hirtelen felhörpintett egy ujjnyi aszút és hozzátette: - de ne
                        beszéljünk róla.</p>
					<p>András végigtörölte zsebkendőjével gyöngyöző homlokát.</p>
					<p>- Családomnak legöregebb tagja, Péterffy Gyula, furcsa, bogaras ember.
                        Karikatúra, ha szigorúan veszem, akiben a Csák Máték és Báthoryak
                        oligarchikus gőgje úgy éli ki magát, hogy a maga hétszázéves családjának
                        tagjain kívül nem veszi emberszámba a többi halandót, - hát ez az öreg Gyula
                        pontos statisztikát vezet a katonáskodó Péterffyekről.</p>
					<p>- Nekem tizenhét atyámfia harcol - szólalt meg a miniszter - négy elesett,
                        három nyomorékká lett.</p>
					<p>- Gyula bácsi családfáján nyolcvannégy felnőtt Péterffy és Grónay közül
                        hatvankilenc katona, a legtöbb a háború kitörése óta. Gyula bácsi pontos
                        nyilvántartást vezet valamennyiről s naponkint kiigazítja a létszámot. Külön
                        veszteségi kimutatása van, ez a legpontosabb és leghitelesebb okmánya a
                        háború történetének. Nos, huszonnégy Péterffy már a föld alatt pihen,
                        némelyikök több darabban, vagy annyi sérüléssel és csonttöréssel, mint egy
                        népvándorlás korabeli lelet. Az első szerbiai offenziva alatt három, a
                        satanovi ütközetben két Péterffy harapott a fűbe... Egy idegbajt kapott
                        Przemyslben. Egy felvidéki Péterffynek mind a két lábát amputálták. Egyet
                        etetni kell, mert a felsőteste béna, kettő megvakult. Nyolcan vannak
                        fogságban, köztük kettőről azt sem tudjuk, hogy életben van-e, Ákost
                        kivitték a frontra. És nincsen egyetlen Péterffy sem, aki tudná, hogy mindez
                        miért?</p>
					<p>- A becsületért - csapott az asztalra a miniszter, - a becsületért és több
                        efféléért. Az én fiamat tegnap vitték a frontra. De ne beszéljünk róla.</p>
					<p>Most aztán nem is beszélt róla többet, nehézkesen felemelkedett a
                        karosszékből, begombolta gallérját és csak úgy, tükör nélkül, összebogozta a
                        nyakkendőjét.</p>
					<p>- A feleségem ma a Vöröskereszt estélyén van, meg akarja mutatni, hogy milyen
                        hősi lélek lakozik benne, a fiát kivitték a frontra, a kölyök maga
                        kéredzkedett, meg akarta mutatni, hogy milyen hősi és több efféle dolog...
                        Érte kell mennem... Hogy van a méltóságos asszony, add át neki
                        tiszteletteljes... veszed észre, hogy milyen halványan pislog ez a
                        villanykörte?... Nincs szén... a csehek... bitang nép, de ne beszéljünk
                        róla... Tisza kemény levelet írt a hadseregfőparancsnokságnak... a vezérkar
                        csupa cseh... úgy bánnak a magyarokkal, mint a kapca... de ne beszéljünk
                        róla.</p>
					<p>András ajka remegett.</p>
					<p>- Hát igen, kegyelmes uram, nekünk az egész világon mindenki ellenségünk s
                        azon felül van még egy... Eggyel több ellenségünk van, mint bárkinek a
                        harcoló felek között... A saját...</p>
					<p>- De ne beszéljünk róla, - intett a miniszter, megrázta András kezét és
                        súlyos léptekkel kivonszolta magát a társalgóból. Az ajtóban megállt és
                        tömött, vaskos, fehér bajusza alól félig dicsekedve, félig panaszkodva
                        visszaszólt:</p>
					<p>- Maga kéredzkedett ki a frontra a kölyök. De ne beszéljünk róla...</p>
				</div>
				<div type="chapter">
					<head>III.</head>
					<p>Már harmadik éve tart a háború, de a Péterffy-penzióban szemmel láthatólag
                        nem változott semmi. Az öreg Krisztina néni most is Tamás grófról beszél,
                        Sándor a haditérképeket böngészi s a Hadsegélyzőbe jár, Gyula a genealógiai
                        táblázatokat bújja, Lajos, akinek fia a fronton van, szidja az osztrák és
                        cseh tábornokokat és naponta többször kijelenti, hogy bocsánat, a tökfilkók
                        helyébe egy Görgey kellene ide. Az új lakók, András és családja, egész nap a
                        fronthíreket lesik.</p>
					<p>Februárban nagy öröm érte a családot. Grónay Barnabás, Ágnes bátyja, aki
                        Lyonban volt internálva, Pejachevich gróf horvát bán kíséretében hazajött és
                        magával feleséget hozott: csinos francia asszonykát, apró leánykájával. A
                        harmadik emelet egyik lakója, fiatal selyemkereskedő, elesett az olasz
                        fronton, az özvegye könyörgött, hogy vegyék át a lakást. Klema odaadta
                        Barnabásnak. A Péterffy-penzió népesedett.</p>
					<p>Grónay Barnabás óriás termete kissé megrokkant, de kopasz feje, villogó
                        fogsora és lázas fekete szeme fakó arcából szinte félelmetesen kivilágított.
                        Még igazi Grónay volt, aki ötvenéves korára is magára vonja az asszonyok
                        szemét, minden nap más és más benyomást keltve maga felől aszerint, hogy
                        hangulatok szélsőségében viharzó lelke viharos kétségbeeséssel vagy viharos
                        életkedvvel van-e csordultig tele.</p>
					<p>Mindenki boldogan ölelte keblére, de a feleségét kissé hűvösen és aggódva
                        fogadták. Lajos fel volt háborodva, hogy ellenséges ország leánya, Gyula
                        szerette volna tudni, hogy Barnabás vajjon kikutatta-e, milyen családfája
                        van a jött-ment asszonynak, a hölgyek megdöbbentek az új rokon merész
                        fellépésétől és kokottos eleganciájától. Csak annyiban és csak azért
                        bocsátottak meg neki, mert gyermeket szült Barnabásnak s ezzel új ágacskát
                        ültetett a Péterffy-Grónay-család bokros erdejébe. Végre is, a kis Susanne
                        egy új Grónay édesanyja volt s ez minden bűnt feloldoz - még azt is, hogy
                        hasított szoknyája oly szűk, hogy kilátszik a térde, amikor leül és a lábát
                        keresztbe veti. Barnabás, úgylátszik észrevette ezt, mert ott lakott ugyan a
                        Péterffyekkel, de a rokonokat elkerülte.</p>
					<p>Barnabás nemcsak asszonyt és kislányt, hanem izgató, szinte hihetetlen hírt
                        is hozott Lyonból magával. Elmondta, hogy Pejachevich Tivadar gróf levelet
                        kapott Londonból bizonyos Péterffy Tamás gróftól, aki a háború kitörése
                        előtt ült hajóra a newyorki kikötőben és Londonban rekedt a hadüzenet
                        napján. A grófnak, amerikai állampolgár létére, nem történt semmi bántódása,
                        de útját természetesen nem folytathatta. Érdeklődött a Franciaországban és
                        Angliában internált magyarok iránt és megtudta, hogy Pejachevich gróf
                        engedélyt kapott a hazautazásra. Vele izeni a Péterffyeknek, hogy alig várja
                        a békekötés napját, alig várja, hogy felkereshesse rokonait, akik után
                        nagyon vágyakozik.</p>
					<p>A Péterffy-házban ez a kis hír újra lázba hozta a kedélyeket. Barnabásra is
                        gyanakodva néztek, mintha állandóan résen kellene lenniük, hogy ez a
                        Franciaországban megmételyezett kalandor egy óvatlan pillanatban közéjük ne
                        csempéssze a grófot.</p>
					<p>- Tolakodó fráter - harsogta Lajos - bocsánatot kérek, de én nem fogok kezet
                        a semmiházival. Hazaáruló! És Barnabás az előörse. Kémgyanus. Vigyázat, a
                        Péterffy-frontot kémleli a fickó.</p>
					<p>Gyula a vállát vonogatta s idegesen rázogatta sovány lábait a
                        pepitanadrágban.</p>
					<p>- Miattam kémkedhet. Őméltóságára pedig nem vagyok kíváncsi. Engem nem
                        érdekel. Semmi közöm hozzá. Kellemetlen ember.</p>
					<p>- De ő is Péterffy - szólt közbe félénken Sándor.</p>
					<p>Az archivárius felhúzta a szemöldökét. Sárga arcán a ráncok összefutottak s
                        titokzatosan dörmögött:</p>
					<p>- Nono, erről még beszélünk.</p>
					<p>Sándor, miután megigazította szemén a monokliját és érdeklődve pihentette
                        tekintetét a francia asszonyka kecses és izgató formáin, elhatározta, hogy
                        Barnabással szemben udvarias és engesztelékeny lesz.</p>
					<p>- Mivel töltötted a napokat Lyonban? - kérdezte tőle mosolyogva.</p>
					<p>- Dolgoztam - dörmögött rekedt basszus hangján a kopasz óriás.</p>
					<p>- Regény?</p>
					<p>- Nem. Aeronautika.</p>
					<p>- Léghajó?</p>
					<p>- Repülőgép. Meg kell oldani azt a problémát, hogy a repülőgép helyből is fel
                        tudjon emelkedni. Láttál már repülőgépet?</p>
					<p>- Bleriot gépét itt, amikor mutogatta magát.</p>
					<p>- Nos, ha fel akarsz emelkedni a levegőbe, először a földön kell gurulnod egy
                        jó sort.</p>
					<p>Sándor izgalomba jött.</p>
					<p>- Becsületszavamra, ördöngős egy dolog.</p>
					<p>- Ördöngős, de tökéletlen, - felelt Barnabás megvetőleg. - Fel kell találni a
                        praktikus légcsavart, hogy a repülőgép nekifutás nélkül is fel tudjon
                        emelkedni. El kell érni azt, hogy te az udvarodból vagy a házad tetejéről
                        felszállhass a repülőgépedre. Én már nyomon vagyok.</p>
					<p>Sándor szeméről leesett a monokli és tisztelettel, de izgatottan hunyorgatva
                        nézte a kopasz óriás fényes fehér koponyáját. Pihent ész - gondolta magában,
                        - hogy némileg fékezze csodálatát és elragadtatását, amelyet a titokzatos
                        technikai tudományok felkeltettek benne.</p>
					<p>- Nyomon vagy? Jó nyomon vagy? És felajánlod a hadvezetőségnek?</p>
					<p>- Fel!</p>
					<p>- Éljen! Győzelem! Miénk a győzelem, becsületszavamra.</p>
					<p>A többiek ijedten kapták föl fejüket.</p>
					<p>- Mi az, jó hír a harctérről?</p>
					<p>Sándor izgatottan simogatta szép finom, szürke szakállát.</p>
					<p>- Azé a győzelem, akinek jobb és több repülőgépe van. És Barnabás feltalálta,
                        hogy a házamról vagy az udvaromról felszállhassak a repülőgépemre.</p>
					<p>- Bolond, - csattogott Gyula bácsi foga és megbotránkozva, ellenségesen
                        nézett a jövevényre.</p>
					<p>Krisztina néni, fenn a félköríves loggián, magánkívül volt örömében. Égre
                        emelte szemeit s mint egy álomlátó, akit megszállott a lélek, elragadtatott,
                        éneklő hangon mondogatni kezdte.</p>
					<p>- Jól emlékszem az égszínkék Waffenrockjára... A marquise ragyogó feketeszemű
                        szépség volt... túlságosan fekete volt a szeme... gyémántfekete, villogó
                        fekete szeme volt, éppolyan, mint a mi Micikénknek s egy esztendő mulva
                        Micikét, azaz, mit beszélek, a marquiset egy barátja ölében találta... Vagy
                        ezt már mondtam?... Kérlek, kedveseim, figyelmeztessetek, ha valamit
                        ismételek... ó a legyezőm, Gyula!...</p>
					<p>Gyula udvariasan lehajolt a legyezőért, Sándor pedig kétségbeesetten
                        hunyorgatott a nagymama felé, hogy ne beszéljen ilyeneket Mária füle
                        hallatára.</p>
					<p>Lajos arca lila volt a felháborodástól. Amúgy is állandóan ingerült és
                        villámló szemmel nézegette Sándort. Lassanként őt tette felelőssé a háború
                        minden nyomorúságáért. Mintha csak Sándor szolgalelkű lojalitása, Sándor
                        haditérképei, Sándor háborús ereklyemúzeuma, Sándor fenhéjázó optimizmusa
                        volna az oka mindennek. Annak is, hogy az egész világ ellenünk fordult, hogy
                        a németek nem tudják keresztül törni a nyugati frontot, s hogy az ő egyetlen
                        fiát, Péterffy Ákos dr. ügyvédjelöltet, tartalékos főhadnagyot, kivitték a
                        frontra. Ákos ugyan vidám leveleket küld az otthonvalóknak, de az egyik
                        bajtársa írja, hogy teljesen megőszült az első ágyúharc, a tűzkeresztség
                        alatt.</p>
					<p>Lajost már-már kiközösítették a Péterffy-penzió lakói, de az elkeseredett
                        kuruc rémlátásait lassan-lassan az események is kezdték igazolni.</p>
					<p>A Péterffy-családból mind több és több férfi került a háború vágóhídjára.
                        Innen is, onnan is jött a hír, hogy egy-egy fiatal Péterffy vagy Grónay hősi
                        halált halt. Kálmánról, Mária férjéről, aki Przemyslnél eltűnt, semmit sem
                        sikerült megtudni. És ez volt a legkétségbeejtőbb. Máriára mindenki úgy
                        nézett, mint a vértanukra szokás.</p>
					<p>A sorozásokon felülről és alulról folyton nyeste a háború a Péterffy-törzs
                        legszebb ágait. Már alig volt valaki elég fiatal vagy elég öreg ahhoz, hogy
                        védve legyen a véreskezű kertész ollójától. Gyula egyszer azzal lepte meg a
                        családot, hogy kijelentette:</p>
					<p>- Unom az egészet. Kellemetlen, sőt ellenszenves már a háború.</p>
					<p>Ágnes egy napon arra ébredt, hogy legidősebb fiát, Istvánt besorozták. A
                        háború ezzel a barátiatlan fellépéssel egy pillanatra Ágnessel is
                        megútáltatta magát. Már régen bizonyos volt, hogy Istvánra is rákerül a sor,
                        de Ágnes eddig nem tudta elhinni, hogy ez is lehetséges. Most is csak pár
                        napig hitte el. Nem. A sorozás még nem jelent hadiszolgálatot s a
                        hadiszolgálat még nem jelent frontot. Nem. Az ő fiát nem viszik a frontra,
                        erről kezeskedik, ha bele is kellene halnia az erőlködésbe.</p>
				</div>
				<div type="chapter">
					<head>IV.</head>
					<p>Március végén híre jött, hogy Lajos bácsi fia, a széparcú, daliás Ákos az
                        ötödik isonzói csatában megsebesült. San Martinónál golyó hatolt a
                        térdizületébe, a hetedik rohamnál, amikor már visszavonultak az olaszok és a
                        szegedi bakák sebesültjeiket szedték össze a hét roham helyén. A lövedék nem
                        talált csontot, a térdkalács alatt keresztülfutott; Ákos gyenge shockot
                        kapott, néhány óráig a földön hevert s amikor magához tért, nem is a térdén,
                        hanem az ágyéka körül érzett metsző fájdalmat. Sok vére elfolyt, de
                        feltámolygott és odavonszolta magát a kötözőhelyre. Akkor már nevetett,
                        énekelt és hadonászott, mintha részeg lett volna.</p>
					<p>A sebkezelés néhány napig tartott, megállapították, hogy csontsérülés nem
                        történt, vonatra tették és Grácba szállították. Ott már várta édesapja,
                        Lajos és kieszközölte, hogy tovább küldjék a sebesült vonattal, Budapestre.
                        Itt a Vöröskereszt-kórházban helyezték el.</p>
					<p>Mária a Vöröskeresztben teljesített önkéntes ápolónői szolgálatot. Az ő
                        kívánságára a kórházi parancsnok Ákost Mária osztályán fektette le. Ágya
                        mellett mindig volt egy-egy Péterffy, aki minden lehelletét szorongó szívvel
                        leste; ő volt most a család büszkesége, szemefénye és vértanuja, a háborús
                        hős, akire az asszonyok égi szerelemmel, a férfiak bizonyos irígységgel
                        néztek. Ákos alig érzett valami fájdalmat, csak ingadozó hőmérséklete és
                        túlságosan izgatott kedélye mutatta, hogy valami baj van. De a sebfelület
                        már sarjadzott s az orvosok azt mondták, hogy néhány nap mulva hazamehet és
                        otthon kezeltetheti magát.</p>
					<p>Ákosnak voltak pillanatai, amikor azt hitte, hogy élete legboldogabb
                        korszakát éli. Mindenki sajnálta, dédelgette és ünnepelte; a kórházban
                        értesült arról, hogy megkapta a vaskoronarendet.</p>
					<p>- Ez a harapásért van, - mondta tréfásan és a fülére mutatott, amelyet egy
                        olasz vadászkatona közelharcban majdnem egészen leharapott. Ez a harmadik
                        isonzói csatában történt. Hogy mi volt a harapás előtt, arról hallgatott.
                        Egyáltalán sem ő, sem sebesült tiszttársai nem beszéltek a háborúról. Az
                        egyiknek a jobb szemét kinyomták, a másiknak oly erővel feszítették széjjel
                        a száját, hogy baloldali állkapcsa leszakadt. Ezek a tisztek szinte
                        szégyelték a sérülésüket; nem is emlékeztek arra, hogy esett a dolog; a
                        puszta kézzel, rohamkéssel és puskatussal történt viaskodások már rendesen
                        delíriumos önkívületben folytak le; nem így képzelték a hősiességet és
                        beszélni csak olyan hadikalandjaikról tudtak, amelyekben nem ők kaptak, de
                        ők adtak sebet. Ákos boldog volt azért is, hogy csak a fülét szaggatták le,
                        amelyet vissza lehet varrni, s nem nyomták ki a szemgolyóját.</p>
					<p>Vaskoronarend, szabadság és pihenés reménye, ünnepeltetés és a család
                        áhitatos hódolata azonban mind semmi sem volt ahhoz a boldogsághoz képest,
                        amelyet Mária jelenléte okozott a beteg katonának. Mária hallgatag mosolya,
                        lágyán zengő szava, gondos, puha, fehér keze mennyei elragadtatásba
                        ejtették, ha szemét, fülét, lázas testét körülsimogatták. Elbűvölő szépsége,
                        a magdolnaszőke haj és a fekete szemöldökök, a tejfehér arc és vörös ajkak
                        elvették az eszét. Elhatározta, hogy nem megy haza a Péterffy penzióba;
                        mindent megér az, hogy Máriát éjjel és nappal, a nap minden percében
                        láthatja és Mária talán éppen ő miatta tölti itt az éjszakáit is. Ha erre
                        gondolt, szíve hevesen dobogott s a hőmérő öt ponttal mutatott többet.
                        Nyilván ez is a közeledő szörnyű veszedelem előérzete volt.</p>
					<p>Ágnes is többször megfordult Ákos betegágya mellett. Leült vele szemben és
                        arra gondolt, vajjon meddig tart még a háború és sor kerül-e az ő István
                        fiára is? Éjjel sokszor rémlátásai voltak egy-egy ilyen látogatás után.
                        Látta a kórházat, végigment a folyosókon, benézett egy-egy szobába, ahol
                        emberroncsok, fehér pólyába burkolt, borostás, sárga és szürke arcú
                        szenvedők, félig hullák, félig őrültek feküdtek, delirizáltak, imádkoztak
                        és káromkodtak, sírtak és nevetőgörcsben fetrengtek vagy némán haldokoltak.
                        Néha nyitva volt valamelyik operációs szoba ajtaja és a műtőasztalon
                        meztelen embereket látott, kiknek a hasában vagy a hátában vagy a csontjai
                        között késekkel, csiptetőkkel, vésőkkel és vattákkal vájkáltak az orvosok;
                        némelyek aludtak, mások, akiket helyileg érzéstelenítettek, vidáman
                        cigarettázva nézték, hogy feszegetik szét az izmaikat és hogy szedik ki a
                        csontszilánkokat. Másutt állati ordítás jelezte, hogy a sebesültet valami
                        oknál fogva nem lehetett érzésteleníteni; Ágnes befogta a fülét és
                        eszeveszett rémülettel futott Ákos szobája felé. Úgy esett be az ajtón és
                        odarohant a beteg ágyához, aki most nem mosolygott, nem köszönt, nem
                        cigarettázott, úgy, mint máskor, hanem beesett szemüregekkel, halványan,
                        mereven, Istenem, szörnyűség, valósággal hullamereven feküdt az ágyban és
                        ahogy föléje hajolt, akkor iszonyodva látta, hogy az nem is Ákos,
                        hanem...</p>
					<p>István arcát látta Ákos ágyában, felsikoltott és felébredt és viharosan vert
                        a szíve, gyötrően éles fájdalmat érzett a bal melle alatt és percekig nem
                        mert megmozdulni rémületében.</p>
					<p>Most már gyűlölte és útálta a háborút és feltette magában, hogy ha Istvánt ki
                        akarják vinni a frontra, akkor mindenre képes lesz, még a gyalázattól és
                        gyilkosságtól sem riad vissza, hogy azt az ártatlan, gyanutlan, védtelen
                        gyermeket kiragadja a csiptetőkkel, fűrészekkel, vésőkkel és késekkel
                        dolgozó mészárosok kezéből.</p>
					<p>A hatodik napon Ákos elkezdett vacogni, tíz percig rázta a hideg, aztán
                        egyszerre áttüzesedett a teste és a hőmérő harminckilenc fokos lázat
                        mutatott. A törzsorvos, híres sebész, a polgári életben rendkívüli egyetemi
                        tanár, aggódó arccal figyelte.</p>
					<p>- Még semmi - fordult a kétcsillagos főorvoshoz, aki inspekciós volt. -
                        Tízpercenkint meg kell vizsgálni a sebet.</p>
					<p>Ágnest, aki éppen az ágy lábánál állt, megvigasztalta.</p>
					<p>- Nincs komoly baj. Ne aggódjék méltóságos asszony.</p>
					<p>Máriát azonban kihívta a betegszobából és Ágnes a nyitott ajtón keresztül
                        látta, hogy valamit a fülébe súgott. Mária elhalványult - ez rossz jel, - de
                        aztán a professzor megsimogatta Máriának még az ápolónői köpenyén át is
                        izgatóan szép gömbölyű karját, bizalmasan és gyengéden megsimogatta és Ágnes
                        észrevette, hogy Mária szeme fellángolt és pír öntötte el tejfehér arcát, -
                        nem, nem lehet baj, ha Mária így el tud pirulni a simogatás miatt.</p>
					<p>Néhány órával később visszajött a professzor és mégegyszer megnézte a sebet.
                        Most már élénk pirosság volt a seb körül. Foltos és szétterült pír, a comb
                        felé nyulva, mint valami lángnyelv.</p>
					<p>A professzor odasúgta Máriának.</p>
					<p>- Orbánc. Semmit sem szólni a hozzátartozóknak.</p>
					<p>Ákos állapota napról-napra rosszabbodott. Hiába kezelték kenőcsökkel és
                        oltásokkal, hiába metszették át az izületet, hiába vésték föl a
                        térdkalácsot... ez mind szörnyű fájdalmakkal, narkózisokkal, operációkkal,
                        hidegrázásokkal és negyvenfokos lázakkal járt... minden második nap új
                        veszedelem, új rémület, új kétségbeesés, Ákos csaknem állandóan önkívületben
                        az injekcióktól, az apja önkívületben a rettegéstől, dühtől és
                        elkeseredéstől, Ágnes önkívületben a szánalomtól és az elképzeléstől, hogy
                        Ákos helyett most Istvánka fekszik itt a betegszobában... Április 10-én a
                        professzor kijelentette, hogy Ákosnak térdben le fogja vágni a lábát.</p>
					<p>Megtörtént.</p>
					<p>Ágnes egész nap sírt és jajveszékelt, már egész idegbajos lett, nem mert
                        ránézni Ákosra, mert fiát képzelte oda a műtőasztalra, ahol a katonák
                        koponyáját meglékelik, gyúrják, vágják, feszegetik és varrják a húsát,
                        ordítás, nyögés, hörgés, nevetőgörcs és eszeveszett éneklés, narkózisban,
                        ezt nem lehet kibírni, verje meg az Isten, aki a háborút kitalálta.</p>
					<p>András most még gyakrabban olvasta a bibliát, esténként, hangosan, az egész
                        család előtt, István, Péter és Éva körében, akik aztán együtt énekelték a
                        bibliás emberrel a zsoltárokat.</p>
					<p>Rettenetes volt. Mindenki sírt és jajveszékelt, csak Ákos mosolygott és
                        vigasztalta a látogatóit. Azt mondta, hogy manapság olyan remek műlábakat
                        tudnak csinálni - nagyszerű ez a technika, ezt is a háborúnak köszönhetjük -
                        hogy ember legyen, aki meg tudja különböztetni az egészségestől. És
                        vigasztalta a családot, hogy lám, rosszabbul is történhetett volna; vannak,
                        akiknek a comb közepéig, sőt a csípőízületig kellett levágni a lábukat;
                        annak aztán már a fele sem tréfa. Itt van ez a báró Wimmer, annak először
                        levágták a lábafejét, aztán az alsószárát, aztán kiízelték a térdkalácsát,
                        aztán a combját fürészelték le, s most olyan székben ül, amelynek csak
                        félülése van, a merev comb számára pedig lyuk, hogy azon a csonk kényelmesen
                        lefelé lóghasson. De azért az sem olyan borzasztó dolog.</p>
					<p>Hogy milyen borzasztó dolog, azt is meg tudta Ákos. Még egyszer meg kellett
                        operálni s akkor neki is levágták a combját, amely elkezdett üszkösödni.</p>
					<p>Minden kezdődött elölről. Apját, az asztmás, ziháló és sípoló mellű, vérmes
                        és véredényelmeszesedéses Péterffy Lajost mindenki féltette már az
                        elmebajtól. Lajos forradalomról, fegyverletételről és békekötésről beszélt
                        álmában és Klema mindennap megkérte, ne hagyja nyitva az ablakát, mert a
                        szörnyű átkozódások lehallatszanak a Múzeum uccába és botrányt okozhatnak.
                        Klema sem, más sem, a Péterffy-féle magyarok meg éppenséggel nem hitték, -
                        hogy is hihették volna? - hogy két esztendő mulva az egész Múzeum ucca és az
                        egész város, az egész ország és köröskörül az egész világon minden fronton
                        és lövészárokban mindenki ugyanazt fogja suttogni, kiabálni, ordítani, végül
                        üvölteni, amit most Lajos bácsi álmában kiabál az ágyban.</p>
					<p>Ágnes pedig úgy gondolt a Vöröskereszt kórházra, mint a pokol tornácára, ahol
                        mészárosok gyilkolják a boldogtalan Ákosokat és Istvánokat, Péterffyeket és
                        Grónayakat és minden magyarokat. Ágnes nem hitte még akkor - hogy is hihette
                        volna? - hogy néhány hónap mulva majd úgy gondol a Vöröskereszt kórházra,
                        mint a minden öröm és boldogság, fény, pompa, nyugalom és békesség
                        csodaforrására, amelyből az ő számára aranypatak szökik föl és elárasztja a
                        Péterffy-házat.</p>
					<p>Ágnes gyűlölte a kórházat, irtózott a vértől és a szenvedéstől, de valami
                        beteg vágy mindennap kicsalta oda, ahol Ákos lassan-lassan visszakapta az
                        életet, de az egyik lábát egészen odaadta érte. Ákos ezen is hamar
                        megvigasztalódott és elmesélte, hogy még szerencsésnek érzi magát, mert lám
                        az a Bamberg százados fütyörészve jött be ide a kórházba azzal a kis
                        koponyazúzódásával, amelyet úgy kapott, hogy puskatussal főbeütötték, - és
                        mi lett a vége? Kéregtályog. Csak a második héten vették észre. Bamberg azt
                        mondta: oda se neki! Oda se neki? Nohát jött az agyhártyagyulladás, ez ám
                        aztán a kínlódás, ahhoz képest az enyém gyerekjáték, móka, igazi odaseneki,
                        az agyhártyagyulladást nem lehet sem kiízelni, sem megcsonkítani, a
                        koponyát lékelni kell és vagy hülye, bolond, shockos béna barom lesz az
                        ember, vagy pedig beadja a kulcsot. Bamberg beadta s ez volt a legokosabb,
                        amit tehetett. Nahát, nem vagyok én szerencsés fickó?</p>
					<p>Lassan-lassan némelyek el is hitték ott körülötte, hogy szerencsés fickó. Ha
                        másért nem, mert Mária úgy bánt vele - nem tudták bizonyosan, hogyan bánik
                        vele - mint a testvérével vagy a vőlegényével. És Mária szépsége besugározta
                        az egész osztályt, a betegek boldogok voltak, ha végigsimította a homlokukat
                        és mukkanás nélkül állták ki a leggyötrőbb kezeléseket, ha Mária ott volt a
                        műtőteremben. Szerelmesek voltak Máriába valamennyien, a betegek, az ápolók,
                        az orvosok, sőt még az ápolónők, az önkéntes Vöröskeresztes grófnők és
                        hercegnők és főhercegasszonyok is, - de Ákos látta, Ágnes is látta, hogy
                        Mária mosolygós gőggel, szomorú fenséggel és jéghideg közönnyel jár-kél az
                        imádat-felhők magasságában.</p>
					<p>Ákost ez is boldoggá tette. Valami ködös remény, sejtelem, édes ábrándozás és
                        alaktalan vágy remegett a lelkében Mária után és a saját levágott és
                        eltemetett jobblába után... amelyben sokszor sajgást, reszketést,
                        bizsergést, nyilalást érzett, mintha még megvolna és olyankor szentül hitte,
                        hogy meg is van, csak álmodta az egész szörnyű komédiát.</p>
					<p>Ágnes azonban észrevette, hogy néha Mária ajka is megrándul, piros lesz, vagy
                        még a rendesnél is fehérebb az arca, hogy néha zavartan tekint szét, félve,
                        ijedten, tétován, hogy néha elmegy és kipirultan jön vissza, lázas égő
                        szemében valami furcsa láng, - vagy ez mind csak képzelődés volt?</p>
					<p>Ágnes képzelete lassan-lassan elterelődött a kórház borzalmáról a kórház
                        romantikus titokzatosságai felé, - az ő képzelete mindig csak egy irányban
                        és egy rögeszme felé repdesett - és most Mária gyönyörű alakja köré fonta
                        összes elképzeléseit. Egész legendákat dolgozott ki buja fantáziájával a
                        professzorról, és Máriáról, Ákosról és Máriáról, a kórházparancsnokról és
                        Máriáról. Most, hogy Ákos meggyógyult és vidám, tréfás és hősiesen cinikus
                        invalidus módjára az egész osztály kedélyét felderítette, Ágnes is
                        elfelejtette rémképeit és előérzeteit. Most már néha ő is kiejtette száján,
                        hogy, hát igen, ilyen a háború, oda se neki, még rosszabbul is történhetett
                        volna és lassankint megint visszatértek régi titkos csodavárásai, amelyek
                        két ember köré fontak regényes szenzációkat s ez a két ember Mária és a
                        főhercegasszony kamarása volt. És ilyenkor nevetséges, de gyötrő
                        féltékenységet érzett és majdnem gyűlölte Máriát.</p>
					<p>Ákos augusztus közepén hagyta el a kórházat, drága és finom művű jobblábbal,
                        amelyről ő maga azt állította, hogy ember legyen a talpán, aki meg tudja
                        különböztetni az igazitól. És ugyanakkor otthagyta a kórházat Mária is, nagy
                        megnyugvására a Péterffyeknek, akik kezdettől fogva nem tartották
                        úrihölgyhöz méltó dolognak a betegápolást.</p>
					<p>Ágnes volt az egyetlen a Péterffy-házban, aki Mária visszatérése mögött is
                        valami romantikus hátteret keresett. De csak annyit tudott meg, hogy a
                        törzsorvos, a híres sebész, az egyetemi professzor ugyanakkor elvált a
                        feleségétől. Az eset élénk feltünést keltett a társaságban és Ágnes minden
                        nap szívszorongva leste, hogy mit vesz észre Márián, amivel a professzor
                        válási ügyével kapcsolatban valami regényes szerelem keretébe lehetne őt
                        beállítani. De Mária hideg, gőgös, unott, gyönyörű és titokzatos volt, mint
                        mindig.</p>
				</div>
				<div type="chapter">
					<head>V.</head>
					<p>Augusztus végén a miniszter vacsorára kérette Andrást a kaszinóba. András
                        akkor már elhatározta, hogy önként jelentkezik harctéri szolgálatra. A
                        román betörés óta nem bírt a lelkiismeretével. Úgy érezte, hogy vagy beáll
                        katonának, vagy forradalmár lesz, aki megszervezi a háborúellenes, az áruló,
                        a pacifista Magyarországot. Izgatottan és elkeseredetten ment el a
                        találkozóra.</p>
					<p>A miniszter valamivel halványabb, soványabb és törődöttebb volt, mint máskor.
                        De nyoma sem látszott rajta a rémületnek vagy kétségbeesésnek. Nyugodt volt,
                        csak nehezen szuszogott és kevesebb mondatot fejezett be, mint bármikor
                        életében. A vacsora alatt nem beszéltek sem a kormányzatról, sem a
                        háborúról; csak a vesepecsenyéről, amely kemény volt és ízetlen, a
                        tokajiról, amely pompásan ízlett és a szivarokról, amelyek szívhatatlanok. A
                        különszobában a miniszter minden bevezetés és átmenet nélkül így szólt
                        Péterffyhez:</p>
					<p>- Tisza nagyon sokra becsül téged.</p>
					<p>Péterffy elpirult. Egyetlen ember volt a világon, akinek már a neve is
                        zavarba hozta és fellelkesítette. Nem is tudta, mit válaszoljon. Finom
                        arca, kék Péterffy-szeme, ritka, szőke haja és egész előkelő, világfias
                        egyénisége figyelő és szorongó kiváncsiságot sugárzott, mert tudta, hogy a
                        komor és zárkózott miniszter nem hiába bókol.</p>
					<p>- Én is... - folytatta a miniszter és új szivarra gyujtott - mert tudom, hogy
                        te az...</p>
					<p>Nem fejezte be a mondatot, elakadt és kihörpintette csészéjét, amelyben
                        néhány csepp kávé feketéllett.</p>
					<p>- Rendelkezésedre állok, kegyelmes uram - felelte András.</p>
					<p>- Nehéz helyzet. Az északi hadszintér egész birodalom és csupa áruló és kém.
                        A Kárpátok, Galicia, Lengyelország, Keletoroszország, roppant nehéz akkora
                        területet igazgatni, ellenség földjén... tiszta anarchia és efféle
                        dolog.</p>
					<p>András izgatottan figyelt.</p>
					<p>- Meg kell szervezni a háborús közigazgatást a front háta mögött, ellenséges
                        földön. A főparancsnokság elhatározta, hogy kormányzóságot állít fel, mert
                        tűrhetetlen állapotok vannak. Hadseregszállítók, rekvirálások, panamák,
                        rablás, gyilkosság... te rutén vidéken szolgáltál, nagy érdemeket szereztél
                        a skizma-pör főtárgyalásán.</p>
					<p>Péterffy arca elkomorult. Némán kavargatta a kávéját és homloka gondterhes
                        ráncokba borult.</p>
					<p>A miniszter új szivarra gyujtott és kissé leeresztve a hangját, bizalmasan
                        nézett Péterffy szemébe.</p>
					<p>- Nem akarom katonára bízni. A tábornokhadbíró cseh származású. Érted? Nehéz
                        helyzet. Olyan ember kell oda, aki rövidesen markába kaparintja az egész
                        közigazgatást. Kutyául nehéz feladat. Hadijog, monarchia, cseh tábornok,
                        Kárpátok, rutén föld, Galicia, lengyelek és más efféle dolgok, hogy az ott
                        működő német hadseregről ne is beszéljek... Értesz engem, András?</p>
					<p>András még mindig szótlanul kavargatta a feketekávéját. A miniszter most már
                        egész suttogva beszélt.</p>
					<p>- A polgári adlátus ragadja magához a vezetést... szóval teljes hatalmú
                        diktátorról van szó a galiciai fronton hadijog alapján, de polgári ésszel és
                        a magyar érdekeknek megfelelően. Ez a koncepció és több efféle dolog és erre
                        kér téged... mondd kérlek, milyen szivart szívsz? Bármilyent? Boldog ember
                        vagy. Az igaz, hogy vaskezű ember kell oda. A rutén nép egészen
                        megbolondult. Csupa áruló. Te tudod legjobban... az orosz Krisztus... de
                        most fegyelemről, rendről, a hadvezetés érdekeiről és a magyar katonák testi
                        épségéről van szó, nem pedig... Vaskezű diktátort képzelek, akinek nem is
                        egy, de ezer vaskeze van... olyan sokfelé kell vele öklözni. Nekünk még a
                        saját...</p>
					<p>Mindig kevesebb és kevesebb mondatot fejezett be a miniszter, aki látta, hogy
                        András arca percről-percre zordabb és szomorúbb lesz.</p>
					<p>A miniszter vállat vont. Mindegy. Bevégzett dolog. A németek is így csinálják
                        északon. És a galiciai fronton már tűrhetetlen állapotok vannak. A magyar
                        ezredek helyzete kétségbeejtő. De kétségbeejtő a lakosság helyzete is. A
                        Kárpátokon túl valóságos anarchia kezdődik. Állandó forradalom, nyomor,
                        éhség, lázongás és más efféle dolgok és a katonaság kapkodva és bután... de
                        ne beszeljünk róla...</p>
					<p>Mind a ketten sokáig hallgattak. Végre András törte meg a csendet.</p>
					<p>- Kegyelmes uram, vallomással tartozom neked. Tévedtem. Borzasztóan tévedtem
                        és szégyenlem magamat, hogy olyan ostoba voltam.</p>
					<p>- Ne beszéljünk róla - szólt közbe a miniszter, akit zavarba hozott András
                        izgatottsága.</p>
					<p>- De engedd meg, kegyelmes uram, hogy szavaimat megmagyarázzam. Sokszor
                        panaszkodtam neked, hogy a magyar ember nem tudja miért harcol és miért
                        pusztítja magát a világháborúban.</p>
					<p>- Most érted... - bólongatott a miniszter és csendesen szívta a szivarját. -
                        A románok...</p>
					<p>- Igen a románok. Tudnom kellett volna, hogy a háború a világ minden népének
                        szörnyű izgalom, romlás, megpróbáltatás, szenvedés, gyötrelem, de csak
                        nekünk magyaroknak jelent halálveszedelmet. A többinek vér, pénz, betegség -
                        nekünk dögvész és megsemmisülés... Kegyelmes uram, most már értem Tiszát.
                        Tudom, hogy nekünk verekednünk kell, még pedig a Habsburgok és németek
                        mellett, mert ezek nem szeretnek ugyan, de legalább érdekük, hogy éljünk. A
                        többinek, a nyugati hatalmaknak, Oroszországnak, a Balkánnak, mindenkinek
                        ezen a földkerekségen az az érdeke, hogy megsemmisüljünk. Most értem. A
                        szerbek el akarják venni Dél-Magyarországot, a csehek a Felvidéket, a
                        románok Erdélyt. Most már tudom, hogy miért esett el huszonnégy Péterffy,
                        miért lett hét nyomorult, miért van nyolc fogságban és miért harcol még most
                        is harmincegy. A háború, amelyet németek, oroszok, angolok és franciák
                        indítottak meg, s amelyben minket magyarokat úgy vittek a vágóhídra, mint az
                        ökröt, most már a mi háborúnk lett. Románia, Szerbia és Csehország már
                        felosztották maguk közt Magyarországot. Nohát, én kimegyek a puskámmal és
                        odaállok a határra és belefekszem a lövészárokba. Ott nincs probléma.
                        Verekszem, mint ahogy fronttiszthez illik. A többi az Isten dolga. Már nem
                        bírok a lelkiismeretemmel.</p>
					<p>A miniszter széles, vörös arca megnyúlt és ellágyulva nézett András
                        szemébe.</p>
					<p>- Ide jutottunk - dörmögte és új szivarra gyujtott. - A csehek már
                        kirajzolták Párizsban az új szlovák birodalmat, benne van Pozsony és Kassa
                        is, mi pedig odavisszük nekik a magyar búzát és a magyarok kukoricakenyeret
                        esznek és más effélét, de ne beszéljünk...</p>
					<p>- Kegyelmes uram, - folytatta András lázas izgalommal - én bíró vagyok és
                        tartalékos császári és királyi főhadnagy. A magyar király bírája vagyok, a
                        magyar király odaállít, ahol úgy látja, hogy hasznomat veszi: vagy egy kis
                        vidéki járásbíróság, vagy egy rohamszázad élén. Teljesítem a
                        kötelességemet, de csak a magyar törvények szerint. Bíráskodni csak magyar
                        emberek felett vagyok hajlandó Magyarország határán belül: erre tettem
                        esküt. Arra is esküt tettem, hogy a hazát megvédem, harcolok lövészárokban,
                        földön, vízen és levegőben... de arra nem tettem esküt, hogy Galícia vagy
                        Lengyelország területén vagy Oroszországban osztrák generális mellett
                        kormányzóskodjam.</p>
					<p>A miniszter hátradőlt a székben, behúnyta a szemét és ujjait szelíden
                        pörgette a hasán.</p>
					<p>András kissé nehezen szedte a levegőt. Ha izgatott volt, megfájult a dereka,
                        szúrást érzett a tüdeje körül, ott ahol a mellhártyagyulladás után
                        összenövések maradtak.</p>
					<p>- Kegyelmes uram - lihegte roppant erőlködéssel - méltóztassál megmondani
                        Tiszának, hogy büszke vagyok a jóvéleményére és törhetetlen híve vagyok az
                        utolsó lehelletemig. De a kitüntető megbizatást nem vállalom. Jelentkeztem
                        frontszolgálatra, végre sikerült magamat besoroztatni. Ha csakugyan becsülsz
                        valamire és tenni akarsz értem valamit, eszközöljed ki, hogy osszanak be a
                        régi ezredemhez, Csíkszeredára és küldjenek a románok ellen.</p>
					<p>A miniszter arca vörös volt és vastag, fehér bajusza megrándult az ajka
                        felett.</p>
					<p>- Szólok Tiszának... - dörmögte lustán és petyhüdten és szuszogva, izzadva,
                        lassan kibontakozott a süppedő karosszékből. Megigazította nyakkendőjét és
                        hasán begombolta fehér mellényét, amelyen vasóralánc csörgött. - Tisza
                        nagyon becsül téged - tette hozzá s ragyogott a szeme, mintha valami arany
                        vitézségi érmet nyujtott volna át az új frontharcosnak.</p>
					<p>- És még valamit, kegyelmes uram! - súgta a miniszter fülébe András -
                        Tiszának sem lesz más menedéke...</p>
					<p>- Mit beszélsz? - ütötte fel fejét a miniszter.</p>
					<p>- Félek, hogy nemsokára beteljesedik.</p>
					<p>- Mi?</p>
					<p>- A jóslatom.</p>
					<p>- Nem értem...</p>
					<p>- Eljön az idő, amikor Tisza sem bír majd a lelkiismeretével és ő is a
                        lövészárokban keres megnyugvást...</p>
					<p>A miniszter a társalgó ajtajában tipegett-topogott, de nem tudott megindulni.
                        Súlyosat dobbant a lába, valahányszor egyikről a másikra helyezte nagy,
                        kövér testét.</p>
					<p>- Igazad lehet, - nyögte ki végül - Tisza kezdi únni. Zászló és címer és
                        Gotterhalte és vezényszó és cseh aljasságok és irka-firka s több efféle
                        dolog... de az öreg királyt nem akarja cserben hagyni, Ferenc József derék
                        öregúr, egyetlen barátunk, de ne beszéljünk róla...</p>
				</div>
				<div type="chapter">
					<head>VI.</head>
					<p>Péterffy András tartalékos cs. és kir. főhadnagy az erdélyi harcokban
                        végigverekedte a csíki, nagyszebeni, hátszegi, petrozsényi harcokat. Kétheti
                        kínlódás után összerogyott a Vulkán-szorosban és beszállították a
                        nagyszebeni hadikórházba. Nyilvánvaló volt, hogy frontszolgálatra képtelen
                        a tüdeje miatt, amelyen felszakadtak a mellhártyaösszenövések és fuldoklási
                        rohamai miatt, amelyekbe csaknem belepusztult. Péterffy István önkéntest
                        pedig Wiener-Neustadtba vitték kiképzésre. Péterffy Andrásné Grónay Ágnes, a
                        cs. és kir. főhadnagy felesége és a cs. és kir. önkéntes anyja tehát titkon
                        felutazott Bécsbe és a főhercegasszony pártfogását kérte. A fenséges
                        asszonyhoz az út ismét a főkamaráson, a szép és lovagias alezredesen
                        keresztül vezetett.</p>
					<p>A kamarás most is tele volt hódolattal és odaadással. A közbenjárás sikerült.
                        A főhercegnő Istvánt az ulánusoknál helyezte el - azt hitte Ágnes, hogy a
                        lovasság van aránylag a legkevesebb életveszélyben - az apát pedig a
                        megszállott Belgrád területére kinevezték a hadbíróság alelnökévé.</p>
					<p>A Péterffy-penzióban ezt a két újabb áldozatot feleslegesnek tartotta a
                        családi tanács. Maga a háborúspárti Sándor is megkönnyezte a búcsúzkodást,
                        amikor a két Péterffy vonatra ült. Lajos káromkodott s fuldokolva kapkodott
                        levegő után.</p>
					<p>- Bocsánatot kérek, ez már valóságos öngyilkosság, amit a buta magyar csinál.
                        Kiirtja magát a svarcgelb kétfejű sasért!</p>
					<p>Sándor tiltakozni próbált és zsebkendőjével nyomogatta szemét, de Lajos
                        lehurrogta:</p>
					<p>- Nos, én kétségbeesem, hogy már besorozzák a csecsemőket és az aggastyánokat
                        is. Pedig mindhiába! Tizenkét ország ellen nem lehet harcolni! Kínától
                        Montenegróig, Amerikától Indiáig, mindenki a mi ellenségünk... És mindenütt
                        álló harc. Verdun-nel nem bírunk. Sok lúd disznót győz. Egyszerű
                        kétszer-kettő az egész. Ezt neked is tudnod kellene, szerencsétlen.</p>
					<p>- De Londont bombázzuk és a Möwe egymásután süllyeszti el a hajókat, -
                        védekezett Sándor, idegesen simogatva gondosan ápolt, nikotin- és
                        kölnivízszagú selyemszakállát.</p>
					<p>- De hát mi van az Isonzónál?</p>
					<p>Sándor elszégyelte magát és szavalni kezdett:</p>
					<p>- Mi? Hát majd azt is kitisztogatjuk. Isonzó, Isonzó! Nem megy olyan könnyen,
                        de a győzelem biztos. Velencét bombázzuk, az olasz hajóraj nap-nap után
                        gyöngül, az angol flotta most moccant meg először és az eredmény? Alaposan
                        kikapott Skagerrak körül... És Amerika? Mire Amerika hadsereget tud a tűzbe
                        vetni, becsületszavamra mondom, hogy addig mi Párizsból diktáljuk a békét.
                        Becsületszavamra, megnyerjük a háborút - ismételte kétségbeesetten, mert
                        érezte, hogy nincs más hátra, mint kockára tenni a becsületét, hogy
                        higyjenek neki.</p>
					<p>Gyula lezárta a vitát:</p>
					<p>- Mindennek a gyenge és tehetetlen kormány az oka. Megérett az
                        elcsapatásra.</p>
					<p>Sándor arca elborult s látszott rajta, hogy maga is megrendült az
                        optimizmusában. Fel és alá járkált a szobában, mint aki azon töri a fejét,
                        hogy mi módon tudna segíteni a szerencsétleneken. Sötét arccal dúlt-fúlt,
                        úgy tett, mintha fel volna háborodva a Péterffyek kishitűségén, de titokban
                        véres viaskodást folytatott magával.</p>
					<p>Ágnes csendesen sirdogált és az ujjain számítgatta, hogy Istvánka még hány
                        hónapig van biztonságban.</p>
					<p>Istvánka most van kiképzés alatt. Még három hónap s akkor ulánuszászlós lesz.
                        Ha még akkor is dörög az ágyú, akkor autót vesz neki és beosztja valamelyik
                        főherceg mellé. És ha az sem elég, ott van az aviatika. A repülőtiszti
                        tanfolyam is legalább félév... Hogy ezt valaki bujkálásnak tartja? Lehet.
                        De neki joga van a gyávasághoz. Ő anya és a kölykét védi. És megvédi, inkább
                        maga pusztul bele - mondta majdnem hangosan, remegve az izgalom és
                        elszántság idegességétől.</p>
					<p>Határtalanul bízott magában. Ő, aki ezelőtt két évvel még fogvacogva és
                        félelemtől félájultan tartott felolvasást Abbaziában, most, hogy a fia sor
                        alá került, szemérmes és lányos félénkségét egyszerre ledobta magáról, mint
                        valami elnyűtt, megúnt, megútált ruhát. Most egyszerre kibuggyant szívéből a
                        vakmerő, lázongó, forró Grónay-vér és az agyát is elborította.</p>
					<p>Sebastianiné újból jelentkezett. A kórházi élelmezést csakugyan vállalatba
                        adják. Itt a sorsdöntő pillanat. Tőke is van rá, amennyi kell. Egy erdélyi
                        úr neve alatt egy máramarosi zsidó adná a pénzt. Sebastianiné szinte sírva
                        könyörgött, hogy Ágnes társuljon velük, nagy részesedést kap, ha az üzletet
                        kijárja a főhercegasszonynál.</p>
					<p>Ágnes tanácsot kért Klemától, de a gőgös magyar asszony lelke megborzadt
                        ettől a közönséges, kufár, önző tervtől.</p>
					<p>- Mi az, hát te hadseregszállító lennél, Péterffy Andrásné, Grónay Ágnes,
                        hadbíró felesége, mi? Élelmezési tisztek, hadbiztosok, hússzállítók,
                        kocsmárosok, pékek cinkosa lennél, markotányosnő, büffés, szakácsnő,
                        trafikos, te, Péterffyné-Grónay leány s aranyat mosnál ki sebesült,
                        nyomorult, vézna, vak invalidusok véréből?... Pfuj, szégyenlem magam, hogy
                        ezt magyaráznom kell! - fakadt ki Klema és többé nem beszéltek Sebastianiné
                        ajánlatáról.</p>
					<p>Ágnes néhány napig kínlódott magában s ezalatt egészen megtört a lelkiereje.
                        Andrástól levelet kapott, rövid, gyengéd, de férfias írást. Néhány odavetett
                        szó a hadihelyzetről, Belgrádról, hivatalos működésről, az ellenséges
                        népről, a maga egészségéről, néhány aggódó férji és apai tanács, soha semmi
                        érzelgés és áradozás. András még szemérmesebb és tartózkodóbb volt, mint
                        egyébkor, mintha felesége és gyermekei iránt való legszentebb szerelmét
                        valósággal irtóznék rábízni a nyilt tábori levelezőlapra. Ágnes
                        könnybelábadt szemmel olvasta azt a néhány sort és mély keserűség tört ki a
                        kebléből. Leült és levelet írt neki és könyörögve kérte, hogy jöjjön haza.
                        Felmentik a katonai szolgálat alól, amikor akarja. És ő oly szomorú és árva;
                        Évike és Péter egész nap sírnak utána. Miért kell neki is katonáskodnia,
                        mikor annyi száz meg százezer ember harcol a fronton? Egyáltalában miért van
                        ez a háború s miért kell abban résztvenni neked és Istvánnak?</p>
					<p>Ágnes most vette észre, hogy ha ezt a levelet elküldené, ő is, meg András is
                        hadbíróság elé kerülne árulás, vagy defaitizmus címén. De ha nem is vennék
                        észre, Andrást nagyon felizgatná; nem, András tudja, hogy mit cselekszik és
                        meddig kell még ugyanezt cselekednie. Új lapot írt tehát s abban csak
                        annyit, hogy az igazságügyminiszter a kaszinóban találkozott Sándor
                        bácsival, melegen kérdezősködött róla s többször ismételte, hogy szívesen
                        venné, ha felmentését kérné s visszamenne az elnöki ügyosztály élére. És én
                        volnék akkor a legboldogabb asszony, - írta hozzá őszinte megindulással s
                        nagy meleg könnycsepp pottyant a levelezőlap jobb alsó sarkára, eláztatva
                        azt a két szót: milliószor csókol.</p>
					<p>Ágnest ez is idegessé tette. Harmadik lapot akart írni, amikor bejött a
                        szobalány és jelentette, hogy egy hadbíró tisztiszolgája, aki két napig
                        Pesten volt s most visszamegy a szerb határra, útba ejti Belgrádot és kérdi,
                        nem kell-e levelet vinni a méltóságos úrnak?</p>
					<p>Ágnes új levelet írt, de a végén meggondolta magát s a két kártyát is
                        beletette a borítékba. Istenem, csak nem félek és nem taktikázom, amikor az
                        életünkről van szó? - magyarázta önmagának és megnyugodott, hogy helyesen
                        tette.</p>
					<p>Nyolc nap mulva egy törzsorvos, aki műszerekért jött Pestre Belgrádból,
                        Andrástól meghozta a választ. Ágnes boldogan bontogatta a borítékot. Nyolc
                        sűrű oldal, - az ő finom, apró, szép, de majdnem olvashatatlan betűivel
                        nyolc széles oldal! - Ágnes szinte testi kéjjel ült neki s lassan,
                        takarékoskodva, minden mondatot kétszer kiélvezve betűzte András
                        kezeírását.</p>
					<p>“Megértem, Ágnes, édes szerelmem, hogy fellázadsz az ellen a durvaság ellen,
                        amellyel a Végzet elszólított tőled és a gyermekeink mellől. Ha a szívemre
                        hallgatnék, amely tele van vággyal és szenvedéssel, már régen visszamentem
                        volna; előtted, Ágnes, nem szégyenlem, hogy sokszor kétségbeesem: miért
                        kellett ennek így történnie? Ha még a harcoló csapatoknál volnék, ha
                        remélnem lehetne, hogy néhány nagy, véres csata árán el tudjuk dönteni a
                        háború sorsát, ha egyáltalán volna ok azt hinni, hogy ennek a sok embertelen
                        szenvedésnek győzelem vagy dicsőség, vagy valami erkölcsi haszon lesz a
                        jutalma, akkor belenyugodnék mindenbe, vagy a verekedés vak dühében
                        elfelejteném az aggodalmaimat. De ez a véres tespedés, ez a baromi kínlódás,
                        ez a vígasztalan ténfergés a pusztulás felé, ez néha majdnem őrületbe visz.
                        Azt hiszem, én vagyok a legboldogtalanabb ember a világon, én, aki azelőtt a
                        legboldogabb voltam. És mégis nekem van igazam, nem pedig neked, Ágnes. Ha
                        minden férj és minden apa kivonná magát a hadiszolgálat alól, akkor
                        Magyarország Szerbia sorsára jutna, elözönlenék idegen seregek és
                        nyomorultul elpusztulna gyalázatban és vérben és az emberiség megvetése
                        kísérné ezt a becstelenséget, - ez józan és tiszta logika és ennek a
                        gondolatnak magam számára is le kellett vonnom a következményeit.</p>
					<p>Ágnes, én elsősorban azért jöttem ide, mert jobban szeretlek titeket, mint az
                        életemet. Egyáltalán: az én életemnek egyetlen értelme van. Szeretni téged
                        és a gyermekeinket. Szeretet alatt pedig nem valami ködös, romantikus,
                        lágyan hullámzó kedélyállapotot értek, amely elomló gyengeségben, mély
                        sóhajokban és szenvelgő pózokban merül ki, hanem abban az eleven,
                        találékony, gyengéd tevékenységben, amely kis és nagy dolgokban, a kényelem
                        feláldozásától az élet feláldozásáig, az odaadás és önzetlenség egész
                        skáláján át felhasználja az életet a mások életéért. Amíg veletek voltam
                        Máramarosszigeten, ha erős és szeles volt az idő és te, vagy a gyerekek nem
                        kötöttek kendőt a nyakatokra és én figyelmeztettelek benneteket, hogy
                        meghülhettek s ha ti szépen engedelmeskedtetek, - akkor kielégült az én
                        szerető szívem és tudtam, hogy nem hiába élek. Most más világ járja. Most
                        háborúban vagyunk; mi magyarok nem csináltuk a háborút, minket nem is
                        kérdeztek meg, hogy akarjuk-e, vagy nem, sőt többet mondok, Ágnes, nem
                        kérdezték meg a németeket, a franciákat, az angolokat és a szerbeket sem.
                        Senkit sem kérdeztek, sőt senki sem kérdezett. Nem hiszem, hogy akárki is,
                        császárok, katonák, bankárok, gyárosok, parasztok vagy urak közül bárki is
                        kétségbeesett volna, ha a háborút valahogy valakinek sikerült volna
                        megakadályozni. Tagadom, hogy valaki tudatosan, gyűlöletből vagy
                        haszonvágyból kierőszakolta a hadüzeneteket. Nem. A perzselő nyári napsugár
                        néha felgyujtja az őserdőket és senki sem keresi a gyujtogatót. A rothadt
                        szemétdomb ép úgy lángralobban, mint ahogy néha vegyészgyárak vagy
                        robbanószerek raktárai súlyos nyomás vagy légköri behatások alatt
                        kigyulladnak. Háborús tüzek is néha évtizedekig lappanganak és egyszer
                        minden látható ok nélkül felízzik a parázs és az ágyúk maguktól eldördülnek.
                        Mindegy, akárki és akármi az oka. Európa népe egymásnak esett és most tépi,
                        marcangolja egymást. Napoleon miért ment neki Oroszországnak és hadseregében
                        miért ment vele tizenkét nemzet fiatalsága? Miért? És miért ment el egész
                        Moszkváig? De elment volna egész Mandzsúriáig vagy a japán félszigetig, ha
                        éhség és halál meg nem bénítja útközben. Miért?</p>
					<p>Felesleges tépelődések. Európa harcol és magával rántotta a harcba a
                        magyarokat is. Te is, Pista is és az ikrek is harcolnak, mindenki a maga
                        módja szerint, nekem is be kellett állnom a katonák közé s harcolnom a magam
                        módja szerint. Édes, angyali kis gyermekeim, most nem arról van szó, hogy
                        hűvös időben el ne felejtsük nyakunkba keríteni a selyemkendőt. Most, ha
                        hazaszaladok, hogy össze-vissza csókoljalak, hogy figyelmeztesselek
                        benneteket az élet apró veszélyeire és ha velem együtt minden férfi és apa
                        hazaszalad, akkor ez a magyar föld elsüllyed és szörnyű, sötét és undorító
                        lyuk marad a helyén. Én most innen védlek és táplállak és szeretlek
                        benneteket, azzal, hogy eggyel meggyarapítottam az őrség számát. Itt vagyok
                        a virrasztók között, hogy ti békén alhassatok. Pásztor és csősz, éjjeli
                        bakter és toronyőr vagyok és vigyázok, hogy tűz ne támadjon és el ne
                        harapódzzanak a lángok Budapestig. Győzünk? Adná az Úristen. Vesztünk?
                        Félek, hogy ehhez közelebb állunk, de nem tehetünk róla, meg kell tennünk a
                        kötelességünket. Ez az egész. Nincs min okoskodni.</p>
					<p>A miniszternek mondja meg Sándor, hogy köszönöm a jóindulatát, az elnöki
                        ügyosztály meg lesz nélkülem is. Az a tisztiszolga, aki elhozta a leveledet,
                        két hónappal ezelőtt megmentette a miniszterelnök testvére életét. Tisza
                        István személyesen mondott köszönetet neki, a hadseregparancsnok pedig
                        visszaküldte a hadtápvonalba kényelmes és veszélytelen szolgálatra, hogy
                        megjutalmazza. Kovács István erre levélben könyörgött a miniszterelnöknek:
                        eszközölje ki számára, hogy visszamehessen a harcvonalba. És Tisza István
                        megtette neki. Tisza és Kovács. Ez aztán két ember! Pedig egyik sem csinálta
                        a háborút és Tisza Istvánnak és Kovács Istvánnak is nemcsak fia, de unokája
                        is van.</p>
					<p>Édes lelkem, ne tégy értem semmit, ne mozdulj, vigyázz, elhagyatva és
                        tanácstalanul minden mozdulat bajt hozhat a magad és gyermekeink imádott
                        fejére. Istvánka sorsára majd ügyel az Isten, aki egyetlen menedékünk és
                        oltalmazónk, Péterke és Évike sorsára vigyázz te, aki most nekik egyetlen
                        menedékük és oltalmazójuk vagy Isten akaratából. Jó helyen húzódtatok meg,
                        derék Péterffyek között. Ha sürgős dologban határoznod kell, kérj tanácsot
                        Klemától, az erős, tiszta, erkölcsös asszony, igazi magyar, legyen rajta az
                        Isten áldása. Péterkére különösen nagy gondod legyen; kissé félszeg, a lelke
                        túlbuzgó és a fantáziája kalandos. Romantikus kis legényke, nagyon féltem.
                        Légy erélyes és szemes; egy pillanatra se engedd nyakló nélkül. Évikét nem
                        szükséges oly erősen a tanulásra fogni. Leánynak ebben a korban a testi
                        egészsége fontos. A többi Isten kezében van, aki mindnyájunkat óvjon meg
                        minden szerencsétlenségtől. Gyermekeinket csókold meg helyettem és mondd meg
                        nekik, hogy karácsonyra viszontlátjuk egymást. Szeretlek Ágnes.”</p>
					<p>Ágnes megcsókolta a szeretlek szó minden betűjét és a levelet keblébe
                        rejtette, a szíve fölé.</p>
				</div>
				<div type="chapter">
					<head>VII.</head>
					<p>Amióta András és István hadbavonult, Ágnesnak egyetlen barátja van: Gyula
                        bácsi, a család krónikása, a pepitanadrágos, sárgaarcú, sárgahajú,
                        sárgaszemű, sárgafogú öreg gavallér, aki fekete aktatáskájában az ezeregyéj
                        titokzatos és izgató meséit hordja magával s azt néha kinyitja Ágnes előtt
                        és Ágnesnek eláll a szíve dobogása, amikor belepillant. Este, vacsora után,
                        néha közel az éjfélhez, be-besurran a szobájába, amely maga is olyan, mint
                        egy elvarázsolt kastély archivuma. Nagy, magas alkovos szoba, katedrálisokba
                        való sárga ablakok, égő vörös, kék és zöld kristálylámpák, öreg
                        tölgyfapulpitusok, iratszekrények, imazsámolyhoz hasonló szerzetesi álló
                        íróasztalok, préselt bársonyba, selyembe, aranyveretes, féldrágaköves
                        berakásokkal ékes bőrtokba rejtett oklevelek, címerek, családfák,
                        pecsétek, aranybullák selyemzsinóron, pergamenkötések, könyvek, levelek...
                        roppant bőrfotel, nyugágy, szivaros-, teás-, likőrösasztalkák
                        össze-visszaságban, ódon hangulat, különc Péterffytanya, az ember
                        légmentesen elzárt búra alatt képzeli magát, ahova nem jut be sem a háború,
                        sem az élet, sem a halál, sem az idő lehellete, itt megállt az óra, öt vagy
                        hatszáz vagy talán ezer esztendeje áll, amikor Péterffy Gyula elfelejtette
                        felhúzni. Péterffy Gyula akkor is már öreg ember volt, öröktől fogva öreg
                        ember, ennélfogva halhatatlan, mert az élete sem élet, mint ahogy az óra sem
                        óra többé, ha elfelejtették felhúzni.</p>
					<p>- Ez az én titkos szerelmem - mondogatta tréfásan Ágnes, - titkos viszonyom
                        van az ezeréves Péterffyek szellemével, Gyula bácsival, a családfával és a
                        nemesi almanachhal pepita nadrágban, sárszínű hajjal és csontvázra
                        emlékeztető vékony lábszárral. Ebben a szent barlangban, ahol mindig süt a
                        nap, mert sárga ablakai vannak, titkos találkozásaim vannak a föld alatt
                        pihenő Péterffyekkel.</p>
					<p>Gyula bácsi megszokta ezeket a látogatásokat s ha Ágnes néha elmaradt,
                        sokszor hajnalig várta karosszékben ülve, mozdulatlanul, ámbár éjfél után
                        már tudta, hogy nem jön, de azért nem feküdt le, mert ki tudja, hátha csoda
                        történik, hátha?... Gyula bácsi nagyon szerette Ágnest; a maga kiaszott
                        csontváza, pepita nadrágban, csattogó foga és kiülő pofacsontjai a sárga bőr
                        alatt fölvillanyozódott és boldogságérzetekbe merült, ha a daliás, ruganyos,
                        asszonyos Ágnest megpillantotta; de nem volt lelkében semmi öreges izgalom
                        vagy tehetetlen vágy. Szerette Ágnes mélyen zengő alt-hangját, szelíd,
                        gyermekes, csodálkozó szemét és kielégíthetetlen kiváncsiságát régi
                        történetek, családi titkok és mendemondák iránt. Szerette finom és gyengéd
                        előkelőségét, szegénységét és hizelgő modorát; tisztelte benne a három
                        gyermek anyját, aki mégis örök fiatalságot és bájt árasztott maga körül.
                        Gyula bácsi sokat látott, hallott és sokat élt át a maga hosszú életében és
                        rájött, hogy földöntúli varázsa van a kontrasztnak, amely a bujatestű és
                        gyermeklelkű asszonyok lényében rejtőzik.</p>
					<p>Gyula bácsi ma sokáig időzött a hallban, mert jeles és emlékezetes nap volt,
                        ma koronázták meg az új királyt, Sándor a császári és királyi kamarás részt
                        vett a koronázási ünnepélyeken és csaknem éjfélig mesélt a nap ragyogó
                        eseményeiről. A család többi tagja nem látott abból mást, csak ami a
                        közönséges halandók számára uccán, a budai Szent György téren, a koronázó
                        templom körül látható volt; Péterke, aki most hatodik gimnazista,
                        odafurakodott mindenütt a tömeg közé s látta az új királyt. Azt mondta,
                        hogy olyan volt, mint egy égből leszállt arkangyal, kissé nagy volt a
                        koronája, szegénykének és makrancos volt a lova, de szép volt az arca, kis
                        barna bajuszával, rózsás arcával, barátságos szemével mindenkire mosolygott,
                        Péterkére is. Péterke elkiáltotta magát: éljen a király! A király
                        mosolygott, Péterke szeretett volna odarohanni hozzá, leborulni a lábaihoz
                        és könyörögni, hogy vegye be katonának, szeretne meghalni érte, de a király
                        csak mosolygott, egyenesen és egyedül rá és a főhercegek tündöklő
                        csoportjában ellovagolt a Szent György téren felállított koronázó domb felé.
                        Ágnes nem volt künn az uccán, ő egész nap Andrást és Istvánt siratta és
                        törte a fejét, hogyan lehetne őket a megkoronázott királytól
                        visszakönyörögni? A többiek sem voltak ott az ünnepségeken, Lajos tüntetőleg
                        bőrbekecsben, pörge vadászkalapban, lovagló pálcával sétált az uccán,
                        dacolva a Habsburgokkal, akik ám lássák, mire mennek főhercegeikkel, cseh
                        vezérkari ezredeseikkel, német szövetségesükkel, osztrák generálisaikkal,
                        Gotterhaltejükkel és fekete-sárga lobogójukkal - a bőrbekecs és vadászkalap
                        alatt öreg sirdogáló negyvennyolcas újra detronizálta a Habsburgokat, amióta
                        vasból és fából van Ákos jobblába.</p>
					<p>Csak Sándor volt ott mindenütt a misén, az eskütételnél, a királyi palota
                        tánctermében, a koronázási ebéden, a királyné termében a magyar hölgyek
                        hódolatánál, ahova a főhercegasszony kamarása Ágnesnak is küldött meghívót,
                        - Ágnes, egész életedben sajnálhatod, hogy nem jelentél meg, micsoda ruhák,
                        micsoda párták, micsoda ékszerek, micsoda asszonyok... és te lettél volna
                        köztük a legszebb...</p>
					<p>Ott volt a pályaudvaron is, délután hat órakor, amikor a király elutazott, -
                        üdvrivalgás, kócsagok, rókaprémes kucsmák, zászlók, selyemkendők lengetése,
                        Gotterhalte, - aztán csend, az aranyfüst szétoszlott, az illatok is
                        szétoszlottak a pályaudvar kormos levegőjében, a virágok szirma lepergett a
                        földre, a virágokat a lucskos, sáros, kormos aszfalton széttaposták, a
                        díszmagyarok elszéledtek, a katonák doboltak és dobogtak, ágyusszekerek
                        kereke csigorgott, sarkantyúk pengtek, kocsik elrobogtak, csapatok
                        elvonultak, a zaj elcsendesedett, lassan-lassan egészen mély és szomorú
                        csend lett, - tudja Isten, mintha nem is igazi koronázás lett volna ez -
                        csak a Gotterhalte volt igazi, a Gotterhalte, amelynek hangjai ott úszkáltak
                        a pályaudvar körül, a Szent György téren, a királyi vár fölött és
                        mindenütt... aztán a Gotterhalte is elhallgatott, végre, nagynehezen... az
                        ördögbe is, ez elmaradhatna már egyszer, végre valahára, legalább olyankor,
                        amikor a magyarok vére patakokban ömlik, ez az osztrák himnusz... de azért
                        úgy éreztem, hogy életemnek ez volt a leggyönyörűbb napja, éljen a
                        király.</p>
					<p>Mindezt Gyula bácsi unatkozva hallgatta és nem is hallgatta volna végig, ha
                        nincs ott Ágnes. Kipirult arcával, csodálkozó gyerekszemével, nyitva
                        felejtett ajkával önfeledten és hol könnyezve, hol mosolyogva, aszerint,
                        amint a fiatal királyra és királynéra, vagy Andrásra és Istvánra
                        gondolt.</p>
					<p>Krisztina nagymama a dobogón csupa selyem és fátyol és legyező és
                        fekete-fehér álom és halk zenélőórazengés volt és minduntalan leejtette a
                        legyezőjét. Izgatott volt és folyton elismételtette a jobb fülébe Sándor
                        szenvedélyes kitöréseit, Péterke fejét simogatta és néha felkacagott a
                        boldogságtól. Elmondta, hogy a hatvanhetes koronázási ünnepélyeken ő is ott
                        volt, oh Erzsébet császárné és királyné - a többit németül mondta - az volt
                        aztán a szépség, báj, hajkorona, karcsúság, olyan volt a nézése, mint a
                        sixtusi Madonna tekintete, bánatos és szerelmes nézése volt, a szíve egészen
                        a magyaroké... és ott volt az a Péterffy Tamás gróf is, a kis Tommy apja,
                        titkos tanácsos, táborszernagy és testőrkapitány, a legszebb ember még akkor
                        is, magyar huszártábornoki díszruha, fehér mente, zöld forgós csákó,
                        aranysarkantyú... ah, a legyezőm!</p>
					<p>Krisztina nagymama nem tudott hová lenni örömében, hiába állt a háta mögé
                        István, a hajdú, mereven és útrakészen, hogy betolja a hálószobájába, ma nem
                        akart elálmosodni, csak a legyezőjét ejtette le minduntalan határtalan
                        izgalmában.</p>
					<p>Aztán Ferenc Józsefről beszélgettek. Európa legelső gavallérja, ruganyos
                        járás, a legalkotmányosabb király, az összes uralkodóházak előtt egyetlen
                        és legfőbb tekintély, kifizette a walesi herceg adósságait, boldogtalan apa,
                        Rudolf trónörökös, Vecsera bárónő, szegény öreg király, nem volt ember a
                        világon, aki annyit szenvedett és szenvedéseit oly királyilag viselte volna,
                        mint ő...</p>
					<p>Lajos bácsi elfojtotta lázadó indulatait és azzal fejezte ki ellenzéki
                        érzelmeit, hogy köhögve, zihálva, dohogva és dörmögve - tizenhárom aradi
                        vértanú, tizenhárom tragédia a Habsburg-családban - kivonult a hallból.</p>
					<p>Gyula bácsi most már Krisztina nagymamát figyelte, hogy mikor hanyatlik le
                        fehér keze a fekete csipkefelhőkből, onnan a magasból, ahol a lornyónja
                        villog szép öreges szeme előtt. Most már éjfélre járt az idő, a kedélyek
                        kezdtek kimerülni a magasztalásban, visszaemlékezésben és elképzelésben,
                        nem kellett sokáig várni, a lornyón leesett a nagymama ölibe, a legyező
                        lehullt a földre és nagymama nem mondta, hogy: jaj, a legyezőm. Nagymama
                        elaludt és István méltóságtejesen és fenséges komolysággal kitolta székét a
                        hallból.</p>
					<p>A társaság felbomlott, mindenki visszavonult a lakosztályába, Gyula is fogta
                        fekete aktatáskáját és becsoszogott piros-, kék- és zöldlámpás szent
                        barlangjába. Leült a karosszékbe és várt. Az óra éjfélt ütött a kandalló
                        tetején. Csend és meleg volt s az öreg pergamenek, bársonyok s selymek
                        között mély áhítat és szent izgalom várta Ágnest.</p>
					<p>Ágnes nem jött. Gyula bácsi sokáig nem mert megmoccanni, mintha attól félt
                        volna, hogy mozdulására megtörik valami bűvös varázs, amely oda idézi
                        őt.</p>
					<p>Éjfél után egy órakor mégis felemelkedett és az imazsámolyszerű pulpitushoz
                        lépett, amelyen haditérképek voltak kiteregetve. Ott volt minden harctér
                        térképe, ott voltak az összes ellenséges állások s mögöttük azok a földek,
                        amelyeken a háború kitörése óta katonák lába taposott. Az első naptól a mai
                        napig minden harc és küzdelem, előrohanás és visszavonulás, elfoglalt,
                        feldult és elhagyott föld, erődítés, sánc és lövészárok ott volt, papíron,
                        térképen, az imazsámolyszerű íróasztalon. És a térkép tele tüzdelve apró kis
                        zászlócskákkal, össze-vissza, egymás mellett és mögött, mindenhol apró
                        zászlók, ahol harcoló katonák valahol megfordultak... A zászlók nem a
                        hadiállást jelezték, hanem azokat a pontokat, ahol tudomása szerint egy-egy
                        Péterffy vagy Grónay részt vett a háborúban. Különféle színű zászlók voltak
                        ott nagy össze-visszaságban: fehérek, kékek, barnák, feketék. A fehérek
                        jelentették a most is élő, harcoló, hős Péterffyeket; a kékek a
                        sebesülteket, a barnák a foglyokat, a feketék a halottakat. Egész erdeje
                        volt ott a zászlócskáknak és az erdőben sok fekete zászló, bús, lerongyolt,
                        gyászoló fekete zászlócska. És mindegyiken apró szám, a számokat meg lehet
                        találni a fekete táskában, a Péterffy-Grónay családfa legfelsőbb ágacskáin:
                        ez a legfrissebb generáció... és meg lehet találni a törzskönyv rubrikáiban
                        is, ahol név, születési hely és dátum, családi állapot és a halál napja is
                        olvasható a fekete zászlósoknál, akik mellé egyébként kis keresztet is
                        rajzolt a genealógus. Ez volt Gyula bácsi haditérképe, amely annyi más öreg
                        és még öregebb haditérkép mellett mindig ott lapult a fekete aktatáskában. A
                        mohácsi csatáról is ilyen haditérképet találhat ott, akit érdekel a
                        Péterffyek haditörténete.</p>
					<p>Éjfél után egy órakor megigazított néhány zászlócskát a legújabb
                        Hőfer-jelentések szerint. Az Erdős Kárpátokban, Erdélyben egy-egy fehér
                        zászlót kicserélt kékkel, Görz táján nagy tüzérségi harc volt, oda fekete
                        zászló került - egy Péterffy hősi halála megint - Verdun északnyugati
                        erődjeihez és a Mort Homme déli lejtőjére három új fehéret kellett tűzni,
                        oda most szállítottak magyar csapatokat. Az otrantói szorosban egyetlen
                        halottról írnak a lapok, Gyula bácsi fekete zászlóján ez a 24-es szám, s a
                        szám mellett a törzskönyvben olvasható: Péterffy Imre, szül. 1888, nős,
                        korvettkapitány † 1916 dec. 30. Monasztirban két barna, egy kék; a többi
                        változatlan.</p>
					<p>Ez is megvolt, de Ágnes még mindig nem jött. Gyula bácsi szelíden nézett maga
                        elé és halkan suttogta.</p>
					<p>- Kellemetlen dolog.</p>
					<p>Újra leült és elképzelte, hogy milyen szép lett volna, ha egy kissé
                        elbeszélgettek volna Ferenc József udvaráról, amelyben fiatal korában néhány
                        tündöklő bálon és fogadáson részt vett. Új adatai vannak az öreg Péterffy
                        Alajos báró testőrkapitányról is, egy La Bouche bárónővel s egy
                        szerpentintáncosnővel kapcsolatban. Páratlanul érdekes dolog, amely belevág
                        a genealógiába is, ha ugyan a bécsi Stephanskirche anyakönyvét meg nem
                        hamisította volna a prelátus-plébános. És Beethoven utolsó napjairól is tud
                        egyetmást, amit a világ nem is sejt. Grónay Fannynak hívták, Gagern gróf
                        felesége, kitünő pianista, csúf, de szenvedélyes asszony... Ágnes, ha
                        meggondolnád, hogy az ilyen rozoga vén csontnak milyen kevés napja van hátra
                        és milyen drágán veszti el minden elveszett napját...</p>
					<p>De Ágnes nem jött és Gyula bácsi ott a bőrkarosszékben kilenc csésze rumos
                        feketekávé és két pohárka konyak mellett hiába számlálta az öreg óra
                        harangütéseit. Nem volt azért boldogtalan. Nem kellemetlen dolog várni és
                        ábrándozni és holnapra eltenni a mára elmaradt beszélgetést. Így legalább
                        nemcsak multja, de jövője is van az embernek, akinek jelene nincs és nem is
                        lehet.</p>
					<p>A zászlócskák azonban rendben vannak és a bejegyzések hiánytalanok.</p>
				</div>
				<div type="chapter">
					<head>VIII.</head>
					<p>András és István bevonulása nagy erkölcsi csapás volt a Péterffy-házra. Ez a
                        két új katona csak testileg ment el, a lelkük ott maradt közöttük s mint
                        kísérteties árnyék imbolygott szobáról-szobára. Lajos napokon keresztül
                        dúlt-fult és vérig sértegette Sándort, akit uszítónak, gyilkosnak, vérebnek
                        és hóhérnak nevezett.</p>
					<p>Pedig Sándor bácsi most már nagyon megcsendesedett. Napokon keresztül
                        tépelődő, sötét, reszkető arccal járt föl s alá a Péterffy-penzióban és a
                        szakállát rágta. Mindenki észre vette, hogy végzetes terveken töri az eszét.
                        Alig evett valamit és minduntalan fájdalmas mélyeket sóhajtva, többször
                        egymásután kijelentette, hogy ő nem így gondolta a dolgot. Mindenki figyelte
                        és sajnálta Sándor bácsit, csak Lajos gúnyolta és szidalmazta s csak Gyula
                        nem vette észre töprengő szenvedéseit, mert ő egész nap likőrös feketét
                        ivott és dolgozott a Péterffyek családtörténetén.</p>
					<p>Majdnem egy hétig tartott Sándor tépelődése.</p>
					<p>A hetedik napon, éjfélkor, amikor a család nyugvóra tért s még egyszer
                        elsóhajtották, hogy szegény András és szegény Istvánka, Sándor bácsi halkan
                        odaszólt Gyulához:</p>
					<p>- Légy szíves, fáradj be hozzám egy pillanatra.</p>
					<p>Aztán Lajos felé fordult.</p>
					<p>- Veled is szeretnék beszélni, ha ugyan van még csepp józan eszed.</p>
					<p>Feketét és likőrt vittek be Sándor szobájába, aztán bezárták az ajtót. És az
                        csak reggel felé nyílt ki. Reggelig tanácskozott a három öreg Péterffy, s
                        reggel mind a három bágyadtan, kivörösödött szemmel támolygott, kiki a maga
                        ágyába. Úgy látszik, nehéz éjszakájuk volt. Eleinte halk dörmögés és Lajos
                        asztmás krákogása hallatszott csak ki a folyosóra, később erős vita, gúnyos
                        megjegyzések, káromkodások, harsány és vérig sértő bocsánatot kérek,
                        izgatott becsületszavamra mondom, aztán ellágyult mentegetőzés, szelíd
                        meggyőzés hangja, amelybe Gyula bácsi “nono”, vagy “erre lesz még egy pár
                        szavam”, megjegyzése adta a basszus kíséretet. Az öregek, úgylátszik,
                        négyszer vesztek össze s ugyanannyiszor kibékültek, de a végén sikerült
                        egyhangú határozatot hozniok, amire eddig, néhány száz év óta, nem volt
                        példa a Péterffy-család történetében.</p>
					<p>A határozat másnap ebéd után, a feketekávénál vált köztudomásúvá. Sándor volt
                        az előadó.</p>
					<p>Sándor bácsi Klemához beszélt:</p>
					<p>- Derék asszony vagy Klema - így kezdte a szónoklatot. - Én, mint a
                        hadsegélyző egyik főhivatalnoka, tudom, hogy most milyen nehéz és nyomorult
                        az élet. Becsületszavamra mondom, az emberek nagy része nyomorog.</p>
					<p>Klema ijedten nézett a szónokra.</p>
					<p>- Mi az, Sándor, te is megúntad már a háborút?</p>
					<p>Sándor bácsi sértődötten igazította meg szemén a monoklit.</p>
					<p>- Ha szíves volnál egy kis türelemmel kivárni, amit mondandó vagyok, kisülne,
                        hogy éppen ellenkezőleg, én és barátaim, azaz rokonaim, Gyula és Lajos, arra
                        az elhatározásra jutottunk, hogy mi, öreg csontok, vén magyarok, rozzant
                        veteránok, mi is le akarjuk vonni a háború konzekvenciáit, becsületszavamra,
                        majdnem úgy mondhatnám, hogy mi is részt akarunk venni a háborúban.</p>
					<p>- Ez még mindig a régi vén szamár - súgta Lajos Gyula fülébe, aki oda sem
                        hallgatott, csak feketekávés csészéjébe töltött likőrjét kavargatta.</p>
					<p>Klema mosolyogni próbált.</p>
					<p>- Be akarsz vonulni?</p>
					<p>- Nem kellek nekik - sóhajtott Sándor - nem erről van szó. De szó van a
                        háborús magatartásról. Ma mindenki katona, akár a fronton vérzik, akár
                        itthon vergődik a hadtápvonalban. Nos, le kell vonni a konzekvenciákat.
                        Semmi cifra, léha, bágyadt, finnyás kényelem, semmi fényűzés, sőt
                        ellenkezőleg, minden katonásan, mondhatnám feldmässig, mint a
                        lövészárokban, ha biztos fedezékben vagyunk is a te szárnyaid alatt.</p>
					<p>- Klema derék asszony - köhögött bele Lajos s hogy meghatottságát palástolja,
                        Sándor felé mutatott.</p>
					<p>- Vén szamár, de meg kell adni, hogy beszélni, azt tud.</p>
					<p>Sándor bácsi megigazította a monoklit, büszkén tekintett szét az asszonyokon
                        s aztán így folytatta:</p>
					<p>- Künn folyik a vér, benn éhezik és fázik ez a szegény ország. Klema, te okos
                        asszony vagy, be kell látnod, hogy feldmässig kell élni a Péterffyeknek is.
                        Feldmässig, lövészárok, katonás magatartás: ez legyen a jelszó.</p>
					<p>Az asszonyok félénken mosolyogtak, Klema szelíden intett a szónoknak:</p>
					<p>- Ki vele Sándor. Mit határoztatok?</p>
					<p>Sándor monoklija félelmetesen csillogott.</p>
					<p>- Tábori egyenruha, nem pedig parádés szalónuniformis. Nem atilla, nem
                        Waffenrock, hanem dolmány és zubbony. Feldmässig.</p>
					<p>- Égszínkék Waffenrock!- sóhajtott a nagymama és lehúnyta a szemét. Sándor
                        pedig folytatta.</p>
					<p>- Egyszerű ételek, olcsó, könnyű bor, húslevés, leveshús burgonyával, főtt
                        tészta és kész. Spártai erkölcsök, spártai vitézség, spártai öltözködés.
                        Feldmässig.</p>
					<p>Klema elérzékenyülten nézte az öreg nekipirult arcát. De Sándor
                        folytatta.</p>
					<p>- Katonák vagyunk és zubbonyban vagyunk a lövészárokban. Nos, a többi már
                        magától értetődik.</p>
					<p>- Ugy van - dörögte bele Lajos - Sándor nem olyan együgyű pecsovics, hitvány
                        hatvanhetes, hazafiatlan labanc, mint ahogy gondoltuk. Bocsánatot kérek.</p>
					<p>Sándor erre felkapta a fejét.</p>
					<p>- Én most is állom a becsületszavamat. Győzni fogunk, ha az egész világ össze
                        fog is a központi hatalmak ellen. Nem erről van szó. Csak arról, hogy
                        puritán élet, három tál étel és a többi már tőled függ, Klema, aki derék és
                        okos asszony vagy és meg fogod engedni, hogy ezentul vacsorára nem öltözünk
                        át, nem szmókingban, hanem feldmässig, tábori csukaszürke zubbonyban, azaz
                        így, ahogy vagyunk, szürke zakóban fogunk vacsorázni. A szmókingot csak
                        akkor öltjük fel újra, ha győztünk.</p>
					<p>- Brávó! - kiáltott Lajos.</p>
					<p>- Háború! - dörmögte Gyula és felhajtotta a teli csésze likőrt. Háború! - ezt
                        a szót Gyula mindig úgy mondta ki, mintha ezzel mindennek megadta volna a
                        végső magyarázatát.</p>
					<p>Klema nevetett és sorra csókolta a három öreg fiút, akik meghatódva önmaguk
                        felett, úgy érezték, hogy kivették részüket a férfias küzdelmek hősi
                        martíromságából.</p>
					<p>Krisztina nagymama égre emelte szemeit és arcán csendesen peregtek a
                        könnyek.</p>
					<p>- De gyönyörű volt a kis gróf az égszínkék Waffenrockjában! - susogta
                        átszellemülten, de szerencsére senki sem hallgatott oda.</p>
					<p>Egyébként az ebéd és vacsora után való csendes beszélgetések s Krisztina
                        nagymama meséi szépek voltak, Sándor hiába adta ki a spártai jelszót, Klema
                        penziójában puha, fehér és levendulaszagú az ágy s reggel kávé, vajaskenyér,
                        szalonna és méz édes illata gyüjtötte össze őket naponta az ebédlőben...
                        mindenki élte a maga puha, lusta és emlékeken kérődző életét és Gyula az
                        ősök genealógiáját már a XIII. század közepéig elkészítette.</p>
					<p>Kivétel nélkül valamennyien büszkék voltak arra, hogy nevüket folt vagy
                        gyanusítás nem éktelenítette el és különbnek tartották magukat Péterffy
                        Tamás grófnál, az amerikai milliomosnál, aki nem vett részt a
                        szenvedésekben és áldozatokban. Pepitanadrágban, szürke zakkóban, mondhatni
                        csukaszürkében, feldmässig ültek este az asztalhoz s úgy érezték, hogy ők is
                        a háború hőseivé lettek.</p>
					<p>*</p>
					<p>Ágnes néhány nap mulva levelet kapott Istvánkától is. István soraiból csak
                        úgy áradt a büszkeség, legénykedés és naiv boldogság mámora: lehet, hogy két
                        hét mulva kiviszik a frontra. Csak a legkitünőbb önkéntesek számíthatnak
                        erre, csak négy-öt az ő iskolájából s ő két hónappal előbb lesz zászlós,
                        mint a többi. Ágnes nem olvasott tovább. Megnézte a naptárt. Ma kedd van és
                        estély egy hatalmas pénzarisztokrata házánál s az estélyre ő is hivatalos.
                        Eddig nem is gondolt arra, hogy elmegy. Hogy is gondolhatott volna? Nos,
                        mégis elmegy. Ott lesz a főhercegasszony kamarása, az alezredes is, - a nagy
                        pénzbáró leányától, Bertóthynétól tudja, aki telefónon ezt is jónak látta
                        közölni vele. Istvánka azt írja, hogy két hét mulva már kivihetik... és
                        Ágnes tovább olvasta fia levelét. “Meglátod, anyuskám, féléven belül
                        megszerzem a vitézségi érmet és hadnagy leszek.” Vitézségi érem?
                        Kétségbeejtő. Egyetlen percet sem szabad késni. “Tudod, anyuskám, most már a
                        tisztek is kapnak vitézségi érmet. Arany tiszti vitézségi érem, ez sokkal
                        szebb, mint a signum laudis, vagy katonai érdemkereszt. Ezt a hadtápnál is
                        megkapják, nem valami nagy dicsőség, de az arany vitézségi érem azt jelenti,
                        hogy az ember a fronton volt és valami derekas hőstettet vitt véghez.”
                        Őrület! Hány óra? Hét. Szeretném, ha Sándor eljönne velem. Hol lehet Sándor?
                        De Andrásnak nem szabad megtudni semmit. De vajjon Bertóthyné miért
                        említette az alezredest? Micsoda frivolitás ez? Hát már beszélnek róla?
                        Istenem, András! Mindegy... az Isten ujja ez, el kell menni, - vitézségi
                        érem! - nem, ő megvédi a fiát, ehhez joga van, ezt Andrásnak sincs joga
                        megtiltani.</p>
					<p>Ágnes úgy érezte, hogy vannak dolgok, amelyekben nem szabad Andrásra
                        hallgatnia. Sőt, hogy neki joga van Andrást is úgy tekinteni, mint a másik
                        hadbavonult fiát; neki két katonafia van, András és István s ha ő nem vigyáz
                        rájuk... de neki felelni kell értük az Isten előtt, aki az asszonyokra bízta
                        most a férfiak sorsát... Az asszonyokra bízta most mind a Péterffyeket, a
                        három öreg urat Klemára, lám Ákosnak nincs anyja, nem volt, aki megvédje és
                        az apja most dühöng és káromkodik és kiköpi az asztmás tüdejét, de nem tud
                        segíteni, az Isten az asszonyokra bízta a Péterffyek sorsát... Ezt a
                        mondatot Ágnes tízszer is elmondta magában, keményen, elszántan, dacosan,
                        mintha megtalálta volna azt a varázsmondatot, amellyel igazolja magát.</p>
					<p>Ebben a pillanatban berontott hozzá Sebastiani Camilló özvegye, aki már
                        kétszer telefónon ostromolta abban az élelmiszerdologban s akinek
                        ugyanannyiszor megtagadta a közbenjárást.</p>
					<p>Sebastianiné elmondta, hogy az ügy a körmére égett, negyvennyolc óra alatt be
                        kell adni az ajánlatot, havonkint és fejenkint ötvenezer koronára lehetne
                        számítani, ez tizenkétmillió korona kamatja, öngyilkosság volna ezt az
                        alkalmat elszalasztani. Elmondta, hogy meg van a pénzember is, Rosenthalnak
                        hívják, de a vállalat egy erdélyi menekült, bizonyos Gáthy Domokos nevén
                        szerepelne...</p>
					<p>Ágnes szelíd, barna szeme elhomályosult és magas, teli keble erősen
                        hullámzott. Vitézségi érem - gondolta magában, - minden mozdulatod bajt
                        hozhat a fejünkre, őrület, egy percnyi késedelem Istvánka életébe kerülhet s
                        ez a cifra kokott-külsejű némber itt élelmezési üzlettel és ötvenezer
                        koronával jön, ami tizenkétmillió korona kamatja... hát ez a háború és ez a
                        Péterffyek háborúja. András nem így gondolja a háborút s András Tisza
                        Istvánja és Kovács Istvánja vajjon mit szólna Sebastianiné ajánlatához?
                        Ágnes valami határozott és ellentmondást nem tűrő kijelentésen törte a
                        fejét, hogy ettől a kantinos asszonytól örökre megszabaduljon, de mielőtt
                        szólni tudott volna, Sebastianiné megelőzte:</p>
					<p>- Asszonyom, itt arról van szó, hogy a családját egy csapásra gazdaggá és
                        boldoggá tegye. Szegény Sebastiani meghalt, mert elesett a fia.</p>
					<p>- Az enyémet is ki akarják vinni...</p>
					<p>- A frontra?</p>
					<p>- Arany vitézségi érem... bocsásson meg kedves, azt sem tudom mit beszélek,
                        oly izgatott vagyok, - lihegte Ágnes és elhatározta, hogy a zöld
                        selyemruháját veszi fel, nem a feketét, mert a feketében túlságosan meztelen
                        és András nem szereti, ha mutogatja magát. - Meg kell őrülnöm, ha arra
                        gondolok, hogy Istvánt kiviszik a frontra, - mondta aztán hangosan és ökölbe
                        szorította kis fehér kezét.</p>
					<p>Sebastianiné rosszalólag csóválta a fejét.</p>
					<p>- Nagyon csodálom, hogy nem segít a dolgon. A férfiak sorsa most az asszonyok
                        kezében van... s amit az asszony akar, azt az Isten is akarja...</p>
					<p>Hát ez is, ez a szép, léha, vakmerő kis kalandornő is így gondolja? Nos,
                        ezzel az asszonnyal érdemes szóba állni. Most, úgylátszik, nem a Klemáknak
                        és nem az Andrásoknak meg az Istvánoknak - ah, Péterffy István, Tisza
                        István, Kovács István, milyen misztikus találkozása ez a neveknek - és nem a
                        szenteknek és nem a hősi halottaknak, de a Rosenthaloknak és
                        Sebastianinéknak van igazságuk.</p>
					<p>Barátságosabban és megértőben nézett most már a vendégére. Ki tudja?
                        Ötvenezer korona, tizenkétmillió, vitézségi érem, István, István, István...
                        nem, egy pillanatig sem szabad habozni, ma este ott lesz az alezredes,
                        Sándor bácsi biztosan elkíséri... de ha nem, akkor egyedül megy és
                        áthelyezteti Istvánkát a repülőkhöz.</p>
					<p>Most már tudta, hogy mit kell cselekednie és Sebastianinét néhány szóval
                        elintézte.</p>
					<p>- Holnap délben telefonáljon.</p>
					<p>- Feljövök magam. És elhozom magammal az embereimet.</p>
					<p>Ágnes meghökkent.</p>
					<p>- Csak azt ne! Itt nem szabad senkinek sem tudni a dologról. Holnap
                        megbeszéljük, ha telefonál.</p>
					<p>- Tizenkétmillió korona kamatja, ne felejtse el méltóságos asszony, -
                        ismételgette Sebastianiné és maga után sűrű, fojtó parfőmszagot hagyott a
                        szobában.</p>
				</div>
				<div type="chapter">
					<head>IX.</head>
					<p>Rosenthal Salamon Galíciából vándorolt be Magyarországba, miután öt évet
                        töltött Amerikában. Máramaros-megyében telepedett meg s ott azzal tette
                        magát népszerűvé, hogy a főispán számára olcsón összevásárolta a falusi
                        zsidók antik, ezüst gyertyatartóit. Később Máramarosszigetre tette át
                        székhelyét s ott üzleteskedett a háború kitöréséig. Az orosz betörés idején
                        Budapestre menekült s itt észrevette, hogy a háború nem is olyan nagy
                        istencsapása és a háború is üzlet, csak vérrel és emberhússal dolgozik, de
                        az üzemhez pénz és fürgelábú vállalkozó is kell. Rosenthalnak volt kis
                        pénze, hat gyermeke, a legnagyobb tizennyolcéves, de az anyakönyvi
                        kivonatokat a betörő kozákok elhamvasztották. Rosenthal a Király uccában
                        kétszobás lakást vett egy hadbavonult könyvelő feleségétől és ott ütötte fel
                        családi fészkét. A felesége éppen viselős volt.</p>
					<p>Budapesten akkor sok északmagyarországi, erdélyi és galiciai menekült várta a
                        háború végét. Rosenthal csak kiment az uccára és mindenfelől ismerős arcokat
                        látott.</p>
					<p>Így találkozott Gáthy Domonkossal is. Ez még 1916-ban történt.</p>
					<p>- Alászolgája, méltóságos úr!</p>
					<p>- Jó napot, Rosenthal.</p>
					<p>- Hogy tetszik lenni?</p>
					<p>- Sehogy.</p>
					<p>Rosenthal apró, gyorsbeszédű, vörösbajuszú, kedves kis emberke volt. Pénzét
                        értékpapirokban tartotta s közben ide-oda szállított gyapjút,
                        gyümölcskonzervet, keményítőt, benzit és fűzfaseprűt. Mindenkinek adott
                        kölcsönt, aki szíves volt elfogadni. A vármegyéjéből való menekült családok
                        névsorát noteszébe írta s nyilvántartotta a hajléktalanokat, állástalanokat
                        és pénzteleneket. Mindig és mindenütt megjelent, ahol tönkrement urak és
                        szomorú szegények összejöttek. Ajándékokat küldött, fuvart szerzett, dohányt
                        csempészett, lakást kerített nekik és telebeszélte gondterhes fejüket nagy
                        üzleti tervekkel, vállalatok és részvénytársaságok alapításával s annyi
                        igazgatósági tagságot ígért el ismerőseinek, mintha az ország egész
                        közgazdasági élete felett egyedül ő maga rendelkeznék. Ezalatt pedig
                        folyton gazdagodott és kereste a neki való embert. Amikor Gáthyval
                        találkozott, felcsillant a szeme.</p>
					<p>- Méltóságos úr, alapítsunk bankházat!</p>
					<p>- Nincs pénzem, - felelt az erdélyi úr meghökkenve. Azt hitte, hogy Rosenthal
                        agya meghibbant kissé.</p>
					<p>Amaz csak legyintett.</p>
					<p>- Egy kevéske akad abból nálam, méltóságos úr.</p>
					<p>- Nos?</p>
					<p>- Gáthy és Tsa. Aranybánya. A pénz a sárban hever. A jó név: az bizalom. Az
                        alaptőke: az a Tsa. Jó?</p>
					<p>- Jó.</p>
					<p>Rosenthal a Váci körúton megvett egy bolthelyiséget, amelynek tulajdonosa
                        orosz fogságba került s az asszony a harmadféléves szalmaözvegység alatt
                        koldusbotra jutott. Ott rendezte be a maga kis bankházát. Kívülről a bankház
                        nem sokat ígért; ablakai nagyon kicsinyek voltak, de vasrács jelezte, hogy
                        belül nagy kincsek vannak felhalmozva. Portáléja festett tölgyfaajtócska
                        volt; de az ajtó magától csukódott s félköralakú szélfogópokróc kölcsönzött
                        előkelő jelleget a bejáratnak. A kis üzlethelyiségben, amelyben nemrégen
                        almát és cukorkát árultak, két íróasztal, nádfonatú ülőgarnitura, néhány
                        vaskos könyv, telefón és tekintélyes Wertheim-szekrény jelentette a
                        bankárságot. A cégtáblán ez volt olvasható: Gáthy és Tsa.</p>
					<p>A bankház gyengén jövedelmezett, de Rosenthal temérdek üzlethez jutott szíves
                        és szolgálatkész szaladgálásai alatt. Lakásügynök, telek- és házeladási
                        közvetítő és lánckereskedő volt ez a jószívű és lihegő ember, aki úgy futott
                        az uccán minden apró-cseprő pénzalkalom után, hogy fellökte a gyümölcsös
                        kofákat, kiütötte az ujságokat a rikkancsoknak a kezéből, nekiment a
                        lámpaoszlopoknak és naponta tízszer úgy rántották el a villamos elől.
                        Rosenthal mindig sietett, mindig monologizált magában és mindig számolt,
                        félhangosan, az ujjai és a kabátgombjai segítségével. Nem tudott sem
                        magyarul, sem németül, sem angolul. De mindenkivel meg tudta értetni magát
                        s ami fontosabb, mindenkit az első két szó után tökéletesen megértett,
                        nemcsak azt, amit mondtak, hanem azt is, amit előtte, a rongyos kis
                        máramarosi zsidó előtt elhallgattak. Ő szimatolta ki a kórházélelmezést és ő
                        szemelte ki magának erre a célra Sebastiani Camilló özvegyét is.</p>
				</div>
				<div type="chapter">
					<head>X.</head>
					<p>Ágnes tíz órakor ért a Lucic-palotába. Félóra mulva már együtt volt a
                        társaság a bútorokkal, szőnyegekkel, szobrokkal és műkincsekkel túlzsúfolt
                        termekben. Mintha nem is bankár otthonában, hanem valamely művészettörténeti
                        múzeumban vagy egy világot utazott angol amatőr házában bolyongana; Ágnes
                        elszédült a kuriózumok, bizarrságok és fantasztikumok e zseniális
                        lomtárában, amelyben aranyak, ébenfák, elefántcsontok, bronzok, szőnyeg- és
                        kárpitselymek és fényezett bútorfelületek ragyogása közepette idegennek és
                        avatatlannak érezte magát és szinte körülnézett, keresvén a cicerónét, aki
                        kezébe nyomja a katalógust. Ilyen volt a tónus is, amelyet a házigazdák
                        intonáltak. A hőmérő bizonyára pontosan megmutatta a 18 fok Celziust, de a
                        termekben mindenki fázott. Mintha a harmincas évek végén egy angol routon
                        volna az ember, valamely earl házában, - a vendégek egy része szívdobogva
                        bámult ezen az affektált merevségen, a másik része gúnyosan mosolygott, de
                        mindenki akceptálta, minthogy a báró mérhetetlen gazdag volt és a lánya
                        összehasonlíthatatlanul szép.</p>
					<p>- Csak tíz évvel fiatalabb volnék, - sóhajtott magában önfeledten Ágnes, de a
                        rája villámló férfiszemek éhes kíváncsiságából látta, hogy még így is,
                        harminchét éves létére is, mindenkit meghódíthat, akit csak akar. De senkit
                        sem akar és amikor a főhercegasszony kamarása, a szép és előzékeny ezredes
                        ütötte előtte össze a bokáját, megrezzent.</p>
					<p>- Ismeri itt asszonyom a keleti szobát?</p>
					<p>- Igen - nevetett Ágnes, - az jó kis csendes fészek.</p>
					<p>És lassan megindultak. Ágnesnek kissé kalapált a szíve, hogy ő most ezzel a
                        fiatal katonával kettesben marad, de Istvánkáért ezt is meg kell tenni.</p>
					<p>Megindultak, de útközben végighallgatta egy öreg bankvezér előadását a
                        drágaságról:</p>
					<p>- Én azt hiszem, hogy a drágaság még sokáig tart, folyton emelkedő
                        irányzattal, mert a háború példátlan anyaghiányt idézett elő, az emberi
                        munkaerő legbecsesebb részét elvonta a gazdasági termeléstől,
                        rablógazdálkodásban elhasználta összes készleteinket, s míg a háború előtt
                        az ipari termelés állandóan a túlprodukció tendenciájában állott, most nem
                        tud lépést tartani még a lefokozott igények minimális keresletével sem.</p>
					<p>Ágnest untatta az öreg úr fecsegése, de szinte kacér érdeklődéssel nézett
                        szemébe.</p>
					<p>- Igaza van önnek, - szólt legmélyebb zengésével a hangjának, - úgy vagyunk
                        most, mint Franciaország a régensség alatt, amikor Law minden nemes
                        fémértéket a saját bankjából előléptetett állambankba koncentrált s
                        elárasztotta az országot papírpénzzel.</p>
					<p>- Nagyszerű - ujjongott a vén pénzember, - méltóságod a finánc-tudományokban
                        is összehasonlíthatatlan és felülmulhatatlan.</p>
					<p>Ágnes mosolygott, aztán hidegen ránézett az alezredesre, aki kissé
                        féltékenyen megjegyezte:</p>
					<p>- Nem is tudtam, hogy magát mennyire érdeklik a pénzügyi kérdések.</p>
					<p>- Engem minden érdekel.</p>
					<p>- Engem semmi.</p>
					<p>- Szóval egy újabb valami, amiben egyformák vagyunk.</p>
					<p>Ahogy négy-öt termen végighaladtak, Ágnes néhány könnyed megjegyzést tett Le
                        Bon-nak legújabb könyvére, amely az antant és a központi hatalmak
                        lélektanáról szólt, megmondta véleményét az oxfordiak keresztény
                        békeligájáról és elmesélte, hogy levelet kapott egy olasz barátnőjétől, aki
                        leírta az őrjöngést, amellyel d’Annunziónak a Capitoliumon átadták a
                        babérkoszorút bécsi repüléséért.</p>
					<p>Az alezredes tisztelettel nézett Ágnes szemébe.</p>
					<p>A kis szalónban, melynek berendezését gyengéd gondossággal maga a bankár
                        leánya, Bertóthy báróné, Lucic Stefánia válogatta össze, minden darab bútor,
                        minden kép, minden lámpaernyő oly tökéletesen jellemezte és úgy
                        hozzátartozott a szép Stefániához, mint a gyémántos szalag a hajához, mint a
                        sodrott selyemből szőtt, pókhálófinom és át nem látszó harisnya a lábához.
                        Stefánia e pillanatban végigment a szobán és kissé színészies kedvességgel
                        kérdezte Ágnestól:</p>
					<p>- Tetszik?</p>
					<p>És rámutatott a bútoraira.</p>
					<p>Ágnes alig talált szavakat, hogy ki tudja fejezni elragadtatását.</p>
					<p>- Ezekben a bútorokban a te lelked lélegzik, - mondta pirulva és lágyan
                        megérintette Stefánia karját.</p>
					<p>A báróné megszokta a bókokat s fehér kezével fáradtan legyintett.</p>
					<p>- Engem ezeken az ócskaságokon nem is annyira a forma, az anyag szépsége, a
                        vonalak meglepő és elbájoló hajlásai lepnek meg. Meghatnak az elképzelések,
                        amelyek egy ilyen öreg darab nyomán az emberben felébrednek. Én, ne nevess
                        ki, egész meséket komponálok egy perzsaszőnyeg, egy koreai váza, egy indus
                        selyemterítő arabeszkjeiből. Elevenen és munkája közben látom tervezőjét a
                        maga komor és érzéki észjárásával. Csendes üldögélésükben figyelem a
                        hallgatag, álmodozó leányokat, amint ezeken a finom figurákon dolgoznak,
                        amint magasraemelt karokkal hordják az alloé és ámbrás edényeket, a
                        smaragddal és türkisszel rakott tálakat, az aranyos kínai selymeket, a
                        függőket és karpereceket. És lesem a homoktengerből kibontakozó hatvan
                        tevét, ahogy lomhán lépegetnek a szőnyegek terhe alatt, amelyeket egyenes
                        szemöldökű, fehérbőrű, bús hajadonok szőttek valami hercegkisasszonynak
                        nászajándékul.</p>
					<p>A bárónő elsietett vendégeihez.</p>
					<p>A szomszéd szobából áthallatszott a bárónő apjának, Lucic Simonnak lágy,
                        kissé affektáltan édeskés hangja, amint a titkárjával rendelkezett.</p>
					<p>Ágnes alig egy-két szót értett a nagy pénzember parancsaiból. Fülében ott
                        csengett a báróné hangja s maga egészen belesüllyedt a perzsa selymek,
                        koreai vázák és indiai bronzok erotikus esztétikájába. Anélkül, hogy tudta
                        volna, hangosan folytatta, amit Stefánia mondott a faliszőnyegről.</p>
					<p>- Istenem, ezek a lányok néha a félig kész szőnyegen összebujtak... mennyi
                        regény, mennyi szerelem, mennyi szövevénye az élet millió apró
                        tragédiájának, ráhímezve egy selyemsálra, beleszőve egy imaszőnyegbe,
                        rákalapálva egy mennyegzői láda závárjára és pántjaira.</p>
					<p>Amikor az ezredes ezeket a tirádákat hallgatta és magába szívta ennek a finom
                        rajongásnak szinte olimpusi illatát, semmit sem tartott volna olyan
                        lehetetlenségnek, mint azt, hogy ez a gyönyörű rajongó néhány perccel később
                        egy háborús üzlet kijárását fogja tőle kérni.</p>
					<p>Meghatva nézegette Ágnest, aki láthatólag nagy zavarral küzdött s így még
                        sokkal szebb és kívánatosabb volt a szemében. Megakadt a beszélgetésük s a
                        nagy csendben tisztán hallották Lucic báró lírai tenorját, amellyel
                        valakinek - bizonyára egy naiv vagy képmutató erkölcsbírónak, vagy
                        ügyetlenül okoskodó katonának, - finomkodó hanghordozással, de goromba
                        őszinteséggel magyarázta:</p>
					<p>- Ne feledd el, hogy a gyermekek züllötten csatangolnak az uccákon, a nyomor
                        nőttön nő, mindenütt béna katona, uccai koldus, elbukott asszony,
                        hajléktalan menekült, dezentor, orosz hadifogoly, gyászoló árva és
                        tivornyázó özvegy. Nem baj. Ez már így van, ilyen a háború, így is lesz
                        örökké, mindenki éljen, ahogy tud, mentse a maga bőrét, építsen egy kis
                        Noé-bárkáját s vigye be oda, akiket szeret. Akinek még csepp esze van, az
                        minden módon és minden lelkiismeretfurdalás nélkül annyi pénzt harácsol
                        össze, amennyit csak tud, csak magának és a családjának, vagy a
                        szeretőjének. Az erény és tisztesség ma már bűnös könnyelműség,
                        jótékonyságról már senki sem beszél, csak általános választói jogról,
                        leszerelésről, különbékéről, földosztásról, Mittel-Európáről. A város pedig
                        megrakva katonasággal, a háború örökké tart, neki dolgozik a paraszt, a
                        gyáros, a munkás, az író, a művész, a pap, minden a háborúért van, az
                        asszony is a háborúnak adja oda testét, neki szül katonát, érte csalja meg
                        az urát, érte hagyja el anyját, apját, a hajnal a háborúnak vet és az est
                        neki arat, érte kel föl és érte nyugszik le a nap... Háború lett az
                        emberiség életéből, vér és iszap, fejlövés, állóharc, búvárhajó, forradalom,
                        gyilkosság, vaskereszt, vitézségi érem, új bárók és naponta ezer meg ezer új
                        sír a temetőben és ez így van, ezen nem lehet változtatni, ezután már csak
                        ilyen lesz az élet...</p>
					<p>Ágnes zavara lassan-lassan oszladozni kezdett és feszülten figyelte a
                        pénzbáró szavait, amelyeket mostanában ezer és ezer ember elmondott
                        naponta, de amelyek e pillanatban mintha egyenesen neki szólnának
                        figyelmeztetésül, hogy el ne feledkezzék arról, amiért meg akarja hódítani
                        magának a főhercegasszony kamarását. Aztán hirtelen, minden bevezetés
                        nélkül, felemlítette Istvánka áthelyezését, majd a kórházi dolgot s az
                        ezredes mind a két ügyben megígérte közbenjárását.</p>
				</div>
				<div type="chapter">
					<head>XI.</head>
					<p>Éjfél után két órakor Ágnes megszökött a társaságtól és csukott gépkocsin
                        hazaosont. A Péterffy-penzió ablakai sötétek, csak egyetlen ablakon
                        szűrődött ki az uccára rózsaszínű fény... az ablakszárnyak nyitva is voltak.
                        Az az ablak Máriáé, az ablakon keresztül vastag felhőkben gomolyog ki az
                        uccára a tucatjával elfogyasztott cigaretták füstje.</p>
					<p>Ágnes egy pillanatig elgondolkodva nézte a házat. Szép, nagy, szomorú,
                        büszke, sivár ház. Viharvert barna falai között olyan furcsa, kusza élet.
                        Öregek, gyerekek, özvegyek, hajótöröttek élete. És ki tudja, mi lesz
                        holnap? A lakók egy része messze innen, valamelyik harctéren lapul és foga
                        vacog, hősködik vagy rezignál a halál árnyékában. Holnap talán siralomháza.
                        Halottak palotája. Családi sírbolt. Mit lehet tudni?</p>
					<p>Ágnes szeme szinte átfúródott a sötét falakon. Mintha mindent látna, ami ott
                        benn van, most az éjszakában. Látta a maga lakását, amely öt szobából állt:
                        ebédlő, szalón, hálószoba, egy szoba a kisfiúnak és egy Évának. A
                        hálószobában most csak egy ágyat vetnek meg esténként. András ágya üres.
                        Egyáltalán: ebben a nagy bérpalotában csak egyetlen lakásban bontanak meg
                        két ágyat, ha leszáll az éj sötétsége. Abban a lakásban van a Barnabás és
                        Susanne hálószobája. De ott is csak egy ember szokott aludni: a szép, sovány
                        kis francia asszony; a másik egész éjszaka ír. Aztán átmegy a Pantheonba. És
                        délelőtt tíz órakor fekszik le, hogy néhány órát nyugtassa fáradt csontjait.
                        Éjszaka sehol sem ölelkeznek és sehol sem alszanak egymást átkarolva a
                        Péterffy-házban. Valószínűleg ez a legszomorúbb ház egész Budapesten.</p>
					<p>Ágnes is már két hónapja él özvegyi életet s kezdi megszokni ezt az
                        egyedüllétet. Valóságos agglegényszokásai lesznek, örül a magánynak, de
                        soha, még egyetlen egyszer sem feküdt le úgy, hogy erre az özvegységre rá ne
                        gondolt volna. Néha eszébe jut a bécsi községtanácsos leánya, aki a
                        máramarosi medvevadászatok idején főhercegi szeretőjével ölelkezett; máskor
                        visszaidézi a maga boldog éjszakáit András karjai között; azt az éjszakát,
                        amely után Andrással és a két fiúval Olaszországba mentek; vagy az utolsót,
                        amelyet Szigeten aludtak, ami már az abbaziai nyaralás után volt s amikor
                        eszébe jutott a kassai hotelszoba szívdobogtatóan ocsmány jelenete...</p>
					<p>Ágnes ott a hálószobában most néha tizennyolcéves leánynak érezte magát.
                        Minden, ami eddig történt, álom volt, vagy játék a gyermekszobában. Az élet
                        majd csak ezután kezdődik. A csoda megtörtént. Havonta ötvenezer korona,
                        tizenkétmillió kamatja. Pest, gazdagság, fény, pompa, ragyogás... A
                        háborúnak egyszer csak vége lesz, András visszajön és belenyugszik, hogy
                        nagy vagyon ura. Aztán jön a csoda folytatása. Karrier, rang, hatalom,
                        András miniszter lesz, ő kegyelmes asszony, az ország első dámája... István
                        és Péter Oxfordban vagy Cambridgeban, Éva Svájcban vagy Párizsban tanul, a
                        nyarat a birtokon töltik, ezer hold, őspark, kastély, igen, legjobb lesz, ha
                        megveszi Mindszentet, az ősi Péterffy-birtokot, András akkor már mosolyogni
                        fog a máramarosszigeti vadgesztenye-allée együgyű és kicsinyes szépségén...
                        tovább, tovább, a miniszterség is csak eszköz lesz a hatalom és vagyon
                        gyarapítására, Andrást gróffá teszi az ő elszánt asszonyi nagyravágyása, a
                        gróf dominiumot vásárol, visszaszerzi a szegény bolond mindszenti nábob,
                        Péterffy Imre összes birtokait, ott letelepíti ezeket a drága, öreg Gyulát.
                        Lajost, Sándort, holtigtartó főúri ellátást ad nekik, maga pedig
                        hitbizományt alapít a grófi birtokokból... Igen, ő lesz a grófi ág
                        ősanyja... Istenem, Istenem, csodatévő Isten, add, hogy megkapjam a
                        kórházélelmezést, nem bánom, ha egy évig is eltart a háború, csak Istvánt ne
                        vigyék a frontra s boldoggá tehessem Andrást, Istvánt, Pétert és Évát...
                        Ámen.</p>
					<p>Ágnes becsöngetett, a portás kinyitotta a kaput és alázatosan megkérdezte,
                        hogy felkísérje-e a lakásába?</p>
					<p>- Köszönöm, nem, menjen csak aludni.</p>
					<p>A kivilágított lépcsőházban lassan ballagott felfelé a pirosszőnyeges
                        márványlépcsőn.</p>
					<p>Újra eszébe jutott Mária kivilágított hálószobája.</p>
					<p>Ágnesnek mindig megdobbant a szíve, valahányszor meglátta Máriát, sőt ha csak
                        rá is gondolt, mindig valami különös izgalomba esett. Mária az ő szemében
                        csodák és rejtelmek hordozója volt; szépsége elragadta és szinte
                        megfélemlítette. Sokszor úgy érezte, hogy ez a magdolnaszőkeség a fekete
                        szemöldökével és piros szájával valóságos szerelmi elragadtatást kelt benne
                        és ezért csaknem gyűlöli őt. Vagy azért gyűlöli, mert irígyli huszonötéves
                        ifjúságát és kemény, acélos, leányos rugalmasságát? Lehet. Sokszor
                        összehasonlította magát vele és ilyenkor majdnem sírva fakadt! Ő már
                        közeledik a negyvenhez és fejedelmi termetén - ő tudja csak - megvannak a
                        szülések és szoptatások jelei... Istenem, az évek nem múlnak nyomtalanul és
                        ez kétségbeejtő. Szerencsére csak akkor érezte ezt, ha Máriára gondolt. De
                        Mária mindig felizgatta a fantáziáját, mert eszébe juttatta a szépséget, a
                        szerelmet, az életet, amely még tíz-húsz évig tele lehet Mária számára
                        nagyszerű meglepetésekkel.</p>
					<p>És mértéktelenül izgatta az a titok, amely Mária körül leng, mint fényes,
                        szürke, alaktalan és átláthatatlan felhő. Tétova, lusta, imbolygó alakját
                        sokszor napokig nem látni, csak hallani róla, hogy énekórára jár, egész
                        éjjel olvas, túlsokat dohányzik, nikotinmérgezése van, ma nem jön le
                        vacsorázni, színházban volt az este, holnap elutazik, nem, nem utazik el,
                        beteg, ideges, doktor jár hozzá...</p>
					<p>És napról-napra szebb....</p>
					<p>És az ura? Kálmán? Annyi bizonyos, hogy fogságba került, de már egy év óta
                        egyetlen levél sem jött tőle. Lajos bácsi, talán csak azért, hogy azt is a
                        Habsburgok bűnlistájára írhassa, azt mondja, hogy meghalt. De Gyula bácsi
                        még nem törölte le a családfáról. Sándor optimista; minden nap ír neki a
                        Vöröskereszt útján. Kicserélt hadifoglyok pedig a legellentétesebb híreket
                        hozzák az eltüntről. Volt, aki szibériai transzportban látta, amint vonatra
                        rakták. Mások azt mondták, hogy kicserélte egyenruháját egy közlegénnyel,
                        akit Moszkvába vitték a Vöröskeresztbe, hogy a magyar leveleket cenzurázza.
                        A közlegény örült, hogy tiszti táborba kerül és a huszárhadnagy boldog volt,
                        hogy nem viszik Szibériába. A harmadik megesküdött rá, hogy Szibériában
                        látta, ahonnan egy semleges országbeli előkelő hölgy kiszabadította és
                        magával vitte. Néhányan ott voltak a temetésén. Egyiknek sem hittek. De volt
                        egy, aki valóban megdöbbentette a Péterffyeket. Ez az ember megmutatta
                        Kálmán arany cigarettatárcáját, amelyet Mária vett neki az esküvő előtt. A
                        saját szemükkel olvashatták ezt a nevet: Mária, és Gyula bácsi hitelesen
                        megállapította, hogy a tárca bal sarkán hibátlan Péterffy-címer ékeskedik.
                        Ezt egy zászlós hozta, aki megszökött Szibériából s egész Ázsián keresztül
                        barangolva eljutott Törökországba. Onnan küldték haza. A zászlós kártyán
                        nyerte el Kálmántól a tárcát. A Péterffyekben meghűlt a vér. Kálmán
                        elkártyázta a felesége egyetlen ajándékát! Ezt nemcsak Máriának, de az
                        édesanyjának sem merték megmondani. Azt is hallották, hogy Kálmán a
                        fogságban az alkohol mellett, - amelynek már itthon is rabja volt, -
                        rászokott a morfinra és a kokainra is. Asszony szoktatta rá, a
                        táborparancsnok felesége, aki mindenkinek szemeláttára viszonyt kezdett
                        vele. A férj, az öreg, agyalágyult, alkoholista ezredes nemcsak tűrte, de
                        láthatólag perverz gyönyörűséggel nézte ezt a viszonyt. A fogoly tisztek
                        azonban megvetették és a maguk kebeléből kiközösítették a szerencsétlent.
                        Megfosztották a rangjától, de az ezredes felesége kinevezte
                        lovászmesterének. Borzalmas volt ezt hallani is... A Péterffyek nem hittek
                        el semmit ebből a rémregényből, de Kálmán egy éve nem írt s a zászlós
                        megmutatta a Péterffy-címeres aranyszelencét.</p>
					<p>Ágnes ezt Sándor bácsitól hallotta s a maga irodalmi és regényes
                        fantáziájával meg is tudta magyarázni. Abból indult ki, hogy az egyik hírnök
                        szerint Kálmán kicserélte ruháját egy legénységi fogollyal... nos, az
                        aranyszelence véletlenül a katonánál maradt, aki Kálmán nevét is felvette a
                        rangjával együtt. A szibériai fogolytáborban tehát a parancsnok feleségével
                        nem Kálmán, hanem ez a züllött fickó csinálta meg a maga szennyes
                        karrierjét. Sándor ezt elmondta a Péterffyeknek s azok azóta minden
                        Kálmánról való tanácskozásba belevonták Ágnest.</p>
					<p>Ágnesnek mindez végigcikázott az agyán. Idegesen megborzongott. Mennyi bűn,
                        szenny, kéj, aljas életregény mindenütt. Mária most ott fenn hánykolódik az
                        ágyában s az az egynapos kalandban megromlott asszonyi fantázia vajjon miben
                        éli ki magát?</p>
					<p>Ahogy a lépcsőn felfelé haladt, az alezredes bókjait, a finom flirt reszkető
                        kéjét a megivott pohár pezsgő mámorában olyan fájdalmas érzékiséggel idézte
                        vissza emlékezetébe, hogy megtorpant és belekapaszkodott a lépcső karfájába.
                        Úgy érezte, hogy ezt nem bírja tovább. Egy pillanatra olyan tébolyult ötlet
                        nyilalt át az agyán, hogy egész teste megrendült bele.</p>
					<p>Megtörölte verejtékező homlokát. Mi ez? Megőrültem? Hát ez így lehetséges?
                        Hát nincs olyan bűn és olyan förtelem a világon, amely eszébe ne jutna az
                        embernek egy élet, egy ilyen élet, egy ilyen kísértésekkel teli, izgalmas és
                        természetellenes élet pillanatnyi hangulatában? Egymagában, a kivilágított
                        lépcsőházban, önmaga előtt elpirult arra a gondolatra, hogy visszafordul,
                        kocsit keres, elmegy a Lucic-palota elé, ott még javában folyik a mulatság,
                        lehívja az ezredest... és...</p>
					<p>Majdnem felsikoltott, úgy megundorodott magától és futni kezdett felfelé a
                        lépcsőn. Saját maga elől futott, ott akarta hagyni az első fordulónál azt a
                        szörnyű némbert, aki egy pillanatra kiugrott Péterffy Andrásné vergődő
                        lelkéből.</p>
					<p>*</p>
					<p>A második fordulónál el kellett haladnia Mária szobája előtt. Hirtelen
                        megállt, pillanatig azon tünődött, ne menjen-e be hozzá, hogy kissé
                        lehiggadjon. Félt az éjszakától, az ágytól, az álmatlanságtól. Majdnem
                        benyitott már, amikor észrevette, hogy az ajtón keskeny, világos sáv
                        szűrődik ki a lépcsőházba. Rosszul tették be az ajtót s a résen át nemcsak a
                        fény, de a hang is keresztültört. És ott benn izgatottan beszél két asszony.
                        Ágnes megismerte Klema és Mária hangját. Megállt. Kezét a szívére
                        szorította. Nem akart hallgatózni, de a lába mintha gyökeret vert volna, nem
                        tudott mozdulni.</p>
					<p>A hangok elmosódva, de érthetően szűrődtek át az ajtón. Most Mária monoton
                        gyorsasággal beszélt.</p>
					<p>- Az utolsó kirohanásnál sebet kapott a vállába s attól fogva kezelésem alatt
                        állott a mai napig. Holnap indulok Szibériába s a főhadnagy urat átadom az
                        orosz orvosoknak. Utolsó rohama két héttel ezelőtt a rendesnél is súlyosabb
                        természetű volt. Gyomorbeli zavarokat, agyvértolulást, nyálfolyást és
                        idegzsábát konstatáltam s olyan nagyfokú félelemérzeteket, hogy éjjel-nappal
                        szoros őrizet alatt kellett tartanom. Most aránylag csendes, sőt valami
                        derült közömbösség érezhető rajta.</p>
					<p>Ágnes a szívéhez kapott. Mi ez? Mária hangja kemény, dacos, sőt mintha
                        haragos lett volna. Bizonyos, hogy valami levelet olvas, Istenem, csak nem
                        Kálmánról szólnak ezek a borzasztó sorok? Ágnes meg sem moccant.</p>
					<p>- ...A főhadnagy úr betegsége nézetem szerint gyógyítható. De ha soká itt
                        sínylődik ebben a primitív és örömtelen környezetben...</p>
					<p>- Hol van?</p>
					<p>- Moszkvában. A kórház nevét nem tudom elolvasni.</p>
					<p>- Folytasd.</p>
					<p>- ...Akkor semmiért sem állhat jót az orvostudomány. A beteg folyton attól
                        fél, hogy megőrül, vagy hogy őrültnek fogják nyilvánítani és elpusztítják...
                        Ez üldözési mániára, életuntságra vagy valami erőszakos cselekedetre
                        ragadtatja. Engem most elvisznek Szibériába.</p>
					<p>- Olvasd csak tovább.</p>
					<p>- Meg kell írnom az igazat, nagyságos asszonyom, az ön férje epilepsziás
                        elmezavart kapott a fejlövés következtében, az utolsó przemysli
                        kirohanásnál. Azelőtt semmiféle szívbaja nem volt, most sincsenek rángó
                        görcsei, a görcsöket bizonyos aequivalensek helyettesítik, amelyek néha
                        hónapokig eltartanak. A rohamok alatt alig vesz magához valami táplálékot,
                        elhanyagolja testi és lelki szükségleteit, vontatva beszél, sőt sokszor
                        hetekre megnémul, hallucinációi vannak és delirizál, máskor meg éppenséggel
                        dühöngő kitörésekben tombolja ki magát.</p>
					<p>- Ha jól értem, Kálmán dühöngő őrült...</p>
					<p>- Nem, édesanyám... A doktor azt írja, hogy ez csak rövid ideig tart,
                        általában véve csendes és merengő és teli van szorongó félelemmel.</p>
					<p>- Ezt írja? Gyógyítható?</p>
					<p>- Várj csak. A levél végén felel erre. Most azt írja, hogy a rohamokat
                        hallucinációs állapot előzi meg, amelyben égi jelenéseket lát, Szűz Mária,
                        Krisztus, az Atyaisten alakja tűnnek fel előtte, látja a pokol tüzét, a
                        világ pusztulását, az özönvizet, a végítéletet, az égitestek össze-vissza
                        keveredését és jövendöléseket, intéseket, parancsokat hall az égből.</p>
					<p>- Folytasd csak!</p>
					<p>Ágnes majdnem elájult az izgalomtól. András ellenséges földön van, Istvánt
                        minden órában kivezényelhetik a harctérre, fejlövés, epilepsziás
                        elmezavar... meg kell tébolyodni az ilyen szörnyűségek hallatára. Rányomta
                        kezét a szívére és lélegzetét visszafojtva hallgatta tovább Máriát, ahogy az
                        orvos levelét olvassa:</p>
					<p>- Vallási rajongás vett rajta erőt. Azt mondja, hogy néha felrepül a
                        csillagok közé a mennyországba és ott átveszi a próféták és a Megváltó
                        helyett a túlvilág felett való uralkodást. Ilyenkor tiszta szellemnek érzi
                        magát, aki irtózik minden állati ösztöntől, hústól, szerelemtől, minden
                        földi foglalkozástól, nem eszik, útálja az asszonyt és mozdulatlanul
                        heverészve tölti a napjait. Szűznek és szentnek képzeli magát és leborulva
                        hálát ad az Istennek, hogy megőrizte tisztaságát és az égi malasztot. Engem
                        holnap visznek Szibériába.</p>
					<p>- És Kálmán?</p>
					<p>- Hallgasd csak végig. Aztán - írja a doktor - elmúlik az epilepsziás
                        állapot, boldogtalan barátom felocsudik és halálra rémül önmagától. Ilyenkor
                        kezdődik a melankóliás elmeállapot.</p>
					<p>- De gyógyítható? - sürgette Klema hangja és Ágnes szívszorongva várta a
                        feleletet.</p>
					<p>- ...Levelet sokat kap, de nem olvassa el egyiket sem. Semmivel sem lehet
                        rábírni, hogy akárcsak egy sorban is válaszoljon. Azt mondja, hogy neki sem
                        rokona, sem barátja, sem családja, csak felesége volt, de azt hiszi, hogy az
                        már újra férjhez ment. Egy huszárkadéttól tudtam meg nagyságod címét és a
                        svéd Vöröskereszt itt járt kiküldöttje, M. Österling, volt szíves átvenni
                        ezt az értesítést. Engem holnap elvisznek Szibériába. A főhadnagy úr
                        egyébként tűrhető helyen, elég jó ápolásban marad, de üdvösnek tartanám, ha
                        asszonyom valami módon kieszközölhetné a kicserélést és M. Österling révén,
                        aki a legmélyebb rokonszenvvel van a beteg és családja iránt, valahogy
                        Svédországba szállíthatná. Agyműtét talán segítene rajta.</p>
					<p>- Agyműtét? - ütötte meg Ágnes fülét egy bús, rekedt hang, amelyben alig
                        ismert Klema bársonyos alt orgánumára. - Akkor sietni kell. Olvasd csak. Mit
                        ír még?</p>
					<p>- Semmit. Az ostoba negyedszer is hozzáteszi, hogy őt holnap viszik
                        Szibériába.</p>
					<p>Nagy, lélegzetszorító, gyötrelmes csend. Mintha ottbenn zokogtak volna. Ágnes
                        feszülten figyelt. A szíve dobogásán megszámlálhatta volna a másodperceket.
                        Klema kezdte újra.</p>
					<p>- Mutasd a levelet. Te nem olvastad el az egészet.</p>
					<p>- Nem adom. A többi csak rám vonatkozik.</p>
					<p>- Még rettenetesebb dolgok is vannak benne, az Isten szerelmére?</p>
					<p>- Vannak. De én nem bírom tovább - csattant fel Mária hangja, nem panaszosan,
                        nem fájdalmasan, de kétségbeesett haraggal és türelmetlenséggel.</p>
					<p>És Ágnes hallotta, hogy ott benn papírt tépnek széjjel s valaki a zizegő
                        foszlányokat az asztalra dobja. Aztán rekedt, szapora torokhangon kitörő
                        szavak.</p>
					<p>- Azt írja az orvos, hogy hozassuk haza, de vigyázzunk, mert féltékenységi
                        kényszerképzetei vannak.</p>
					<p>- Őrültség. Ha itthon lesz, meggyógyul. Mindent el kell követnünk, hogy
                        hazakerüljön.</p>
					<p>Ágnes megrémült, ahogy Mária kegyetlen, majdnem gyűlölködő hangját
                        meghallotta.</p>
					<p>- Én ha nem jön haza?</p>
					<p>- Várod.</p>
					<p>- És ha sohasem jön?</p>
					<p>Az anya hangja most már újra erélyesen csengett:</p>
					<p>- Akkor a haláláig, vagy a halálodig várod. Ez ellen nincs fellebbezés.</p>
					<p>Ágnes menekülni szeretett volna, de moccanni sem tudott. Leküzdhetetlen
                        kíváncsisággal hallgatta tovább a párbeszédet.</p>
					<p>- Nem tudok. Nem tudok rágondolni. Nem emlékszem rá. Értse meg anyám, nem
                        szeretem, nem vágyom utána, értse meg, ő nem az én uram, én nem emlékszem
                        rá, magam elé sem tudom képzelni, csak azt tudom, hogy elmebajos, vagy nem
                        akar rólam tudni, mindegy, de én az arcára sem emlékszem, értse meg, anyám.
                        Nem sajnál engem?</p>
					<p>- Kislányom, hogy sajnállak-e, az más. De te magyar asszony vagy, Grónay-lány
                        és az urad Péterffy. Nincs tovább. Teljesítsd a kötelességedet.</p>
					<p>- De én élni akarok, anyám!</p>
					<p>- Mária vigyázz, azok az asszonyok, akik azt mondják: élni akarok, azok
                        vétkezni szeretnének.</p>
					<p>- Édes anyuskám, értse meg, én nem szeretem Kálmánt.</p>
					<p>- Nem is mondtam, hogy szeresd. Csak azt, hogy hűségesen várd. Most pedig
                        ideje, hogy lefeküdjünk. Megyek. Te is feküdj le és imádkozzál. Megsegít az
                        Isten...</p>
					<p>Ágnes halálos ijedtséggel futott el az ajtó elől. Istenem, ha most itt
                        találnák. Azt sem tudja, hogy került a lakásába.</p>
					<p>Az ebédlőben leült, hogy kifujja magát. Hát most már tudja, hogy mi történt
                        Mária urával s hogy miért nem kapnak levelet a boldogtalantól. Megőrült és
                        az a rögeszméje, hogy megöli a feleségét, mert nem hiszi, hogy hű maradt
                        hozzá. Hát ez a háború. No jó. Hát ha ez, akkor szembe kell szállni ezzel az
                        undok rémmel. A fiát - nincs az a hatalom - nem engedi a frontra, maga pedig
                        pénzt akar keresni, sokat, rengeteget, amennyit csak lehet, hogy Andrást és
                        a gyereket boldoggá tegye. Hát jó. Ő is verekedni fog s ha valakinek
                        mindenáron el kell pusztulnia, az inkább legyen ő maga, mint az ura vagy a
                        gyermekei.</p>
					<p>Ágnes ledobta magáról a bundát és eszébe jutott, hogy benéz a gyerekek
                        szobájába. A gyerekszobák udvarra néztek. Ágnes először Péter szobájába
                        nyitott. Sötét volt. Felcsavarta a villanyt. Péter a kanapén feküdt
                        felöltözve, feldulva, gyűrött gallérral, mocskosan, elnyulva mély, szuszogó,
                        mámoros álomban. Bizonyosan nemrég botorkált haza valami tivornya után.
                        Tizenhétéves és már ilyen állapotban! Ágnes minden vére a fejébe tódult.
                        Ezért engem ver meg az Isten, - gondolta égő lelkiismeretfurdalással.
                        Holnaptól fogva nem engedem a szemem elől. Ha kell, kegyetlen leszek, de
                        Péterke nem fog Kálmán sorsára jutni.</p>
					<p>És eszébe jutott András, aki Belgrádban van és István, aki Bécsújhelyen...
                        Mind a kettő a háború martaléka, de e pillanatban gyilkos
                        lekiismeretfurdalással úgy érezte, mind a kettő jobb helyen van, mint
                        Péterke az ő szoknyája mellett.</p>
					<p>Lecsavarta a villanyt és visszahúzódott. Éva szobája felé vonszolta magát, de
                        ijedt szívdobogással torpant meg az ajtaja előtt. Pár pillanatig nem mert a
                        kilincshez nyúlni. Hát itt micsoda borzalom tárul majd a szeme elé? Nem is
                        tudja hogyan, de az eszelősségig izgatva, fantáziájában egyszerre kigyúlt
                        az a kép, amelyet a kassai hotelszobában látott. Majdnem összerogyott
                        borzalmában és félelmében. Aztán elszánta magát és dühös elszántsággal
                        megnyomta a kilincset.</p>
					<p>A szobában égett a villany és a kis asztal fölött ott ragyogott Éva fényes,
                        dús, édes aranyos feje vaskos könyv, jegyzet, szótár fölött. Éva buzgón
                        készült az érettségire.</p>
					<p>Pár percig beszélgettek s aztán Ágnes a szobájába vonult. Lefeküdt és
                        imádkozni próbált. De nem tudott.</p>
					<p>Hajnal volt, mire a szemei lecsukódtak.</p>
					<p>Csak álmában tudott imádkozni.</p>
					<p>- Úristen, én nem vagyok méltó... hogy meghallgasd a könyörgésemet, de tedd
                        meg Éva kedvéért, aki, látod, milyen jó kis lány és Péterke kedvéért, aki,
                        látod, mennyire rászorult a te jóságodra.</p>
					<p>Arra ébredt fel Ágnes, hogy az arcán nagy könnycseppek peregnek alá. Álmában
                        keservesen sírt.</p>
					<p>*</p>
					<p>Másnap magához hivatta Sebastianinét és megkötötte vele a szerződést.</p>
				</div>
			</div>
			<div type="group">
				<head>NEGYEDIK RÉSZ</head>
				<div type="chapter">
					<head>I.</head>
					<p>Vannak még csodák!</p>
					<p>Ez napjában húszszor eszébe jutott Ágnesnek, akinek a kórházélelmezés csak
                        úgy ontotta a pénzt. Már hat hónapja tart ez az aranyeső. Munka és kockázat
                        nélkül, megalázás nélkül, ingyen, mint egy részeg és tékozló isten
                        ajándékát, úgy kapja minden hónap elsején a százas és ezres kötegeket; egy
                        kis lihegő, vörös zsidó hozza; csak a nevét kell aláírni a nyugta alá; ha
                        akarná, villát vehetne, autót tarthatna, estélyeket adhatna... Akarná?
                        Akarni akarná, csak nem meri megtenni. A Péterffy-házban senki sem tud az
                        aranyesőről; Klema a bor árából tartja el a családot, a bort is a lihegő kis
                        zsidó veszi meg méregdrága áron, az a Rosenthal, aki Gáthyt már méltóságos
                        úrrá tette s beleültette Lucic báró bankjába, ahol Ágnes is gyakran
                        megfordul, mert titokban ott vásárolja a hadikölcsönkötvényeket.</p>
					<p>Rosenthal az első hónapban kiszámította, hogy a kórház fejenként és havonkint
                        legalább ötvenezer koronát hoz az élelmezőknek. De ez nem tart örökké -
                        mondta rezignáltan Gáthy Domokosnak. - Előbb-utóbb rájönnek a népek, hogy a
                        háború rossz üzlet. Jön egy Hindenburg és megveri a franciákat, vagy jön
                        egy francia és bevonul Berlinbe. Mi? Lehetetlen? Háborúban minden
                        lehetséges. Gondolni kell ám arra is, hogy egyszer csak kitör a béke. Nem
                        igaz? Akkor lesz ám igazán kelete a pénznek.</p>
					<p>Rosenthal tehát a háborús hasznot belefektette a banküzletbe. Az
                        üzlethelyiség fölött levő lakást megvette egy hadbavonult mérnök özvegyétől,
                        aki szép és szegény asszony létére bevonult egy konzervgyáros ménesiúti
                        villájába, házvezetőnőnek. Rosenthal csigalépcsőt építtetett az üzlet hátsó
                        részén, hogy a földszintet az első emelettel összekösse.</p>
					<p>- Szép bronzdíszes portálét építsünk és vágassunk nagy kirakatablakokat -
                        indítványozta Gáthy, aki híres volt műértő és fényűző tehetségéről.</p>
					<p>- Isten ments! - tiltakozott a Tsa. - Csak semmi nagyzolás. Kopott, szerény,
                        alázatos külső; ez a régi jó cégek stílusa! Nem igaz?</p>
					<p>Gáthy nevetett és ráhagyta a dolgokat Rosenthalra. Az első emeleten volt az ő
                        szobája, komoly, régi, bőrből való klub-bútorokkal. Itt minden fényűző volt
                        és stílusos. Ahogy a régi, jó, gazdag cégeknél szokás. Alul dolgozott
                        Rosenthal és a gépírókisasszony, meg a cégvezető. A Tsa nappal ritkán volt
                        látható. Leginkább a tőzsdén és abban a kávéházban tartózkodott, ahol a
                        magánforgalmat bonyolítják le. Vagy abban, ahol a bort, vagy ahol a gyapjút,
                        vagy ahol az import- és fűszerárukat. Éjjel azonban lehúzott redőnyök mögött
                        hajnalig tett-vett az íróasztalán. Írni nem jól tudott. Levelei hibásak
                        voltak és stílusa sokszor nevetséges; de a lényeg kifogástalanul helyes, sőt
                        zseniális. És minden levele pénzt hozott a házhoz.</p>
					<p>Három hónap mulva Rosenthal bevallotta, hogy a kórházüzem kalkulációjánál
                        elszámította magát. Az élelmezés ötven százalékkal többet jövedelmez, mint
                        ahogy gondolta. Havonkint hetvenötezer korona jut egy-egy üzlettársra.</p>
					<p>Ágnes nagyvilági életet élt, nagyon összebarátkozott Bertóthy Ádám
                        korvettkapitány feleségével, Lucic Stefánia bárónővel s gyakran jár hozzá a
                        János úti palotába, de eljár máshová is. Eljár az Operába is, koncertekre
                        is, sőt a főhercegasszonynál is volt egyszer teán.</p>
					<p>Néha maga is megdöbbent, hogy mily sokat köszönhet a háborúnak. Erről nem
                        beszélhetett sem az urával, sem Klemával, sem a lányával, aki már éretteszű,
                        szinte félelmetesen okos gyermek, senkivel sem a világon, hacsak Gáthyval
                        vagy Rosenthallal nem - pfúj, micsoda szégyen, - de a sors vagy az a részeg
                        antik isten, úgylátszik, mégsem adja ingyen a csodát: ez az ára az
                        aranyesőnek. Most még inkább érezte, hogy kettős életet él; a
                        Péterffy-házban tiszta, finom, magyar életet s azonkívül suttyomban egy
                        földalattit, ahol az aranyat gyüjti. Ez is csalás és hűtlenség, talán árulás
                        és bűn is, de ebből a bűnből egyszer majd, ha vége lesz a háborúnak, ki fog
                        robbanni a csoda: megalapítja a dúsgazdag, hatalmas, boldog
                        Péterffy-dinasztiát.</p>
					<p>Sokszor, éjszakának idején, lázas tervezgetései és vergődései közt, sírva
                        fakadt a reszkető boldogság és fogvacogtató lelkiismeretfurdalás
                        gyönyörűségétől.</p>
					<p>Alig vette észre, hogy az élet kettőzöttségéből az első, a Péterffy-élet mind
                        kevesebb és kevesebb szerepet játszik. Sokszor napokon keresztül csak este
                        találkozik rokonaival, a vacsorán, amelyet az öreg urak, most már nem
                        szmókingban, hanem pepitanadrágban, szürke zakkóban - mondhatni feldmässig,
                        csukaszürkében - fogyasztanak el. De ezt a Péterffyek, úgylátszik, nem is
                        veszik észre. A Péterffyek mintha áloméletet élnének, semmit sem vesznek
                        észre maguk körül. Nem látják, vagy egyszerűen a világ legtermészetesebb
                        dolgának tartják, hogy a háború semmit sem rontott az ő előkelő és drága
                        életük színvonalán. Klemára bízzák a házat és Klema az ugocsai szőlő
                        jövedelméből fényesen tartja a háztartást. A Péterffy-házban ezüst és arany,
                        nemes porcellán és csiszolt üveg alatt roskad az asztal, ép úgy, mint tíz
                        évvel előbb s ezen senki sem csodálkozik: Azt sem tudja senki, hogy Ágnesnek
                        miből telik a nagyvilági élet költségeire, hajlandók ezt is a Péterffyeknek
                        kijáró külön Gondviselés számlájára írni, vagy együgyűségükben azt hiszik,
                        hogy ez mind András kettős fizetéséből tellik. Az égből hullott mannát a
                        Péterffyek évszázadok óta megszokták, mint a májusi záport s csak olyankor
                        elégedetlenkedtek, ha néha-néha elmaradt az eső és a vetést lepörköli a
                        júliusi aszály.</p>
					<p>De most a mannaeső folyton zuhog, valósággal csöbörből ömlik és elárasztja az
                        egész Péterffy-házat.</p>
					<p>... És mintha ezt az országot - vagy talán az egész világot - most ezer meg
                        ezer csupa egyforma Péterffy-Grónay-család népesítené be. Az emberekből
                        Péterffyek vagy Grónayak lettek. Vidéki kúria és falusi kunyhó, urak és
                        parasztok hajléka most mind férfi nélkül maradt s a gyeplőt az asszonyok
                        szorongatták ideges, remegő kezükben. A férfiak egy része a frontokon
                        harcolt, a másik része összecsődült a nagy városokban s ott a pénz háborúját
                        vívta.</p>
					<p>A háború mint egy apokaliptikus nagy tehén terpeszkedett az emberek közé s
                        azok egy része a véres, a másik az aranytőgyét fejte.</p>
					<p>Lajos bácsi fia, a jobb lábára bicegő, de széparcú, őszfejű, vidám,
                        egészséges, szélesvállú és teleszívű Ákos, néha órákig mesélt arról, hogy
                        milyen szédületes gazdasági fejlődésnek lendült az ország.</p>
					<p>- Fogalmatok sincs róla, hogy a bankok páncélszekrényeiben mennyi most a
                        pénz. Nekünk, együgyű vidéki magyaroknak nincs is fantáziánk arra, hogy mit
                        művel ma a tőke a maga korlátlan eszközeivel.</p>
					<p>- Háború! - legyintett megvetőleg Gyula. - Eleinte még reméltem, hogy úri
                        emberek csinálják. Csalatkoztam.</p>
					<p>- Bankokrácia! - dörmögte Lajos haragosan. - Ez volt a rákfenéje a szabadelvű
                        korszaknak is s én egész politikus pályámon keresztül ellene harcoltam.</p>
					<p>- A bankokról ne is beszéljünk - folytatta Ákos. - Itt van például ez a
                        Rosenthal.</p>
					<p>- Galíciai kazár, élősdi, hullarabló, becstelen, gazember! - Bocsánatot
                        kérek, fel kellett volna akasztani, aki ezt a sáskahadat beengedte
                        Magyarországba. Ennek is a dualizmus volt az oka.</p>
					<p>- Rosenthal derék és okos ember és ma egyik legnagyobb borkereskedője az
                        országnak. Máról-holnapra lett azzá. Most alakítja át a vállalatát
                        részvénytársasággá. Mint egyenrangú társ alkudozik a Magyar Külkereskedelmi
                        R. T. elnökével, a hatalmas Lucic báróval és tudjátok, ki lesz az új
                        vállalat elnöke? Gáthy Domonkos, a volt nagyváradi követ, udvari
                        tanácsos.</p>
					<p>Ágnes szíve megdobbant. A Gáthy és Társa! Hát azok már idáig emelkedtek?
                        Asszonyi lelke tele lett gyanúval és keserűséggel. Ő azt hitte, hogy az
                        élelmezési üzlet hasznát nagyszerűen kamatoztatja és most kisül, hogy a
                        társai már pénzügyi nagyhatalmak lettek. Feltette magában, hogy ügyvédet
                        fogad és ki fogja kutatni, hogyan csapják be őt Gáthy és Társa. Belül
                        reszketett a szíve, de közömbös arcot mutatott és megkérdezte Ákost.</p>
					<p>- Érdemes volna-e velük tartani?</p>
					<p>Ákos elmosolyodott..</p>
					<p>- Hát Ágnes néni is a tőkések közé tartozik?</p>
					<p>- Tegyük fel... - válaszolt zavart nevetéssel Ágnes. - Csak úgy elméletileg
                        értem. </p>
					<p>Ákos komoly képet vágott.</p>
					<p>- Véleményem szerint a pénznek most csak egyetlen biztos helye van.</p>
					<p>- Ingatlan?</p>
					<p>- Nem. Hadikölcsön.</p>
					<p>Ágnes megvigasztalódott. A legjobb helyre tette hát a pénzét.</p>
					<p>Ákos elmondta még, hogy a Gáthy és Társa cég a nagy Lucic Simon bankjával
                        dolgozik. Ez a Lucic ma talán a leggazdagabb ember Magyarországon. És
                        úgylátszik, a legokosabb is.</p>
					<p>Ágnes arra gondolt, hogy holnap Lucic leányához, Stefánia bárónéhoz megy
                        vacsorára. Szívdobogva hallgatta Ákost.</p>
					<p>- Háború van, ezzel számolni kell s az ember, aki szenved, hiába lázadozik,
                        maga a társadalom valósággal berendezkedik a háborús életre. Az emberiség
                        mindig megtalálja a modus vivendit s most az életegzisztencia egyetlen módja
                        a háborúhoz való alkalmazkodás. Elvégre géplábbal is lehet valahogy járni. A
                        háború gazdasági és bankárnagyüzemmé lett. Tízmillió ember a fronton
                        verekszik, a többi száz és százmillió a front mögött szolgálja az
                        emberpusztítás programját. A központi hatalmak blokád alatt vannak, tehát
                        rákényszerülnek arra, hogy maguk állítsanak elő mindent, ami a háborúhoz és
                        a front mögött lihegő élet fenntartásához kell; kialakult egy Középeurópai
                        Szövetség, amely önmagát táplálja és evégből hirtelen egységes termelő- és
                        munkaszövetkezetté alakult át. Magyarország szállítja a kenyeret és állati
                        takarmányt, de egyúttal meg kell barátkoznia az ipari és kereskedelmi
                        termeléssel is. Gyárak alakultak, szövetkezetek, bankok, alapítások, a front
                        mögött hihetetlen sürgés-forgás, nyüzsgés, munka- és vállalkozásiláz támadt
                        s a háború csak úgy ontja ehhez a pénzt. Soha nem képzelt pénztömegek
                        zúdulnak az emberek közé. Lucic bankjai felemelik alaptőkéjüket, szőlőket
                        vásárolnak, borkereskedelmi vállalatokat alapítanak, a bor ára rohamosan nő,
                        Magyarország borával bódítja magát a német, osztrák, cseh, bolgár, török
                        katona, Klema néni ugocsai húsz hold szőlőbirtokáért Rosenthal úr milliókat
                        ígér, de a beregi föld bérlete még mindig a régi s a bérlő a maximált búzán
                        is milliomossá lett... Sokszor úgy rémlik, hogy a háború a legnagyobb áldás,
                        amely az emberiséget érheti. Ebben az zürzavarban néhány fiatal férfi
                        kiontja a vérét, de ez a vér megváltja a többit, aki otthon maradt: a többi
                        úszik a pénzben. Pénz, pénz és pénz... halomra gyűlnek a százasok és az
                        ezresek s még csak elkölteni sem lehet a temérdek bankót. Legfeljebb
                        megenni, meginni, elajándékozni vagy elprédálni.</p>
					<p>- De mi lesz a végén? - hördült fel Lajos és mereven nézett a társaságra,
                        mintha annak minden tagját át akarná szúrni a tekintetével. - Mi lesz a
                        végén?</p>
					<p>- Hogy érted ezt, édesapám? - kérdezte szelíden Ákos és géplábát nagy
                        csattanással kissé odább taszította, hogy kényelmesebben üljön a széken.</p>
					<p>- Úgy értem, hogy a végén valamennyien elpusztulunk.</p>
					<p>- Hogy elveszítjük a háborút? - szólt közbe gúnyosan Sándor. - Ha nem
                        csalódom, valami ilyesmit akarsz mondani, Lajos? Félek, hogy effélén jár az
                        eszed, Lajos. No, tévedek talán?</p>
					<p>- Nem tévedsz, az istenfáját, kimondom nyiltan, ha fel is akasztanak.
                        El-ve-szít-jük a háborút és beledöglünk valamennyien. A Habsburgok
                        miatt.</p>
					<p>Sándor gúnyosan mosolygott s mintha csak erre várt volna, szemén
                        megigazította a monokliját, kabátja belső zsebéből ujságlapot vett elő,
                        nagy lassan maga elé terítette, kétszer végigsimította, aztán
                        végigsimította a szakállát, majd végigsimogatta a mellette ülő Ágnes karját
                        és így szólt:</p>
					<p>- Hát figyeljetek ide. Egy kis kimutatás. Rideg számok, szürke statisztika,
                        semmi fellengős szólam, semmi költői túlzás, becsületszavamra. A háború
                        háromévi mérlege. Néhány számadatocska. Munkapárti és kossuthpárti,
                        schwarzgelb és negyvennyolcas, aulikus és szocialista - konzervatív és
                        radikális, - kálomista és katolikus magyarok, hallgassatok ide, a kétszer
                        kettő mindig négy, a számok beszélnek, a többi csak dühöngés, üres lárifári
                        és siránkozás.</p>
					<p>Mindenki meghökkenve nézett Sándorra, akinek diadalmas lázban égett a szeme,
                        amint olvasni kezdte:</p>
					<p>- Július végén a háború mérlege ez: A központi hatalmak 548.800
                        négyzetkilométernyi ellenséges területet szálltak meg, amivel szemben az
                        ellenség a mi földünkből mindössze 14.000 négyzetkilométert tart még
                        megszállás alatt.</p>
					<p>- Szóval jól benne vagyunk az ellenség kelepcéjében - gúnyolódott Lajos.</p>
					<p>Sándor feleletre sem méltatta a közbeszólót.</p>
					<p>- Elsüllyesztettünk 930.000 tonna hadihajót és körülbelül kilencmillió
                        tonnányi kereskedelmi gőzöst. Elfoglaltunk negyvenhét ellenséges erődöt,
                        zsákmányoltunk tizenkétezer ágyút és ötezer gépfegyvert. Elpusztítottunk
                        2298 repülőgépet, 186 kötött léghajót és hat kormányozhatót.</p>
					<p>- Hát mi magyarok mit vesztettünk? - kérdezte vérbenforgó szemmel Lajos és
                        hangosan sipolt a gégéje, ahogy kilökte magából a levegőt.</p>
					<p>Sándor meghökkent.</p>
					<p>- Az nincs a kimutatásban. De az ellenség vesztesége emberben is oly óriási,
                        hogy már nem tudja pótolni a halottakat és sebesülteket. Az antantot
                        keményen veri az Isten keze. A dum-dum golyók miatt veri - folytatta
                        ellágyulva és Ákosra esett ijedt, rémült, kétségbeesett tekintete.</p>
					<p>- Olvasd csak! - biztatta Ágnes szívdobogva.</p>
					<p>- Hát figyeljetek ide. Ellenségeink vesztesége három év alatt hozzávetőleges
                        számítás szerint ez volt: Oroszország 9 és félmillió ember, Franciaország 4
                        és félmillió, Anglia 1 millió 600 ezer, Olaszország ugyanannyi, Szerbia
                        félmillió, Belgium 240 ezer, Románia 300 ezer. És ezenfelül ejtettünk vagy
                        hárommillió hadifoglyot. Összesen húszmillió ember.</p>
					<p>- Biztos vagy benne? - kérdezte Lajos, akinek már nem sipolt, hanem hörgött a
                        légzőcsatornája.</p>
					<p>- Statisztika! - ütött büszkén az asztalra Sándor - becsületszavamra, pontos
                        statisztika.</p>
					<p>Lajos felállt és mereven, vörösen villogó szemekkel, zihálva állt ott,
                        mellkasát kifeszítette és rövid, vastag jobbkarját kinyujtotta a fiú felé.
                        Néhány pillanatig némán mutatott rá s kereste a szót s a levegőt, amellyel
                        kibökné magából a mondanivalóját. Aztán megreccsent a hangja:</p>
					<p>- Látod ezt a fiút? Látod? Nohát, én azt mondom, hogy ennek a fiúnak a
                        jobblábát levágták, ezt kifelejtetted a statisztikádból. Pedig ez a fontos,
                        nem pedig az a húszmillió, akit megöltél, megsebesítettél, nyomorékká tettél
                        és foglyul ejtettél. Bocsánatot kérek, nekem ez a véleményem.</p>
					<p>Valamennyien megdermedve hallgatták Lajost és senki sem mert neki válaszolni.
                        Lajos és Sándor egyszerre mentek ki a szobából. Egyik jobbra, másik balra,
                        mintha egyik az antant, a másik a Habsburgok ellen akarna feljelentést tenni
                        az Úristennél, Ákos levágott lába miatt.</p>
					<p>Nemsokára Ákos is elköszönt, nagymama elaludt a karosszékben, Gyula, hóna
                        alatt a fekete aktatáskával, a tizedik csésze likőr után kitipegett az
                        ebédlőből s pepita nadrágjában ide-oda bicsaklott a lábszára.</p>
					<p>Klema és Ágnes magára maradt.</p>
					<p>- El kell jönni az időnek - szólalt meg Ágnes - amikor feltámadnak a
                        Péterffyek. Ezer holdak úsztak el kártyán százötven év alatt... Kellett,
                        hogy a szerencse egyszer megforduljon.</p>
					<p>Klema csodálkozva emelte fel szempilláját.</p>
					<p>- Miről beszélsz, Ágnes?</p>
					<p>Ágnes izgatott lett.</p>
					<p>- Amíg férfiak intézték a Péterffyek sorsát, addig minden lépés a pusztulás
                        felé vezetett. Most mi asszonyok dolgozunk és mindent visszaszerzünk.</p>
					<p>- Nem értelek, Ágnes.</p>
					<p>Ágnes elhatározta, hogy most mindent bevall.</p>
					<p>- Nem így van? Hát Andrást nem én hoztam el Máramarosszigetről? Nem én tettem
                        méltóságos úrrá? A fiamat nem én mentettem meg a frontszolgálattól? A
                        háborúból...</p>
					<p>Itt elcsuklott a hangja. Azt akarta mondani, hogy a háborúból pedig szintén ő
                        csinált pénzt - pénzt! - hatalmas vagyont, gazdagságot, olyan tőkét,
                        amelyeken újra vissza lehet szerezni az ezer holdakat... - de elcsuklott a
                        hangja, mert Klema arcán szigorú magyar tisztességet, uri gőgöt és
                        mártirszomorúságot látott és elment a bátorsága attól, hogy a szép és
                        magasztos vértanúságból kiábrándítsa. Nem folytatta, amit mondani akart.
                        Ehelyett hízelegni kezdett:</p>
					<p>- Ugyan Klema, hát éppen rólad van szó. Vagy nem te vagy-e az egyetlen,
                        akinek birtoka, háza, pénze van s aki annyi hadikölcsönt vásároltál össze,
                        hogy abból te magad, a lányod és ez a három öreg Péterffy holtig gondtalanul
                        élhet?</p>
					<p>Megint elfogta a vágy, hogy hozzátegye: de én, akiről nem is sejted, hogy
                        mily erős, elszánt, okos és számító vagyok, legalább is tízszer annyi
                        kötvényt vásároltam, pedig én semmiből kezdtem. Majdnem kimondta, de torkán
                        akadt a szó. Csak ennyit tudott szólni:</p>
					<p>- Hát mondd, Klema, mi ez? Hát nem az Isten csodatevő keze ez, Klema?</p>
					<p>Klema csodálkozva húzta fel a szemöldökét, mint aki nem érti, hogy miért van
                        ez a nagy lelkendezés.</p>
					<p>Ez Ágnest még nagyobb zavarba és izgalomba hozta.</p>
					<p>- Igenis, állítom, hogy a magyar fajt az asszonyok mentik meg, - látod,
                        Barnabás, szegény ördög, kitart a rögeszméje mellett, író maradt, nem akar
                        és nem tud a háborúhoz alkalmazkodni. És annyit sem keres, amiből el tudná
                        tartani magát. Ezért bújik el, ezért kerüli a Péterffyeket, ezért fordítja
                        el a fejét, ha valamelyikünkkel az uccán találkozik... szégyenli
                        magát...</p>
					<p>Klema újra megszólalt.</p>
					<p>- Szerencsétlen őrült. De becsületes ember.</p>
					<p>Ágnes legyintett. Arra gondolt, hogy valamennyiök közt Barnabás a legnagyobb
                        bolond. Elveszi a cifra és frivol kis némbert, aki esküvő előtt szült neki
                        gyereket, - világos, hogy Barnabást csak súlyos szerelmi neuraszténia köti a
                        franciához. Feláldozza óriás testét és óriás lelkét a munka őrjítő lázában,
                        koldusnak is kevés alamizsnáért, borravalónak is arcpirító hitvány
                        garasokért. Emellett valóságos aszkétaéletet él e sziszifuszi munka
                        verejtékében, makacs erőlködéssel, hagy e favágással megkeresse egy
                        ötszázholdas földesúr havi szükségletét.</p>
					<p>De ezt sem merte kimondani. Mindez csak végigvillant az agyán, amíg várta,
                        hogy mit fog még mondani Klema.</p>
					<p>Klema sem folytatta a témát. Felvette kulcsait az asztalról és távozóban
                        hirtelen megjegyezte:</p>
					<p>- Két nap óta nem láttam Pétert.</p>
					<p>Ágnes arcát elöntötte a vér. Igen, Péter! Ez az ő lelkének egyetlen sebezhető
                        pontja. Péter nem tanul, csavarog s ő alig teljesíti vele szemben anyai
                        kötelességét. Most megérezte, hogy mit jelent Klema szemrehányása: Két nap
                        óta nem láttam Pétert. Azt jelenti, hogy ő, miközben visszaszerzi, amit a
                        Péterffyek százötven év óta elprédáltak, elprédálja a fiát... s ez nagyobb
                        bűn, mint a Péterffyek minden évszázados könnyelműsége és élhetetlensége. Ha
                        Péterkére gondol, mindig eszébe jut András levele: Péterkére különösen nagy
                        gondod legyen, a fiú kissé félszeg, a lelke túlbuzgó és a fantáziája
                        kalandos, légy erélyes és szemes - és ő vele szemben erélytelen és vak, nem
                        túlságos gyengédségből, nem azért, mintha kényeztetni és becézni akarná,
                        hanem mert nagyon el van foglalva önmagával és a háború aranyesőjével. Pedig
                        mi haszna, ha mindennek Péterke adja meg az árát! Ez az érzés most oly
                        szörnyű erővel rontott a lelkiismeretére, hogy vérvörösen a szégyenkezéstől,
                        azt sem tudva, zavarában mit tegyen, elhatározta, hogy elpanaszkodik
                        Klemának és tanácsot kér tőle.</p>
					<p>- Nagyon aggódom Péterke miatt, - kezdte töredelmesen.</p>
					<p>Klema szomorúan bólintott, mintha már régóta várta volna ezt a vallomást. De
                        csak ennyit mondott:</p>
					<p>- Tartsd szigorúan és többet törődj vele.</p>
					<p>- Félek - hebegte Ágnes. - Háború van és ő is Grónay-fajta, bátyjának,
                        szegény Barnabásnak szakasztott mása. Ha kíméletlen leszek hozzá, megszökik,
                        felcsap katonának, vagy ami még rosszabb, elbujdosik a szökött katonákkal.
                        Most beteg szegényke.</p>
					<p>- Mi baja?</p>
					<p>Ágnes elpirult.</p>
					<p>- Az a kis bestia... tudod, Eszterke... az a kis erdélyi menekült leány, akit
                        kidobtam tegnap... az rontotta meg.</p>
					<p>Klema összecsapta a kezét.</p>
					<p>- Az? Hiszen még maga is gyermek.</p>
					<p>- De már végiggázolt rajta a háború.</p>
					<p>- Hol szedted össze?</p>
					<p>- Az uccán. Rongyokban. Ájuldozott az éhségtől. Árván. Szegény kis székely
                        leány, a családja a román betörések alatt szóródott szét a világ minden
                        tája felé. A forgószél felsodorta Pestre. Vasuti bakter volt az apja, az ott
                        maradt halva a gyergyószentmiklósi őrház mellett, elgázolta egy menekülő
                        mozdony.</p>
					<p>- Szerencsétlen.</p>
					<p>- A mozdony, a mozdony!... - ismételgette Ágnes szinte magánkívül s
                        megreszketett, mert eszébe jutottak az ő mozdonyai, azok, amelyekről
                        Abbaziában felolvasást tartott...</p>
					<p>- A mozdony? - kérdezte Klema gépiesen.</p>
					<p>- Igen. A leány tizenhatéves volt, felkapott a gyilkos mozdonyra és az Pestre
                        hozta. Itt hetekig csatangolt szabadságos katonák, korhely diákok között.
                        Egyszer az uccán megszólított engem; alig állt a lábán; sírt és könyörgött.
                        Pénzt adtam neki; visszautasította. Nem pénz kell neki, hanem meleg étel,
                        hajlék, egy zug a konyhában, emberséges szó és otthon... Otthon kell neki,
                        siránkozott szegény... ki hitte volna, hogy már meg van mételyezve? És magam
                        hoztam ide, hogy elcsábítsa és beteggé tegye az én tiszta, szép
                        fiacskámat!</p>
					<p>Klema a homlokát ráncolta.</p>
					<p>- Ágnes, ebből is tanulhatsz! Te nagyon romantikus vagy és téged mindenki
                        könnye meghat.</p>
					<p>- Nem tehetek róla!</p>
					<p>- De tenned kell. Mi, szegény Péterffyek, tartsuk meg minden részvétünket és
                        minden garasunkat a magunk számára. Nincs más, csak magunk. Az Isten
                        őrizzen meg valamennyiünket.</p>
				</div>
				<div type="chapter">
					<head>II.</head>
					<p>Péterke, aki február 10-én volt tizennyolcéves, de még csak hetedik
                        gimnazista, holott ikernővére már a nyolcadikba jár, egyáltalán nem
                        boldogult az iskolában, bár ennek sem ő maga, sem a tanárai nem tudták az
                        okát. Gyenge szervezetű, alacsony, vézna, ügyetlen és gyámoltalan volt
                        Péterke, sokat betegeskedett, minduntalan fájt a feje és a torka, emiatt egy
                        évet veszített - az ötödik osztályt - de világoseszű, ambiciózus és jólelkű
                        fiú volt, aki sokszor egész éjszakákat átsírt amiatt, hogy nem tudja
                        megoldani az algebrai egyenleteket. Tanárai azt hitték, hogy hanyag, léha,
                        felületes és fennhéjázó lelkű; igaz, hogy a szája körül volt valami gúnyos
                        vonás és ajkát gyakran fölényesen és dacosan biggyesztette, de ezt
                        öntudatlanul vagy zavarában tette, leginkább olyankor, amikor el akarta
                        leplezni szégyenkezését, félelmét vagy sértődöttségét. Volt egy
                        fogyatkozása, amely miatt elviselhetetlen kínokat állt ki. Dadogott. Ha
                        beszédközben olyan szóra volt szüksége, amely t, k, i, vagy e betűvel
                        kezdődött, kiverte a hideg veritek, szinonimákat keresett s ha nem talált,
                        elhallgatott, vagy irtózatos kínnal, vérvörösen a szégyentől és dühtől,
                        dadogott, hebegett, mekegett és belezavarodott a mondanivalójába. Ez az
                        idegbaj félénkké, zárkózottá és indulatossá tette és Péter irigyelte, meg
                        gyűlölte tehetségtelen iskolatársait s azonkívül minden szerencsés és
                        hetyke halandót, aki a t, k, i, és e betűket játszi könnyűséggel tudja
                        kimondani. Ez volt az oka, hogy néha, ha meg is tanulta a leckét, felelés
                        közben hirtelen megállt és úgy tett, mintha nem tudna semmit. A tanárja
                        megkérdezte:</p>
					<p>- Péterffy, maga megint nem készült?</p>
					<p>Péterke szeretett volna védekezni, hogy de igenis, tanár úr kérem, tudom a
                        dolgot, csak egy kissé sok i, e, t és k betűvel kezdődő szó szaladt a
                        nyelvemre... de verejték ütött ki a homlokán, rándított egyet a vállán,
                        ajkát felbiggyesztette és azt mondta, hogy: nem. Mert az n betűvel nem volt
                        semmi baj.</p>
					<p>Tanárai megállapították, hogy a fiú emlékezetében történelmi évszámok, latin,
                        görög szavak és nyelvtani szabályok nem maradnak meg s ezzel Péterkét
                        végérvényesen elintézték. Rossz tanuló volt. Hogy dadog - ezt is a
                        készületlenség, vagy a tehetségtelenség rovására írták. Egyedül ő tudta
                        csak, hogy egy láthatatlan rémmel birkózik szüntelen és a harcban folyton
                        alul maradván, ez kishitűvé és gyávává teszi. Pedig emellett azt is érezte,
                        hogy minden kortársánál, még a tiszta jeles, közmondásosan okos és
                        szorgalmas ikernővérénél, Évánál is tartalmasabb, sőt, hogy a lángész egy
                        sugara dereng az agyában, titokban, mint valami bűn vagy szenvedély.
                        Rengeteget írt; prózát, verset, de különösen verset, egész egyéni
                        technikával, majdnem zenei hangszerelésben, szinte öntudatlanul, deliriumos
                        vagy holdkóros álomban, olyan tartalommal, amelytől józan pillanataiban
                        maga is megrémült. Amikor írt, a megszállottság állapotában volt; lázas
                        agya mintha égett, lüktetett volna s kétfelé akarná repeszteni a halántékát;
                        ilyenkor kimerült, mint egy epileptikus roham után...</p>
					<p>Amikor másnap elolvasta a verset, valamely idegen ember idegen szavait
                        hallotta; sokszor meg sem értette, csak érezte, hogy szép, máskor könnyekre
                        fakadt, úgy meghatotta. És a technika semmi fejtörést vagy fáradtságot nem
                        okozott neki; szinte versben gondolkozott és az került megerőltetésébe, hogy
                        a prózája ne legyen túlságosan ritmikus és rímes.</p>
					<p>Az asztalnál hallotta, hogy Barnabás, a Lyonból hazatért rokon is író; ő csak
                        egyetlen egyszer látta, amikor bemutatkozó látogatást tett a szüleinél.
                        Tudta, hogy itt lakik a házban, de sohasem találkozott vele; furcsa ember
                        lehet és különös életet élhet; sohasem jön a rokonok közé; titokzatos és
                        hozzáférhetetlen; igaz, a Péterffyek nem is igen kutatják; ők senki iránt
                        sem érdeklődnek. Ezek is furcsa emberek. Egyáltalán különös egy világ ez,
                        tele érthetetlen, gőgös, zárkózott, hiú, de jó és becsületes emberekkel.</p>
					<p>Pedig de szeretné Barnabásékat felkeresni! Talán az íróemberben, a művészben,
                        a sorsüldözött Grónayban megtalálná az ő emberét. És a francia asszony
                        személye is izgatta. Azt néha látta a lépcsőházban. Pompás, idegen és
                        rejtelmes alakja néha álmában is megjelent. Párizs: ez a szó jutott mindig
                        az eszébe, ha látta. Azt hiszi, Susanne-nak hívják. Susanne - Zsuzsánna,
                        Zsuzsánna a fürdőben és a vén kéjencek, Susanne és Párizs... Péter
                        megborzongott, ha könnyed, kecses, illatfelhőben repkedő kis termetét
                        végigsuhanni látta a lépcsőházban. De Barnabás bácsi sohasem volt vele.</p>
					<p>- Talán nem szeretik egymást? - kérdezte önmagától. Ezen eltünődött. A
                        Péterffyek, ha éppen kiejtették Barnabás nevét, fitymálva beszéltek a
                        feleségéről. Miért? Rosszat tudnak róla! Az is nagyon izgatta Péter
                        képzeletét. Vagy csak Franciaország, Párizs, Lyon, az antant és a háború
                        miatt? Ez is érdekes.</p>
					<p>De azért nem mert Barnabásékhoz bekopogtatni. Gyengén beszélt franciául - óh,
                        egyáltalában gyengén beszél ő, a t, k és i betű franciául is kimondhatatlan.
                        - Péter pirulva mondott le arról, hogy nagybátyját felkeresse.</p>
					<p>Egyébként most már - iskolai év vége felé, - nem is igen járt el az
                        előadásokra. Reggel fél nyolckor elment hazulról és beszökött a múzeumkörúti
                        Pantheon-kávéházba, amelyet reggelenként csak néhány egyetemi tanár, múzeumi
                        őr és hajnalig virrasztó notórius kártyás látogatott. Csend volt a
                        kávéházban és a levegőnek, a kávénak, a vendégeknek, még az öreg pincérnek
                        is múzeumi szaga volt. A konzervativ, arisztokratikus kultúra áporodott
                        szaga. Az öreg főpincér, Johann, maga sem léha szellem, inkább szemlélődő
                        vén bölcs, aki túl van már a hevüléseken, az illúziókon és a csalódásokon.
                        Ez a lúdtalpú, csámpás, félszemére kancsal, kopasz és rezesorrú legény
                        titokban a ruhatár mögött óránkint felhajt egy pohár szódavizes bort és ez
                        minden életöröme. Ez derültséget és egyenletes közönyt ad, télen melegíti,
                        nyáron felfrissíti és mindig megnyugtatja.</p>
					<p>A kávéház húsz esztendővel ezelőtt Johann tulajdona volt, de hamar megbukott
                        vele. Az üzlet azóta négyszer cserélt gazdát és ugyanannyiszor újították
                        papírkárpitjait és nádfonatú karszékeit. A régi, egyszerű, kopottas mokett
                        kanapékat már régen ószeresnek adták, a csillárokat tejszínű
                        tetővilágítással pótolták, az ablakmélyedésekbe szerelmespároknak való
                        csinos, de olcsó plüssel áthúzott páholyüléseket építettek, a kávéház
                        évről-évre frissebb, modernebb és kacérabb külsőt kapott. Johann volt az
                        egyetlen és utolsó régi bútordarab s a legújabb tulajdonosnak már eszébe
                        jutott, hogy ideje volna Johannt is átfesteni s új huzattal ellátni kopott
                        porhüvelyét.</p>
					<p>Johann egyébként húsz év óta minden reggel megfigyeli a törzsvendégeket. Ha
                        regényíró volna, tömérdek témát szedett volna össze a márványasztalok körül.
                        Látta az idők és emberek változásait; látta, hogy lesz a szegényből jómódú s
                        hetyke tőkepénzes s hogy a nyugalmazott tábornoknak hogy lesz mindig fakóbb
                        a pirosbélésű katonakabátja. Látta, hogy egy-egy asszony hogy váltogatja az
                        udvarlóit, hogy a szerelmesek hogyan vesznek össze és hogyan, békülnek ki,
                        ha egyikük későn érkezik a találkozóra. Némely vendég ott nőtt fel a szeme
                        előtt egyetemi hallgatóból képviselővé vagy osztálytanácsossá; az egyik
                        pincérből versenyistállótulajdonos lett s egy versenyistállótulajdonos most
                        a ruhatárt kezeli a téli hónapokban. Nem csodálkozott már sem a dolgokon,
                        sem az embereken. Johann boldog ember.</p>
					<p>Idejárt Péter a gimnázium hetedik osztálya helyett s az ujságokat, meg a
                        vendégeket tanulmányozta.</p>
					<p>Néhány napja az egyik ablakmélyedésben reggelenként feltünő új vendég vonta
                        magára az érdeklődését. Erős, nagycsontú, negyvenöt-ötvenéves, kopasz,
                        sápadt férfiú, valóságos óriás, villogó fogsora és lázas, fekete szeme fakó
                        arcából szinte kivilágít, két-három nagypohár feketekávét iszik meg
                        negyedóra alatt és sebesen forgatja kezében a reggeli lapokat. Azóta majdnem
                        minden nap ott látja a fülkében, egyszer izgatottan, máskor leverten, olykor
                        önelégült, gőgös mosollyal, nagyúri szétterpeszkedéssel, hanyag lustasággal,
                        néha valósággal kétségbeesve, szánalmas megsemmisülésben, majdnem zokogva,
                        valami ismeretlen bánat szörnyű súlya alatt.</p>
					<p>Ki lehet ez a furcsa, láthatólag viharos életű, agyonhajszolt, szerencsétlen
                        ember? Bizonyos, hogy nem most kelt fel, hanem csak most készül ágyba. A
                        kialudt embernek egész más az arca; más a ruhája, a tekintete, a hangja és a
                        szeme pillantása; a reggeli ember, mintha most született volna, mintha most
                        kezdené el, vagy legalább is most kezdené újra szeretni az életet; a reggeli
                        ember erős, fiatal, bizakodó és büszke arccal indul el a harcba; övé a jövő.
                        Az éjjeli ember reggel búcsúzik el illuzióitól; reggel, mintha haldokolna
                        vagy legalább is lemondana az élettel való reménytelen viaskodásáról.
                        Megadja magát és ágyba kívánkozik.</p>
					<p>Péter, a koravén és tudományszomjas kis iskolakerülő, nemrégen olvasta
                        Diderot halhatatlan novelláját Rameau unokaöccséről s ahogy az érdekes
                        reggeli vendéget nézegette, ez az alak jutott az eszébe.</p>
					<p>- Bizony Isten, Rameau unokaöccse, ő, tetőtől talpig az a valószínűtlen,
                        furcsa kaméleon, modern kiadásban, - gondolta Péter és le nem vette róla a
                        tekintetét. - Bizony Isten az. Neki is majdnem naponta változik az arca,
                        tekintete, járása, kelése, sőt a ruházata is. Sohasem hasonló önmagához;
                        néha sovány és sápadt, mint a sorvadás végső fokán levő beteg; fogait meg
                        lehetne számlálni az arcán keresztül; az ember azt hinné, hogy napok óta nem
                        volt étel a szájában; másnap kövér, mintha mindig bankárnál, vagy egy gazdag
                        kolostorban enné az ebédet. Ma piszkos a fehérneműje, gyűrött és kopott a
                        ruhája, lehajtott fővel jár bujdosva, az embernek kedve volna rászólni s
                        alamizsnát adni a szerencsétlennek, másnap kikenve-kifenve, gavallérosan
                        kiöltözve jön, fennen hordja fejét.</p>
					<p>Péter napokig törte a fejét, hogy hol látta ő ezt az óriás figurát. Mert hogy
                        látta, ismeri, beszélt is vele és hogy valami köze van hozzá, az
                        kétségtelen.</p>
					<p>Ma annyira rajta felejtette a tekintetét, hogy Rameau unokaöccse is ránézett.
                        Oly erősen és oly tágranyilt szemmel bámult Péterre, hogy a fiú megijedt
                        tőle.</p>
					<p>- Sértve érzi magát és kérdőre fog vonni - hökkent meg Péterke, - s nyomban
                        eszébe jutott, hogy dadogó nyelvével nem is tud felelni majd a támadásra.
                        Dühös ellenszenv lobbant ki az ő szeméből is.</p>
					<p>Ebben a nagy lelki izgalomban aztán egyszerre eszébe jutott, hogy honnan
                        ismeri ő Rameau unokaöccsét.</p>
					<p>- Nini, hisz ez Barnabás bácsi!</p>
					<p>Péterke megörült és odalépett Barnabás elé.</p>
					<p>- Kezit csókolom, Barnabás bácsi...</p>
					<p>Így kerültek össze.</p>
					<p>- Csodálkozol azon, hogy kávéházba járok reggelizni? - kérdezte rekedt
                        basszusán Barnabás, aki maga is zavarba jött kissé, hogy ilyen rangján alul
                        levő helyen találkozik az unokaöccsével.</p>
					<p>Péter szégyenlősen mosolygott s valamit szeretett volna mondani, de
                        abbahagyta, mert irtózatosan félt a dadogástól.</p>
					<p>Barnabás ezt észre sem vette. Viharsebesen pergett a nyelve, valami lázas
                        izgalomban, összefüggéstelenül, egyik gondolatról káprázatos gyorsasággal
                        ugorva a másikra.</p>
					<p>- Megszoktam a kávéházban való reggelizést. Régi, diákos, korhely szokás.
                        Hogy vannak a Péterffyek? Gyönyörű asszony lehetett valaha Krisztina néni.
                        Egész éjjel dolgoztam, mint egy gép... Csakhogy itthon vagyok!... A
                        feleségem, - ismered Susannét? Nem? Kár. Édes kis teremtés... ilyenkor még
                        alszik. A gyerek is alszik, édes, pufók kis angyal, valóságos Grónay, drága
                        Nikoletta... magam pedig kimerültem, mint az igavonó barom... Hogyan, hát te
                        már kávéházba jársz?</p>
					<p>- Csak reggel, - vágott közbe vakmerően Péter, mert a cs és r betűk oly
                        könnyedén csúsztak ki fogai közül, hogy boldogság volt kimondani.</p>
					<p>Barnabás végignézett az olcsó fényűzésen és undorodós fintort vágott a kávéja
                        felé.</p>
					<p>- Pfuj, micsoda lötty. És ez a barna kenyér, mint a friss vályog: szálkás,
                        ragadós, nyúlós, büdös, ehetetlen. Piszok egy hely ez.</p>
					<p>- Az, - bólintott Péterke és izgatottan mosolygott. Barnabás bácsi nagyon
                        tetszett neki. Csak úgy nyelte minden szavát. A rekedt basszushangok
                        megbizsergették hátgerincét s kéjes forróság piroslott át az arcán. És nem
                        győzte bámulni roppant vállát és fényes, szinte világító kopasz fejét.</p>
					<p>Barnabás folytatta:</p>
					<p>- Te nem is tudod, hogy mi volt a kávéház a háború előtt. Nem is tudhatod.
                        Honnan is tudnád! De én annál jobban tudom. A magamfajta ember fél élete itt
                        folyt le, a Pantheonban, meg a többi Pantheonban, a többi uccasarkon. Ott
                        találtuk a jó forró reggeli kávét, ropogós zsemlyét, vajat, debreceni
                        kolbászt, két tojást pohárban, irodalmi sonkát, felvágottat, imbiszt, olcsó
                        sört, külföldi lapokat és képes folyóiratokat, telefónt, levélpapirost és
                        kéziratpapírt, tintát, tollat, cigarettát, gyufát - ingyen, azaz, hogy
                        hitelbe. Ott írtuk szerelmes leveleinket és verseinket, cikkünket vagy
                        riportjainkat. Onnan küldtük óránkat vagy télikabátunkat a zálogházba, ott
                        kaptuk tippjeinket a lóversenyre, onnan telefonáltunk szívünk hölgyének vagy
                        az uzsorásnak, aki váltóinkat ötven százalék erejéig értékesítette. Jól
                        emlékszem még a kucséberre és a bőrdíszműárusra, akitől pénztárcát,
                        harisnyakötőt, cipőzsinórt, zsebkést, tükröt és bajuszkefét vásároltunk, a
                        virágárusleányra s a kaszíros-kisasszonyra, akiken ellenállhatatlan férfiúi
                        varázshatalmunkat próbálgattuk ki, a cigányra, aki egy forintért félóráig
                        húzta a kedves nótánkat.</p>
					<p>- Gyönyörű élet volt! - szaladt ki önfeledten Péterke száján.</p>
					<p>Barnabás elnevette magát. Aztán komolyan és elgondolkozva nézett maga elé.
                        Péter szívdobogva leste, hogy mit mond erre Rameau unokaöccse, de az sokáig
                        hallgatott, mozdulatlanul és szomorúan, úgy hogy még a cigarettája is végig
                        égett sárga, görcsös ujjai között.</p>
					<p>Talán arra gondolt, hogy az ő ifjúkorában mi volt ez a Pest. Szép volt-e,
                        mint ez a fiú gondolja, vagy legalább is, szebb volt-e, mint most? Nem. Nem
                        emlékszik semmire, amit visszavágyna, kivéve a saját fiatalságát.
                        Belemerült abba a furcsa kaotikus korba, amelyben a századvégi esztendők
                        utolsó vonaglásai közepette Magyarországon mindent megtalált: Párizst, a
                        Mont Marte-t, az orosz diákkisasszonyokat, a kloakák rémregényeit, a
                        parnasszistákat, a neoromantikusokat, a francia vaudevillek trágárságait, a
                        német spiritualizmus szappanbuborékait, az uccasarkon kolduló filozoptert,
                        aki Kant és Marx összezavart teóriáival revolverezett ki belőle negyven
                        krajcárt ebédre, megtalálta a Párizst járt író pöffeszkedő affektáltságát, a
                        szerkesztőség éhes proletárjait, a meggazdagodott zálogosok együgyű és
                        felbőszítő műpártolását, a pincérek és hordárok uzsoráskodásait, a szegény
                        zsidólányokat, akik házasságtörők lettek, mielőtt férjhezmentek volna, az
                        iszákos, vén hírlapírót, aki Jókai regényeiből szedte természettudományi
                        nézeteit, a kávéházi festőt, aki praerafaelita apostol szerepét játszotta, -
                        mindent megtaláltál, amire húszesztendős bolond kis lelked áhitozott, csak
                        egyetlenegyet nem találtál meg, bárhogy is kerested, kutattad, bányásztad az
                        európai kultúra hulladékai és mosogatórongyai között, - nem találtad
                        Magyarországot.</p>
					<p>Egyszer csak maga elé meredve, alig hallhatóan dörmögni kezdett.</p>
					<p>- Anyád klasszikus Goethe- és Schiller-műveltsége, apád derék magyar
                        primitívsége, hetykesége, turáni gőgje, rövidlátó politikus eszejárása
                        benned szomorú és zagyva szentimentálizmussá erjedt; két derék világnézet
                        egy angolkóros, nyavalygós életfelfogást nemzett a lelkedben s te valami
                        zürzavaros ambició súlya alatt összeomoltál, mint a híd, amelyet rosszul
                        konstruált és rája túlságos súlyt rakott a mérnök. Minden második ember, aki
                        ma köztünk valaki, - gimnáziumi igazgató, megyei tisztiorvos, közjegyző vagy
                        törvényszéki elnök - abban az időben keresztülment a megpróbáltatás e rozoga
                        és rothadt pallóján. Ez volt az az idő, mikor a mustból bor erjed. A szőlő
                        pompás ennivaló, egészséges és dús táplálék, a bor isteni ital, gyöngyöző
                        aranyfényes mámor, boldog szédület, tiszta, ragyogó forrása az életörömnek,
                        de ami e kettő között van: a mérges gázok között erjedő must, - az voltunk
                        ezelőtt húsz-harminc esztendővel, mi, akik közül egypáran belehaltunk az
                        erjedésbe.</p>
					<p>Péter szeme-szája tátva maradt ezen a furcsa beszéden. Barnabás észrevette
                        ezt és elmosolyodott.</p>
					<p>- Vagy úgy? Te azt mondtad, hogy régen a kávéházi élet is szép volt? Ördögöt
                        volt szép. A kávéház akkor is a lelki hajléktalanok menhelye volt. Szomorú
                        és silány pótlása az otthonnak és a fészek melegének. Ami széppé tette, az a
                        mi fiatalságunk volt. Most a kávéház ronda szemétdomb, mert én öreg vagyok -
                        tette hozzá gőgös mélabúval.</p>
					<p>Péterke csak tiszteletteljesen és áhitattal mosolygott és ványadt kis arca
                        piros volt a láztól. Barnabás ajkáról pedig tovább ömlött a szó.</p>
					<p>- Ma éjjel cikket írtam a kávéházról. Susannenak lefordítottam franciára, de
                        őt nem érdekelte. Susanne kifürkészhetetlen, szeszélyes, imádni való kis
                        macska. A Péterffyektől fél, azt mondja, hogy az öreg Gyula olyan, mint egy
                        girhes, sárga, harapós komondor. A cicák félnek a komondoroktól. Egyáltalán
                        félelmes társaság! Nem? De Klema nénit tiszteld! Régi magyar matrónák jutnak
                        az ember eszébe... de mindegy. A kávéházról volt szó... éppen ma éjszaka
                        írtam, hajnalban fordítottam le Susannenak. Nem csoda, hogy nem tetszett
                        neki, olyan álmos kis cica... azt írtam, hogy reggeli idején majdnem üres a
                        kávéház. Néhány ember, aki éjjel keresi a kenyerét és emiatt későn kel,
                        akkor fogyasztja el a reggeli kávéját, mikor ott künn, messze a falun, a
                        templom tornyában delet harangoznak. Ezeknek későn kel fel a nap, nagyon
                        későn, vagy legtöbbször nem is süt ki soha. Ezek olyanok, mint a bányalovak.
                        A föld alatt töltik egész életüket és megromlik a szemük.</p>
					<p>Kis szünetet tartott, felhörpintette kávéját, szivarra gyujtott, aztán
                        folytatta:</p>
					<p>- Délután öt órakor kezdődik a nagyvárosok szerelmi vására. A dilletáns
                        kokottok akkor lepik el a márványasztalokat, magukban, kettesben vagy
                        hármasával és úgy tesznek, mintha kávéjukat innák vagy a képeslapokat
                        tanulmányoznák. Hát ezt a moslék hadikávét ezzel a trágyával kevert
                        kukoricakenyérrel ugyancsak undorral fogyasztják, de a legtöbb még aznap
                        egyebet sem evett. A legtöbb - bár selyem a harisnyája és vörös az ajka,
                        kifogástalanul fényesek a körmei és a haja frissen van ondulálva, - a
                        legtöbb bizony most ebédel. Kávét ebédel és várja, hogy eljön a mesebeli
                        királyfi, aki megvacsoráztatja. Ez a kávéház délután öt órától nyolcig a
                        nyilt és titkos prostitúciónak ad menedékhelyet. Ez is nyomor és ez is
                        üzlet, csak itt asszonytestből préselik ki a befektetett tőke, a
                        vállalkozói kockázat és a munka hozadékát. Nem is gondolod fiam, hogy a
                        kávéháznak mekkora szerepe van a háborúban.</p>
					<p>Péterke feltette magában, hogy még ma bekukkant ide délután hat és nyolc óra
                        között. Reszketett az izgalomtól.</p>
					<p>Barnabás búcsúzásra nyújtotta roppant tenyerét, amelyben Péterke sovány,
                        fehér ujjacskái egyszerűen elmerültek, mint egy tál vízben.</p>
					<p>- Sietek haza, utolsó számításaimat végzem a munkámon.</p>
					<p>- Regényt fejez be? - kérdezte Péterke szívdobogva.</p>
					<p>Barnabás megvetően legyintett.</p>
					<p>- Az nem komoly dolog. Az csak kenyérkeresés.</p>
					<p>- Hát?</p>
					<p>- A találmány.</p>
					<p>- Istenem! Ha szabad volna érdeklődnöm - dadogta Péter.</p>
					<p>- Szereted a fizikát? - kérdezte a roppant ember és most egyszerre gyermekes
                        ragyogásban csillant fel a szeme.</p>
					<p>Péter nyakáig elpirult rémületében.</p>
					<p>- Szereted a fénytant?</p>
					<p>Péter arca biborvörösre vált.</p>
					<p>- Nos, a hideg fény problémájának megoldásától már csak néhány lépés választ
                        el fiacskám.</p>
					<p>- Hideg?</p>
					<p>- Hideg. Hogy mire való ez! Johann, még egy pohár kávét.</p>
					<p>Barnabás visszaült a helyére és elmagyarázta Péterkének, hogy az elektromos
                        gazdálkodásban minő roppant szerepe lesz a hideg fénynek.</p>
					<p>- Elő tudom állítani az elektromosságot, amely fényt áraszt anélkül, hogy
                        meleget fejlesztene.</p>
					<p>- Anélkül...</p>
					<p>- Tudod-e, hogy a villamosság negyven százaléka veszendőbe megy, mint semmire
                        sem használható hő. Ha találmányomat az emberiség kezébe adom, a világítás
                        húsz százalékkal olcsóbb lesz, mint most.</p>
					<p>Péter csalódottan horgasztotta le a fejét. Ő egészen más várt a hideg
                        fénytől, valami misztikus természetfelettiséget, amely bevilágít a föld
                        mélyébe, vagy a csillagokba, vagy a túlvilági életbe, vagy a jövendő
                        titkaiba. A háztartások költsége húsz százalékkal olcsóbb lesz - most,
                        háborúban, világháborúban, amikor az egyik földkerekség lángokban áll...
                        izzó fényben... pokoli hőben... most hideg fény a háztartási világítás
                        költségeinek apasztására - nem tudta, nem tréfál-e ez a rengeteg ember s nem
                        az ő rajongó lelkét akarja-e átvilágítani rengeteg gúnyjának hideg
                        fénysugarával? Nem mert sem helyeselni, sem nevetni, zavartan köhögött és
                        úgy tett, mintha meg kellene fulladnia a köhögéstől.</p>
					<p>Barnabás ekkor hirtelen odaintette a vén Johannt és a magáéval együtt Péter
                        reggelijét is kifizette.</p>
					<p>- Remélem, itt minél ritkábban találkozunk, - mondta búcsúzáskor és ettől
                        Péternek nyomban megfájdult a szíve. Istenem, ha Barnabásnak eszébe jutna őt
                        magához hívni! Nem jutott eszébe. Búsan nézett Péterke az imbolygó óriás
                        roppant alakja után.</p>
					<p>- Ez is gyereknek tart még, - sóhajtotta magában kiábrándultan és dacosan
                        elhatározta, hogy délután itt lesz s meglátja, hogy az asszonyok is
                        gyermeknek tartják-e hat és nyolc óra között?</p>
					<p>Vissza is jött. A kávéházban alig kapott helyet. Leült valahová, ahol már két
                        szabadságos katona udvarolt két mosolygós szemű asszonykának. Rá sem nézett
                        senki. Szégyelte magát. Éppen menni készült, amikor nyúlánk, kifestettajkú,
                        barnaszemű, fehérbóbitás leányka lépett az asztalhoz. Az egyik katona
                        megcsipte az arcát.</p>
					<p>- Kenyeret tessék, - csipogta a leány.</p>
					<p>Péter felpillantott és elállt a szíve dobogása. Eszterke volt, a menekült kis
                        székely, aki hat hónapig náluk volt a konyhán. Akit az ő édesanyja az uccán
                        szedett fel s aki...</p>
					<p>- Eszter!</p>
					<p>- Nini! Péter.</p>
					<p>Péter elpirult, Eszterke nem.</p>
					<p>Péter kifutott a kávéházból, Eszterke durcásan rángatta a vállát és fehér
                        fogsorát villogtatta, ahogy gúnyosan nevetett utána.</p>
					<p>Péter hazaszaladt.</p>
				</div>
				<div type="chapter">
					<head>III.</head>
					<p>Péter költői tehetségéről félesztendő mulva már tudott néhány idősebb
                        barátja, egyetemi hallgató és diákkisasszony, akikkel kávéházban vagy az
                        egyetemi körben találkozott. Apja a harctéren volt, édesanyja nagyvilági
                        életet élt, a Péterffy-házban haragudtak rá, mert rossz tanuló volt, nem
                        volt családi otthona, nem volt fegyelem alatt, háború volt, a tizenhétéves
                        gyerekek már arról beszéltek, hogy melyik frontra mennek. Péterke most már
                        esténkint is rendes vendége volt a Múzeum körúton levő
                        Pantheon-kávéháznak.</p>
					<p>Aki a Pantheon-kávéházat csak a reggeli órákban látogatta, az ilyenkor este,
                        nem is ismerne rá. Új társaság lepte el a kávéházat, igaza volt Barnabás
                        bácsinak, mintha kicserélték volna. Az öreg Johann helyett fiatal, sebhelyes
                        főpincér sürgött-forgott az asztalok körül, ahol egyetemi hallgatók,
                        érettségivel adós gimnazisták, vizsgákra szabadságolt frontkatonák, fiatal
                        invalidusok, katonaszökevények és diákkisasszonyok, akik eleinte a háború
                        démonainak szerepében kéjelegtek s aztán - első vagy második bűn, bűnhödés,
                        betegség, felriadás után - minden átmenet nélkül felesküdtek a forradalmi
                        pacifizmus zászlójára.</p>
					<p>Péterke, aki mindig is gyűlölte az egészséges, hangos, bőbeszédű, öntudatos
                        fellépésű front-embereket, itt meleg otthonra talált. Itt kultuszt űztek a
                        betegekből, a gyengékből, a gyávákból és az üldözöttekből. Itt nem nézték,
                        hogy kinek milyen a bizonyítványa, csak azt, hogy kiben milyen titkos,
                        merész és megdöbbentő tehetség lappang. Itt könnyen osztogatták a zseni
                        nevet és a zsenik királyának őt ismerték el, őt, a bukott diákot, a dadogó
                        fiút, aki nem mert megnyikkantani, ha t, k vagy i betűvel kellett volna
                        kezdeni a szót.</p>
					<p>Az év vége felé a Pantheon-asztaltársaságban új diákkisasszony tünt fel. Az
                        új tag húszévesnek látszott s merőben különbözött a többi pacifista
                        lánytól. Már a megjelenésén, ruháján, modorán is látszott, hogy jó családból
                        való, művelt, gazdag és világlátott. Mindenki tisztelettel nézett rá s
                        Péterkét diadallal mutatták be neki, mint a háborús idők legnagyobb
                        költőjét.</p>
					<p>Péterke megzavarodott. Annál elfogulatlanabbul beszélt magáról az idegen
                        leány.</p>
					<p>- Hartmann Magda vagyok, most készülök magánúton az érettségire. Hallom, hogy
                        maga zseni. Jöjjön fel hozzám, szeretném, ha felolvasná nekem a verseit.</p>
					<p>Péter elámult. Mi ez? Ez a leány úgy beszél vele, mint nagy költővel,
                        tisztelettel, majdnem rajongással és meghívja magához. A többi irigykedve
                        bámulta őt. Péter azt szerette volna mondani, hogy: köszönöm, teszem
                        tiszteletemet, de vére az agyára tólult, mert észrevette, hogy a mondat
                        csupa k és t betűből áll. Lehajtotta fejét és azt mondta kínjában:</p>
					<p>- Hány órakor?</p>
					<p>- Akár most mindjárt.</p>
					<p>Félóra mulva már ott volt Hartmann Magdának a Semmelweis uccában levő
                        kétszobás garszónlakásában. Azt sem tudta, hogy került oda. Elvesztette
                        minden önuralmát. Szeme káprázni kezdett és hiába tekintgetett körül, semmit
                        sem látott, csak a leányt. Magda egészen betöltötte a szobát, mellette
                        minden eljelentéktelenedett, eltűnt, szétfoszlott, semmivé lett, mint egy
                        brilliánskő körül a platinafoglalat. Délután volt, a nap ferdén sütött be a
                        három széles ablakon, a brokát-függönyök között a csipke-sztórokon át;
                        aranyporos sugárkévék dőltek be a szobába, amely csak úgy úszott a színek és
                        fények harmoniájában, kontúrok nélkül, vibrálva, szinte kézzel fogható
                        súlyos, égősárga, vöröses és lilás tónusokban. Olyan volt az egész, mint egy
                        faldíszítmény, lehetőleg egy síkban, egy kiterjedésben, hátteréül a kép
                        főalakjának: Hartmann Magdának.</p>
					<p>Magda a szoba közepén állt, rövid, szűk szoknyában, magasnyakú, fehérvirágos
                        terakottaszínű selyemblúzban. Rövid haja volt, bronzba játszó, puha,
                        hullámos haja, amely nem túlságosan magas homlokát félig elborította.
                        Egyébként nem volt tökéletes szépség. Arca nem is volt szabályos, de üde,
                        hamvas bőre, telt és széles, piros szája, mandulavágású, kissé ferde szeme
                        érdekessé tették. Profilja egyáltalán nem árulta el apja származását; igaz,
                        hogy anyja elparasztosodott magyar zsidóleány volt s talán tőle örökölte
                        mongolos arckifejezését. De azért ez az arc mégis káprázatos: profilban
                        látszott, hogy milyen exotikus szeme van s hogy az orra, szája, álla milyen
                        gyerekes és mégis érzéki, milyen pisze és mégis jellegzetes, milyen pajkos,
                        szinte kihívó és mégis nőies és bájos harmóniában olvad össze a mosolygása
                        alatt... Mert mindig mosolygott s ez volt a legvonzóbb az egész kislányos
                        lényében. Úgy tudott mosolyogni, hogy az egész leány nevetett, a barna
                        hajfürtjeitől kezdve a cipője sarkáig. Igaz, a lába! Hasított szoknyája alól
                        lába majdnem térdig födetlen volt és fekete selyemharisnyája hosszú, izmos
                        lábikrákra feszült; bokája törékeny és formás; cipője hosszú és keskeny és
                        cipősarka magas, mint egy táncosnőé.</p>
					<p>Péter felolvasta neki legújabb versét, amelynek az volt a címe: A
                        Tizenegyedik Parancsolat. Magda komolyan hallgatta. Péter, ha verset
                        olvasott vagy szavalt, nem dadogott soha. Ilyenkor boldog volt. Amikor
                        befejezte, kipirult arccal, lázasan nézett a leány szemébe. Magda lehajtott
                        fővel ült vele szemben. Csak annyit mondott:</p>
					<p>- Szép.</p>
					<p>Aztán sokáig hallgattak. Végre Péterke - keresve a veszélytelen szavakat, -
                        félénken megkérdezte:</p>
					<p>- Tetszik?</p>
					<p>Ezt önkéntelenül mondta és utólag maga is megrémült, hogy így beleugrott egy
                        t betűvel kezdődő szóba. De szívdobogva konstatálta, hogy ezúttal ki tudta
                        mondani. Erre bátorságot kapott.</p>
					<p>- Kíváncsi vagyok, hogy maga valódi költőnek tart-e engem, vagy csak ügyes
                        dilettánsnak?</p>
					<p>A leány kissé fontoskodva válaszolt.</p>
					<p>- Remekmű, de ebből az egy versből nem tudom megítélni, milyen határai vannak
                        a fantáziájának.</p>
					<p>Péterke elpirult.</p>
					<p>- A feladat nagysága csak fokozza a teremtőerőt.</p>
					<p>- De most nem erről van szó. Most háborúban vagyunk.</p>
					<p>- Én már únom a háborút, - fontoskodott Péter.</p>
					<p>- Éppen erről akarok beszélni. Zseniális embernek hivatása és kötelessége van
                        a saját lángeszével és az emberiséggel szemben.</p>
					<p>Péter felfigyelt. Eszébe jutott, hogy holnap jelentkeznie kellene az első
                        vizsgálatra - számtan, görög, történelem, - de ő, egyikből sincs elkészülve.
                        Nem, nem megy el a vizsgálatra. Nem teszi magát nevetségessé. Hartmann Magda
                        pedig elmondta, hogy ő gazdag, független, kereskedelmileg és gazdaságilag
                        képzett, aki csak azt az egyet, sajnálja, hogy nem született fiúnak és
                        kereszténynek.</p>
					<p>- Hogyan, hát maga zsidó? - kérdezte Péterke kissé csalódottan.</p>
					<p>- Igen, zsidó családból származom, de erre eddig még sohasem gondoltam.</p>
					<p>- És most?</p>
					<p>- Most nagyon. Most fáj, hogy zsidó vagyok. Ez megakadályoz abban, hogy
                        nyiltan izgassak a háború ellen. A hadsereg és a háborúban elnyomorodott
                        magyarság úgyis kezd antiszemitáskodni. Az én bátyám, az igaz, elesett a
                        fronton, az apám azóta félőrült szegény, de bizonyos, hogy sok a lógó, a
                        frontmögötti, a hadtápzsidó. Zsidók a hadseregszállítók. Az én apám ugyan a
                        fele vagyonáért hadikölcsönt jegyzett, de általában véve a zsidóság a
                        háborúban meggazdagodott. Ebből nagy baj lesz úgyis. Hát most a háború
                        ellen is zsidók izgassanak? Mindegy. Azért én mégis odaadnám az egész
                        vagyonomat, hogy vége legyen a háborúnak. Akármilyen vége...</p>
					<p>- Akármilyen?</p>
					<p>- Akármilyen. Olvasta maga Normann Angell könyvét? Címe: Rossz üzlet a
                        háború.</p>
					<p>- Nem, - hebegte Péter szégyenkezve.</p>
					<p>- Kár. No, hát nemcsak a háború, még a győzelem is rossz üzlet, mindenesetre
                        rosszabb a legrosszabb békénél. Igen, én ki merem mondani: letenni a
                        fegyvert, otthagyni a frontot, mint az oroszok: aztán jöjjön akár a
                        forradalom! Hej, ha én férfi volnék!</p>
					<p>Péternek tetszett ez a leány, amint kipirult arccal, extázisban beszélt.
                        Tetszett neki a forradalom gondolata. Utálta a háborút, amely neki nem
                        hozott semmit, még hetedik osztályos bizonyítványt sem. Jöjjön hát a
                        forradalom, az valami szenzációs változást hoz majd az ő életébe is,
                        mindegy, akármilyent, jót vagy rosszat, de valamit, amiben neki, érte és
                        vele is történik valami, ami megváltja az ő nyomorult lelkét... várta a
                        csodát, mint egykor az édesanyja az oroszok elől való menekülés alatt,
                        Abbaziában, Pesten, azóta mindig, minden nap... Neki a háború volt üres és
                        banális, mert a háborút okozta, hogy neki most vizsgázni kellene s ő nem mer
                        a vizsgának nekimenni. Mint egykor az édesanyja háborús lelkesedése, most az
                        ő egész forradalmisága is csak az életnek hirtelen való megváltozására
                        vágyik, változásra, amely az ő kedvéért fordítja fel négy sarkából a
                        világot, mert már nagyon unatkozik. Be kell valaminek teljesedni az ő
                        csodavárásából. És úgy látszik, máris elkezdődött valami a beteljesedésből.
                        Ime, itt van előtte egy szép, nagy, okos, húszéves úrileány - csupa illat,
                        luxus, elegancia, merészség és rendkívüliség, - s ez úgy beszél vele, mint
                        emberrel, férfival, hímmel, Istenem, milyen perspektíva!</p>
					<p>Péter tizenhétéves volt és semmit sem tudott másként nézni, mint az ő
                        túlizgatott, fantaszta kamaszsága gyáva, alattomos, vad erotikumával. Eszébe
                        jutott, hogy ő még nem csókolózott, csak Eszterkével és ez nem elégítette ki
                        semmikép. Eszterke akkor valósággal útálatos volt, s útálatos volt a vézna,
                        rosszszagú cselédleány ölelése is, amelyekből lelkiismeretfurdalás és
                        betegség fakadt... még most is összerázkódik, ha ez eszébe jut - s titokban
                        Magda formás lábszárait leste és azon töprengett, hogy nem tartja-e őt
                        éretlen fajankónak, amiért nem rohanja meg és nem kapja karjai közé. De a
                        leány nem úgy viselkedett, mint akinek szintén ezen jár az esze.</p>
					<p>- A katonákat fel kell lázítani, hogy megtagadják az engedelmességet, -
                        mondta vad, majdnem rikácsoló lelkesedéssel.</p>
					<p>Péter kissé meghökkent.</p>
					<p>- De ez hazaárulás, - ismételte azt a szót, amelyet oly sokszor hallott Lajos
                        bácsi ajkáról, mint egy felrobbant aknát.</p>
					<p>- Hazaárulás! - nevetett Magda és hátravetette magát a hintaszéken, úgy, hogy
                        a harisnyája térden felül látszott. - Hazaárulás! Micsoda elavult, sötét,
                        retrográd gondolkozás! Egyáltalán mi az a haza?</p>
					<p>Péter szeme káprázott, ahogy a leány szoknyája feljebb és feljebb csúszott a
                        teli combokon.</p>
					<p>- Haza! - folytatta Magda gúnyos és megvető pátosszal. - Haza! Ez volt eddig
                        a legmagasabb egysége, a legfelsőbb kategóriája minden társadalmi
                        egyesülésnek. Haza, nemzet, állam: ez volt az utolsó lépcsőfok azon a
                        létrán, amely az egyénen kezdődik és folytatódik a család, az osztályok, a
                        társadalom és a faj kategóriáin. Nos, a nemzet: ez volt az a moloch,
                        amelynek tüzes karjain az összes kategóriák elégtek és hiába égtek el. Pedig
                        ez a moloch nem egyéb, mint az uralkodó osztályfők oligarchiája. Néhány
                        kapitalista kisajátítja magának a nemzet összes jogait s a maga
                        osztályérdekében kizsákmányolja a tömegeket, mint a fáraók az egyiptomi
                        rabszolgákat. Nem igaz, Péter?</p>
					<p>Péter elborult aggyal nézte a leányt, aki a hintaszékben önfeledt, fiús
                        fesztelenséggel lóbálta magát.</p>
					<p>- Igaz! - hebegte és észre sem vette, hogy i betűvel kezdődő szóval
                        válaszolt.</p>
					<p>- Nos, nincs más hátra, minthogy ezt a bálványt ledöntsük.</p>
					<p>- Milyen bálványt? - kérdezte Péter, csak hogy valamit kérdezzen, mert a
                        torka kiszáradt az izgalomtól.</p>
					<p>- A nacionalizmus bálványát. A kapitalista nacionalizmus szörnyetegét. Mert
                        képzelje el, Péter: ha nincs nemzeti önzés, akkor nincs haza, nincs állam,
                        nincsenek imperialista népek és császárok, akkor nincs érdekellentét francia
                        és német, osztrák és olasz, román és magyar ember között s ekkor nincs ok a
                        háborúra. Mi hát a teendő? Sto gyelaty?</p>
					<p>- Tessék! - kérdezte Péter, a t betűt kétszer-háromszor megismételve.</p>
					<p>- Sto gyelaty? Mit cselekedjem? Ugy-e, minden orosz regény ezzel van tele?
                        Nos, most mi is az oroszok sorsára jutottunk.</p>
					<p>- Forradalom?</p>
					<p>- Esetleg nincs is arra szükség. Csak ki kell bontakoznunk abból a
                        szerencsétlen ideológiából, hogy a nemzet és a haza a legmagasabb társadalmi
                        egység.</p>
					<p>- Hát mi a legmagasabb?</p>
					<p>- Az emberiség. Ez a szuverén hatalom. Ezt kell, mint egy roppant és egyetlen
                        kupolát ráborítani az apró egységekre, amelyeknek nemzet és faj és állam a
                        neve. Megmaradhatnak azok is, csak el kell venni tőlük az önrendelkezés
                        szuverén jogát. Szuverén csak az emberiség nemzetközi szervezete lehet,
                        amely a világ összes proletárjainak egyesüléséből áll, - olvasta maga Marx
                        Kapital-ját?</p>
					<p>- Marx - dadogta Péter és közelebb húzódott a hintaszékhez. - Hát maga
                        mindent olvasott?</p>
					<p>Magda észrevette, hogy már egy ujjnyi meztelen bőr villog ki a harisnyája és
                        a csipkés nadrágja között és hirtelen rendbehozta a szoknyáját. Ez a
                        mozdulat Pétert megijesztette és felbőszítette. Hirtelen ellenkezni
                        kezdett.</p>
					<p>- Hiszen maga szocialista.</p>
					<p>- Igen, az vagyok!- ütött domború mellére a leány. - Igen, elméleti
                        szociáldemokrata, forradalmár és szindikalista vagyok, habár nyolcszáz
                        holdja van az édesapámnak, aki csak öreg zsidó, szomorúan ténfergő, árva,
                        vén zsidó, amióta egyetlen fia elesett a magyar és orosz nacionalisták által
                        rendezett vérfürdőben.</p>
					<p>Péter kissé kiábrándulva nézte a leányt, akinek arcát a pátosz egészen
                        elöregítette és elrútította. Összeszedte minden erejét és kerülve a
                        veszedelmes betűkkel kezdődő szavakat, szinte gorombán válaszolt.</p>
					<p>- De Marx vallástalan, atheista, hazaáruló, szindikalista, forradalmi és
                        erkölcstelen...</p>
					<p>Az erkölcstelen szónál már rettenetesen dadogott s boldog volt, hogy Magda a
                        szavába vágott.</p>
					<p>- Vállaljuk. Legyen. Ha a vallástalanság és az ateismus azt jelenti, hogy nem
                        ismerünk olyan Istent, akinek nevében egy i betűért vérpardra hurcolnak
                        gyengeelméjű mártírokat és makacs idiótákat, akkor ateisták vagyunk. És ha a
                        hazafiság azt jelenti, hogy néhány császár kedvéért, néhány tábornok, néhány
                        hadiszállító érdekében halomra lövetik a fiatal férfiak ezreit, akkor igenis
                        hazátlan vagyok.</p>
					<p>Péter egész teste izzott a vágytól, haragtól, felháborodástól és
                        elragadtatástól. Ő nem így képzelte ezt a négyszemközt való együttlétet...
                        Magda most már nem beszél sem a tizenegyedik parancsolatról, sem róla, sem
                        az élet szépségeiről... és amiket mond, az durván és kiábrándítólag hat
                        ezekről a piros és nedves ajkakról, amelyek olyan titokzatosan tudnak
                        mosolyogni. Maga is sokszor gondolt el ilyeneket, össze-vissza, lázas
                        éjszakákon, nyugtalan félórák alatt, amikor az iskolakerülés vagy a családi
                        otthonból való megszökés furdalta a lelkiismeretét, de most, hogy ezt más
                        szájából hallja, felzúdult lelkében az örök és olthatatlan ösztön: az
                        ellentmondás, a vitatkozás és a tagadás ösztöne.</p>
					<p>- Ezek elvi dolgok, - suttogta erőltetett nyugalommal és most semmi sem volt
                        fontosabb neki, mint hogy két e-vel kezdődő szót hebegés nélkül ki tudott
                        mondani. Ez olyan örömöt okozott neki, hogy kipirult és fölényesen
                        mosolyogni kezdett. Elhatározta, hogy megcsókolja Magdát, de a leányt
                        vacsorázni hívták s Péter visszament a Pantheonba.</p>
					<p>*</p>
					<p>A kávéházban még együtt ült az egész társaság. Péter undorral és gőggel ült
                        közéjük és elpirult, amikor az egyik diákkisasszony a füléhez hajolt és
                        megkérdezte tőle:</p>
					<p>- Mondja Péterke, igaz, hogy Hartmann Magda még szűz?</p>
					<p>- Kérem! - tiltakozott önfeledten és rettenetesen dadogott, amíg át tudott
                        vergődni a szörnyű k betűn.</p>
					<p>A leány nevetett.</p>
					<p>- Kitelik tőle. Igazi képmutató, szájhős, álszocialista és álforradalmár. De
                        nem is lehet másként. Az apja telivér kapitalista. Nyolcszáz hold.
                        Bőrkabátos zsidó. Fából vaskarika.</p>
					<p>Egy nyurga vörös fiú, orvostanhallgató, a hebegő Rosenthal Róbert, a
                        máramarosi Rosenthal korházi élelmező és borkereskedő fia megjegyezte.</p>
					<p>- Jön az még hozzám, ha műtétre lesz szüksége.</p>
					<p>Péter minden vére az agyára tolult. Eszébe jutott Barnabás szava: Nem is
                        képzeled, hogy mekkora szerepe van a kávéháznak a háborúban. Fel akart
                        ugrani, hogy torkon ragadja és megfenyítse a cinikus tréfálkozót. De testét
                        valami zsibbadás tartotta fogva, nyelve ugrált a szájában, ajka halálfehéren
                        reszketett a tehetetlen dühtől. Nem tudott megmoccanni sem. Ordítani
                        szeretett volna, de suttogni is képtelen volt s a következő pillanatban el
                        is szégyelte magát. Valamit mégis akart mondani, valami higgadt, okos,
                        fölényes, rendreutasító, lovagias, úri magyar kijelentéssel
                        egyszersmindenkorra ki akarta kérni az e fajta léhaságokat... kereste a
                        férfias, erős, visszautasíthatatlan, perdöntő, komoly szót, de, óh, rettentő
                        betűk tolultak az ajkára, nehezek, veszedelmesek, sőt kimondhatatlanok... és
                        Péter lihegve, verejtékezve, némán ült a székén és átkozta az Istent, hogy
                        így megverte őt.</p>
					<p>A többiek nevettek.</p>
					<p>- Nagyon jó bőr, - szólt közbe Jolán, az ékszerész leánya.</p>
					<p>- Most nem arról van szó, - intett csendre egy pápaszemes, tudósformájú,
                        hangos, de drága és finom ruhában feszengő férfiú. - Oroszországból
                        szenzációs hírek jöttek.</p>
					<p>- Ugyan?</p>
					<p>- Lenin átvette a hatalmat. A cár birodalma átalakult
                        szovjetköztársasággá!</p>
					<p>- Éljen! - zúgott az asztaltársaság.</p>
					<p>- Lenin békét ajánl. Oroszország kilépett az antant kötelékéből.</p>
					<p>- Hiszen akkor vége a háborúnak! - hebegett a fiatal Rosenthal.</p>
					<p>- Nono! - legyintett az aranypápaszemes. - Amerika viszont teljes
                        gőzzel...</p>
					<p>- De Lenin forradalmasítja az egész világot! A frontokon eldobálják
                        fegyvereiket...</p>
					<p>- Az oroszok...</p>
					<p>- Holnap majd az olaszok és holnapután a németek is...</p>
					<p>Péter nem hallotta ezt, csak kétségbeesetten kereste az alkalmat, hogy
                        megvédje Magdát és önmagát és mindenkit, akit ezek meggyaláztak. Egyszerre
                        elérzékenyedett a hazaszeretettől. Úgy érezte, hogy ma nagyon sokat
                        bántották a Péterffyeket, akik otthon egyre biztatják egymást: csak kitartás
                        az utolsó csepp vérig, ez a becsület, Hindenburg győzni fog, verje meg az
                        Isten Angliát, a magyar katonának nincs párja ezen a világon, most végre
                        felragyog a magyar nemzet napja... magyarok, Péterffyek, édesanyám, óh, édes
                        jó anyám, mennyit sírsz te most miattam, hogy olyan csavargó, korhely,
                        engedetlen, buta, rossz tanuló, hitvány fiad van! Apa és Pista pedig az
                        ellenség földjén gyötrődik, éhezik, fázik, koplal... ha még beléjük nem
                        lőttek vagy szét nem szaggatták őket robbanó golyókkal... ebbe bele kell
                        őrülni itt a Pantheonban, ezek közt a gyáva, cinikus, piszkos barmok
                        között.</p>
					<p>Péterke felugrott és ordítani kezdett:</p>
					<p>- Barmok vagytok, ronda népség, gyáva kutyák, hazaáruló szocialisták,
                        istentelen banda, utálom valamennyiteket.</p>
					<p>És irtózatos felhevülésében egyetlen egyszer sem dadogott. Ezt csak akkor
                        vette észre, amikor már kirohant a kávéházból.</p>
					<p>A pápaszemes ember félrehúzta finom, vértelen száját és csendesen
                        elparentálta Pétert.</p>
					<p>- Ez is megbolondult. Kár érte. Tehetséges fiú volt és nagyon szépen indult.
                        De megfertőzött lélek. Vége.</p>
				</div>
				<div type="chapter">
					<head>IV.</head>
					<p>A negyedik húsvét közeledett.</p>
					<p>A Péterffy-penzió halljában, ebéd után, csak a ház úrnője, Klema és az öreg
                        Péterffyek ültek az asztalnál. Gyula, az archivárius, sötét arccal
                        kavargatta likőrös kávéját.</p>
					<p>- Istenem, hát mikor lesz már vége? - kérdezte Klema.</p>
					<p>- Hogy őszinte legyek, torkig vagyok a háborúval én is - dörmögte halkan az
                        archivárius. - Roppant kellemetlen.</p>
					<p>- Mi? Ez háború? Ezt nevezed te háborúnak?</p>
					<p>- Igaz, úriemberek nem így háborúskodnak. Nyomorult vergődés az egész. Az
                        embert csak bosszantják, kihozzák a sodrából, utálatos minden.</p>
					<p>Lajos felhördült:</p>
					<p>- Bocsánatot kérek. Nagyüzem. Emberhúsgyár. Az Isten verje meg.</p>
					<p>Klema lehorgasztotta a fejét és sokáig hallgatott.</p>
					<p>Lajos keserűen kifakadt a német admiralitás ellen, amiért a búvárhajóharccal
                        Amerikát is fegyverbe kényszerítette.</p>
					<p>- De ezzel szemben - vitatkozott félénken Sándor - Oroszország már nincs.</p>
					<p>- Oroszország letette a fegyvert? - kérdezte élénken a nagymama és
                        legyezőjével ráütött Sándor vállára.</p>
					<p>- Letetette és a cárt elkergette.</p>
					<p>- Ne mondja! - ijedezett a matróna olyan édes kacérsággal, mint egykor az
                        udvari bálon, ha egy világoskék Waffenrockos gárdatiszt túlságosan erős
                        bókot mondott neki.</p>
					<p>Lajos ma különösen rossz kedvében volt. Egyideig föl és alá járkált a
                        szobában, aztán leült és haragosan maga elé nézett.</p>
					<p>- Klema - szólalt meg nagysokára - hol vannak a gyerekek?</p>
					<p>- Kikről beszélsz, Lajos?</p>
					<p>- Hát Ágnes gyerekeiről.</p>
					<p>- Éva az egyetemen van.</p>
					<p>- Rosszul teszi - dörmögött Lajos. - És Péter?</p>
					<p>- Péterke megbukott.</p>
					<p>- Bocsánat, huszonötöt a kölyök fenekére.</p>
					<p>- De Lajos! - riadt fel a nagymama és szégyenlősen eltakarta arcát a
                        legyezőjével.</p>
					<p>Gyula újra feketét és konyakot öntött a csészéjébe.</p>
					<p>Éva lépett a szobába. Meglepően szép, érett és öntudatos volt a megjelenése.
                        Kerek volt az arca és kissé nyitott ajkai közül állandóan kicsillogott erős
                        fehér fogsora. Az édesanyja fejedelmi termete, annak lágysága és puhasága
                        nélkül. Haja barna, mint az anyjáé, a szeme nagy, tiszta, csodálkozó, sötét
                        Grónay-szem, a bőre hamvas, rózsás, elefántcsontszínű. Gyönyörű vékony
                        bokája és olyan kicsiny lába volt, hogy azon már mosolyogni kellett. Két kis
                        melle csak úgy feszítette blúzát, amely kiemelte keskeny, de párnás
                        csípőjét. Hosszú volt ez a lány, mint egy praerafaelita szűz, de mintha nem
                        is volna csontja, csak izom és selyemfinom bőr. Arca egészen az édesapjáé, a
                        mozdulatai is, a beszédmodora is, a lelke is. Okos, komoly kis hajadon,
                        András büszkesége.</p>
					<p>A Péterffyek szemében Éva kissé fiús, szabados, szeles és túlságosan
                        öntudatos volt. Ha idegen lett volna, azt mondanák róla, hogy frivol kis
                        bestia. Így pajkos kis kölyöknek tartották és nem lehetett összehasonlítani
                        Máriával, aki olyan mint egy tragikus szobor Éva modern, franciás
                        porcellánfigurája mellett.</p>
					<p>Évike köszönt, végigszaladt az ebédlőn és az anyját kereste. Aztán szelesen
                        kifutott.</p>
					<p>Gyula megjegyezte:</p>
					<p>- A mostani generációban a leányok nagyon korán érnek. Mintha a természet
                        sietne velük, hogy hamar megszülhessék a harmadik generációt. A fiúkat pedig
                        elhanyagolja. Ágyútölteléknek így is jók - gondolja magában.</p>
					<p>Klema vállat vont s Gyula szavát a szokásos Péterffy-bolondságok számlájára
                        írta.</p>
					<p>- Te Pétert és Évikét hasonlítod össze. De nézd meg Istvánt, Évike bátyját,
                        vagy Ákost, Lajos fiát. Mind a kettő szép, erős, pompás, hatalmas
                        példány.</p>
					<p>- Háború! - dörmögött megvetően Gyula. - De úgy van, hogy a természet mindig
                        kiszolgálja az emberiséget, a helyzethez és a szükséghez képest. Mintha csak
                        tudatosan kategóriákba osztaná most is az emberi nemet. Első kategória: mi
                        vagyunk, öregek. Kellemetlen dolog. Nekünk semmi keresnivalónk nincs ezen a
                        földön. A második: az az élet delén álló generáció, amely megszünt úriember
                        lenni, önmagát emészti el a háborúban és halálra ítélte az asszonytársát
                        is, aki éhenhal, vagy elrothad ebben a kellemetlen atmoszférában. Az
                        egyetlen remény: a legújabb generáció, a harmadik kategória, amely csak
                        most, vagy még csak ezután virágzik ki az elkorhadt fa valamelyik ágán: s
                        ezért széppé és erőssé formálja a nőt, aki megszüli majd az úriembert, az
                        igazi finom magyar urat... Ezért az ikrek közül a leány pompás, daliás,
                        életerős, ragyogó példány, a fiú csenevész, vagy koravén élősdi.</p>
					<p>- Ha Péterkére és Évára gondolok, akkor igazad van. De ha optimista volnál,
                        az is vígasztalna, hogy ha már az egyik gyermekkel annyi baj van, mindenért
                        kárpótol a másik.</p>
					<p>- Én azonban őt is nagyon féltem.</p>
					<p>- Ugyan? Évikét?</p>
					<p>- Igen. Túlságosan korán kivirágzott. Túlságosan szép. Túlságosan okos is...
                        mindig baj az, ha egy leány időnek előtte fejlődik.</p>
					<p>- Nem helyesled?</p>
					<p>- Háború! Öreg, ostoba, maradi ember vagyok. Én a leányokat legszívesebben
                        otthon tartanám az édesanyjuk szoknyája mellett, amíg csak el nem jön értük
                        a mesebeli királyfi és el nem viszi őket a várkastélyába. Vén szamár vagyok!
                        Persze. Nem tehetek róla. A leányok felől csak a szívemmel tudok
                        gondolkozni: féltem őket; reszketek értük. Lehet azonban, hogy így még
                        többet ártanék nekik, mintha rábízom őket a maguk erényeire. Valószínűleg
                        kellemetlen vén szamár vagyok.</p>
					<p>Ágnes lépett a szobába.</p>
					<p>- Gyula bácsi ma beszédes kedvében van - jegyezte meg hizelegve, - mondja,
                        igaz-e, hogy a király különbékét köt?</p>
					<p>Gyula bácsi sárga hamis fogsora ijesztően csattant össze s megvetően
                        felelt:</p>
					<p>- Az nem tőle függ, leányom.</p>
					<p>- Hát kitől?</p>
					<p>- Azt nem tudom.</p>
					<p>- Vilmos császártól?</p>
					<p>Gyula tagadólag rázta a fejét.</p>
					<p>- Amerikától?</p>
					<p>Gyula hangtalanul nevetett, az arcán minden ránc a szeme köré szaladt.</p>
					<p>- Mi köze van Amerikának a békekötéshez? Amerika!</p>
					<p>És Gyula bácsi csak a vállát vonogatta, miközben rumot öntött a
                        feketéjébe.</p>
					<p>- Leányom, jegyezd meg magadnak, hogy a háborúkat nem császárok és nem
                        hadseregszállítók csinálják és a békét nem Amerika, az antant bankárja s
                        nem Sixtus pármai herceg, vagy az osztrák császár köti meg, hanem...</p>
					<p>- Hanem? - kérdezte Ágnes, aki boldog volt, hogy ez a vén sárga múmia, aki
                        eddig csak ősökről és úriemberekről, családfákról és családi botrányokról
                        beszélt, akiben mintha egészen kihalt volna a körülötte zajló élet iránt
                        érdeklődő lélek, most megnyilatkozik és elmondja véleményét a háborúról.</p>
					<p>- Hát ki csinálja a háborút és békét? - ostromolta tovább.</p>
					<p>- Azt nem tudom, kellemetlen kérdés, senki sem tud rá okosan felelni, csak az
                        együgyüek és a hazugok és a szélhámosok. Csak annyit tudunk, hogy az
                        emberiség folyton fészkelődik, izeg-mozog, keresi a helyét. Egyes országok
                        és népek és fajok szüntelenül hullámzásban vannak és mennek, mennek, előre,
                        hátra és jobbra-balra való kanyarulatokban, mert azt hiszik, hogy másutt
                        jobb és szebb, csak ott rossz, ahol vannak. Így volt és így lesz,
                        kellemetlen dolog, de örökké így lesz. Legtöbbször csalódnak, vagy csöbörből
                        vödörbe esnek, vagy rossz cserét csinálnak, vagy éppen akkor hagyják abba a
                        fészkelődést, amikor már csak pár lépés, pár ágyúlövés, néhány erős roham
                        választotta el őket a jobbik helytől. És miért hagyják abba? Mert
                        elfáradtak. Badar beszéd azt állítani, hogy ezért vagy azért, ez vagy az,
                        ekkor meg akkor elhatározta magát a háborúra vagy a békekötésre. Ostobaság.
                        A hangyák egyszerre csak elkezdenek nyüzsögni és sorakoznak és a vörösek
                        nekimennek a feketéknek, mert úgy érzik, hogy a feketéknek jobb zsombékjuk
                        és több élelmük van: - háború. Aztán egyszercsak az egyik csapat abbahagyja,
                        mert elfogyott az ereje és a bizalma, hogy a másikat ki tudja írtani: -
                        vereség. És a győztes birtokba veszi a legyőzöttek zsombékját és megeszi az
                        eleségét: - béke.</p>
					<p>- És a katonák? A halottak? A nyomorékok? A hadiözvegyek?</p>
					<p>Gyula bácsi részvétlenül és csodálkozva nézett maga körül s felhajtott egy
                        pohárka likőrt.</p>
					<p>- A halottakat eltemetik, a nyomorékok elpusztulnak, kellemetlen dolog, a
                        hadiözvegyek újra férjhez mennek. Hétszáz éve figyelem a dolgokat, mindig
                        így van, nem tehetek róla. Ti persze mindent a magatok szempontjából néztek.
                        Helyes. Igazatok van. Én azonban látom, hogy hétszáz év alatt mégis csak
                        megélt valahogy az emberiség. Él, tehát megélt. Úgy ahogy, jól-rosszul, ez
                        az ő baja.</p>
					<p>- Gyula bácsi könnyen beszél. Csak volna családja... - szólt közbe
                        megbotránkozva és keserűn Ágnes.</p>
					<p>- Családom? - kérdezte csodálkozva a vén genealógus. - Nekem van csak igazán
                        családom, édes Ágnes hugom. - Hétszázéves családom van...</p>
					<p>- Nekem is...</p>
					<p>- Persze, hogy neked is. De te nem tudsz róla. A te hátad mögött egy mély,
                        sötét lyuk tátong: ez a mult s előtted fiak és unokák, egész tündérpalota:
                        ez a jövendő. De én hétszáz évnek minden termését látom, az én multam
                        hétszázéves tiszta és világos történelem, mondhatnám az én történetem, nem
                        tudom, meg tudod-e érteni, az én életem visszafelé hétszáz évvel
                        meghosszabbodik, ha hátrafelé nézek. Persze, te azt hiszed, hogy vén szamár,
                        fecsegő oktondi vagyok, de hidd el, nekem van igazam, az ősök kutatása, a
                        nemes ember családfája, az úriember fogalma nem bolondság és én elmondhatom
                        magamról, hogy hétszázéves vagyok.</p>
					<p>- Miért éppen hétszáz éves? - kérdezte Ágnes kissé megilletődve.</p>
					<p>- Mert hétszáz évre tudok visszamenni a Péterffyek történetében. És ebben a
                        hétszázéves multban husz generáció, a Péterffyek százai és ezrei, a magyarok
                        egész sokasága élt és mindegyikben én élem a magam életét. Ez aztán az
                        élet!</p>
					<p>Gyula bácsi arca kipirult s Ágnes úgy vélte, hogy ez a sárga, ráncos,
                        szegletes, szabálytalan arc most megfiatalodott és megszépült.</p>
					<p>- Ez aztán az élet! - ismételte az öreg és egymásután két pohár konyakot
                        hajtott fel, mintha egyiket a maga, a másikat a hétszázéves Péterffyek
                        egészségére akarta volna üríteni.</p>
					<p>- Ez aztán az élet! - mondta utána önkéntelenül Ágnes és áhitattal nézte
                        Gyula bácsit.</p>
					<p>Gyula bácsi pedig felállt és menni készült. De előbb mégegyszer Ágnes felé
                        fordult és térde megbicsaklott a pepita nadrágban.</p>
					<p>- Nos, érted már? Mi? - kérdezte és ráncos arca mosolyra szelídült, mintha
                        valami találós kérdést adott volna fel. - Tudod, miről van szó? A
                        Péterffyekről. És a Péterffyek mit jelentenek? A magyarokat.</p>
					<p>- De hát mi magyarok miért verekszünk?</p>
					<p>Gyula bácsi ravaszul mosolygott.</p>
					<p>- Megmondjam? Hát jó. Figyelj ide. Itt van Európa - jobb kezével nagyot
                        kanyarított balra, - itt van az úgynevezett keresztény civilizáció. Na. Itt
                        pedig - kanyarított széles ívben jobbra, - itt meg van Ázsia, Kelet, barbár
                        sárga mongol, tatár, kínai és miegymás. Itt balra van a karám, a jámbor
                        fehér juhok akla s itt jobbra őgyelegnek a farkasok, vérben forgó szemmel,
                        éhségtől nyáladzó nyelvük lóg és vicsorítják a fogukat a nyugati
                        civilizációra. Na. És itt, középen vagyunk mi magyarok.</p>
					<p>- Mi vagyunk a juhászok?</p>
					<p>- Csak a juhászkutyák. Komondorok és pulik. Európa ugató kutyái. Kellemetlen
                        dolog, de ez az igazság. Ebek vagyunk, Európa házőrző ebei, a farkasok
                        ellen. És ha a farkasok nekirugaszkodnak, hogy betörjenek az akolba,
                        először velünk gyűlik meg a bajuk. És mi derekasan álljuk a sarat ezer év
                        óta.</p>
					<p>- Ez a magyar tragédia, - jegyezte meg Lajos.</p>
					<p>- Nem ez. Végre is, ez a komondor-sors: őrizni az aklot. Én magam hétszáz
                        esztendő óta teszem és ezt egész rendjén való dolognak találom.</p>
					<p>- De mégis... - akart valamit mondani Ágnes.</p>
					<p>- Semmi mégis. Valakinek kell őrizni az aklot s az európai kultúra szent és a
                        magyar szívesen ontja érte a vérét. A tragédia az, hogy az akol gazdái, a
                        nyugati népek, a juhászkutyákat még a farkasoknál is jobban gyűlölik...</p>
					<p>- Gyűlölik?</p>
					<p>- Igen. Gyűlölnek bennünket, lenéznek és ezer esztendő óta rugdalnak és
                        éheztetnek és kivernek a viharos, zimankós, zivataros éjszakába.
                        Meglássátok, most is ez lesz a hála.</p>
					<p>- Ha győznek! De ha mi győzünk? - szólt közbe Sándor.</p>
					<p>- Mi győzünk? Gyerekes beszéd. Legfeljebb a németek győznek.</p>
					<p>- De akkor...</p>
					<p>- Akkor a németek rugdalnak meg és a németek ugató kutyái leszünk. Ez a
                        magyar tragédia.</p>
					<p>Mindenki szíve erősen dobogott és a Péterffyek megilletődve nézték a
                        hétszázéves magyart.</p>
					<p>Gyula bácsi arca szomorú és gúnyos fintorra torzult.</p>
					<p>- Ez a magyar komondor sorsa. Így bánik vele Európa, amelyet ezer esztendő
                        óta véd a Kelet ellen.</p>
					<p>Aztán kiegyenesedett, széles, vékony, vértelen ajka remegett, s ijesztően
                        sovány, hosszú karjait ég felé emelve, mint valami öreg, sárga madár, amely
                        felrepülni készül, rikácsolni kezdett:</p>
					<p>- Európa, Európa, csak rugdald és verd és éheztesd és kergesd ki az éjszakába
                        a te házőrző ebedet. De meg van ám rólad a véleményem! Hétszázéves magyar
                        komondor én, végre egyszer majd elvakkantom magam és elmondom, hogy mit
                        gondolok rólad. Nagyon sajnálom, de meg kell mondanom, hogy gonosz, önző és
                        hálátlan vagy és rosszabb a farkasoknál...</p>
					<p>Aztán kitipegett a házból, égre tárt, reszkető két csontváz-karjával folyton
                        Európát fenyegetve.</p>
					<p>A Péterffyek megdöbbenve néztek utána.</p>
				</div>
				<div type="chapter">
					<head>V.</head>
					<p>Ketten ültek a Pantheon-kávéházban. Erős, csontos, barna, ritkahajú, villogó
                        fogsorú, lázasszemű az egyik, a másik meg csenevész, vézna gyermek, sápadt,
                        törékeny, csapzotthajú, lányosképű, csak a szemük villogása és a taglejtésük
                        teszik őket egymáshoz hasonlatossá... Grónay Barnabás és Péterffy Péter.</p>
					<p>Az öregebbik halkan, dörmögve beszél és hosszú, fehér, sovány ujjaival
                        többször végigsimítja kopasz homlokát. A fiú görnyedt háttal, egymáshoz
                        szorított térdekkel, könyöklő karjaival az asztalra hajolva, úgy ül ott,
                        mintha lázban dideregne.</p>
					<p>Péterke elmondta, hogy nem mer elmenni az iskolába, mert nem tud a latinnal,
                        a történelemmel és a számtannal megbarátkozni.</p>
					<p>Barnabás megsajnálta a fiút.</p>
					<p>- Péter fiam, hallgass rám, gyere haza, aludd ki magad, kérj az anyádtól
                        bocsánatot és feküdj neki a matematikának.</p>
					<p>Péter szeméből kicsordult a könny.</p>
					<p>- Nem tudok tanulni.</p>
					<p>- Hát mit akarsz, szerencsétlen flótás?</p>
					<p>- Nem tudom, - lihegte a fiú. - Hagyjatok magamra! Majd eligazítom én a magam
                        sorsát.</p>
					<p>Barnabás csak ennyit tudott mondani:</p>
					<p>- Úgy?</p>
					<p>- Igen - kapta fel a fejét Péter. - Én tudom, hogy mi van a lelkemben. Nem
                        tanulok tovább ostoba gyerekleckéket.</p>
					<p>- Ahá! - nevetett Barnabás. - Szerelmes vagy, kölyök.</p>
					<p>Péter keserűen húzta félre a szájaszélét.</p>
					<p>- Azon már túl vagyok. Torkig vagyok velük. Gyalázatosak valamennyien.</p>
					<p>- Kik?</p>
					<p>- A nők.</p>
					<p>Barnabás fölnézett a cifra mennyezetre és fütyürészni kezdett. Azután csak
                        úgy magamagának dörmögte:</p>
					<p>- Hát ez az. Ha még csak tizennyolcéves az ember, az egész női nemet
                        felelőssé teszi azért, hogy megcsalta egy kacér kis bakfis.</p>
					<p>Aztán a fiú felé fordult.</p>
					<p>- Valami bolondságon töröd a fejedet? - kérdezte aggodalmasan.</p>
					<p>- Nem - felelt a fiú égő szemmel, átszellemülve, mintha hitvallást tenne
                        legszentebb titkaiból. - Amit én akarok, az Barna bácsi előtt nem idegen és
                        nem érthetetlen.</p>
					<p>- Kiváncsi vagyok.</p>
					<p>- Barna bácsi író - suttogta Péter magyarázatképen.</p>
					<p>- No és? - kérdezte Barnabás - és ha író volnék...</p>
					<p>- Hát én is az leszek.</p>
					<p>Barnabás végighúzta csontos fehér kezét a homlokán, nagyot sóhajtott és
                        titokban megvígasztalódott. Ez nem olyan nagy baj. Tizennyolcéves fiúk mind
                        lángelmének képzelik magukat, akik a világot valamiféle módon meg fogják
                        váltani. És ez így van jól. Valószínűleg ez az oka annak, hogy a világ
                        szekere mégis csak halad. De aztán önmagára gondolt és keserű lett a szája
                        íze. Bánatosan oldalra hajtotta a fejét, mint aki régi, de hűtlen
                        szeretőjére gondol, akit sokáig gyűlölt, aztán szép lassan megbocsátott
                        neki, de titokban tovább is és mindig és örökké szerelmes belé. A hangja
                        elérzékenyedett s mint a boldogtalan szerelmesek szokták, rágalmazni kezdte
                        magát a szerelmet.</p>
					<p>- Nem jól van, gyerek - iparkodott rideg és tekintélyes lenni. - Éppen nekem
                        mondod? És éppen tőlem akarsz véleményt hallani? No, erre alaposan
                        ráhibáztál, fiam.</p>
					<p>- Barna bácsi is íróember.</p>
					<p>- Restellem is nagyon. Semmit sem szégyenlek az életemben, pedig sok mindent
                        nem úgy csináltam, mint ahogy észszerű lett volna, csak azt az egyetlen
                        egyet, hogy író vagyok, öcsém.</p>
					<p>- Nem mondja komolyan - hökkent meg a fiú.</p>
					<p>- A legkomolyabban.</p>
					<p>- És ugyan miért?</p>
					<p>- Miért! Először és századszor és végeztül azért, mert nincs igazuk az elemi
                        iskolai könyveknek, hogy úr ír, mert úr nem ír, ha helyes esze van, úr nem
                        ír, ha ad valamit a maga méltóságára és úr egyáltalán nem ír, pénzért pedig
                        soha, semennyiért és senki kedvéért sem.</p>
					<p>- Tréfálni tetszik. A művészet magasztos dolog.</p>
					<p>- Ellenkezőleg: aljas megalázkodás. Művésznek lenni mártíromság, de aljas
                        mártíromság.</p>
					<p>- Szörnyűség! - sopánkodott a fiú és székét kissé távolabb húzta Barnabástól
                        és magában akaratlanul ismételgette: - Úr nem ír, mert az írás aljas
                        mártíromság.</p>
					<p>- De hát szörnyű ez, kedves Barna bácsi.</p>
					<p>Barnabás oda sem hallgatott, mit beszél a gyerek.</p>
					<p>- És amellett szörnyű erőfeszítés, küzdelem a formával, az anyaggal, a
                        nyelvvel, valóságos favágó munka, csupa verejték, tépelődés, kísérletezés...
                        úr nem ír, fiam, az úr cselekszik, szemlélődik, politizál, katonáskodik,
                        banküzletet vezet, lelkipásztorkodik, földet túr, államot kormányoz,
                        kereskedik, utazgat, gyönyörködik, mecénáskodik, bogarakat gyüjt vagy
                        szerelmeket... az író kiáll az uccasarokra és illegeti, kelleti,
                        kínálgatja, sajnáltatja, vagy utáltatja magát, nem is a testét, hanem az
                        egyetlen, szent, halhatatlan félbolond lelkét...</p>
					<p>- Szent Isten... Úr nem ír..</p>
					<p>- Ne szólj közbe, fiam. Akkor még nincs nagy baj, ha ez a céda és
                        tragikomikus lélek csakugyan szép, megbámulni vagy megkívánni való, ha
                        nemcsak ríni, hanem ríkatni is tud, ha nemcsak lelkendezni, hanem elragadni
                        is tud, ha nemcsak nevetséges, hanem fenséges is egyben, egy szóval, a
                        teremfáját, mit cifrázom a szót, ha csakugyan zsení, - akkor még hagyján.
                        De a legtöbb csak hóbortos és buta műkedvelő, esetlen pojáca, vagy nagyképű
                        szamár, tudatos szélhámos vagy együgyű szajkó, aki megrészegül a saját
                        rikácsolásától, aki ezerszer felönti a felhigított lőrét, aki tilinkón
                        akarja játszani Beethoven szimfóniáját. Ó, mi szegény, magunknak hazudó,
                        infantilis kéjelgők, falusi orákulumok, asztaltársaságok rímfaragói, művelt
                        szarvasmarhák, holdkóros kleptomániákusok, akikről mindenki tudja, hogy
                        minden gondolatunkat rosszul eltorzítva lopjuk, egyedül csak mi nem sejtjük,
                        hogy az arany is sárrá vált a tenyerünkben... ó, az én boldogtalan, egyetlen
                        életem... nekem beszélsz kölyök?</p>
					<p>Barnabás látható örömmel és megelégedéssel nézte a fiú elképedt arcát. Aztán
                        mintha kissé megsajnálta volna, csendesebb hangon folytatta:</p>
					<p>- De ha valaki nem bír magával... ám legyen... én nem bánom, tombolja ki
                        magát az írás delíriumában. De valamire figyelmeztetlek. A versfaragás
                        énekes koldusnak való. Olyan együgyű aszkétának, aki kielégül abban, hogy
                        míg másokat szórakoztat, ő maga silány sorban éhkoppon tengődik.</p>
					<p>- Ez nem fontos! - legyintett Péter.</p>
					<p>Barnabás olyan hahotára fakadt, hogy Johann, az öreg főpincér ijedten kapta
                        le szájáról a spricceres poharat.</p>
					<p>- Tizennyolcéves korában mindenki azt hiszi, hogy a költőket úgy táplálja az
                        Isten, mint az ég madarait. De később a költő sem elégszik meg a madarak
                        táplálékával, később rákra, lazacra, kappanpecsenyére és pezsgőre is megjön
                        az étvágya és itt kezdődik a tragédia. A művész széppé teszi a mások
                        életét, de eközben nem produkál a maga számára reális javakat. A művészt -
                        írót, festőt, zenészt, építészt - a társadalom gazdag és élvezetsóvár
                        naplopói kihasználják a maguk gyönyörűségére és ezzel szemben cselédek vagy
                        napszámosok bérével fizetik. A művész gőgös és hiú, érzékeny és szemérmes
                        lélek, a társadalom pedig jól a markába nevet, amikor learatja az alkotó
                        lángelme termését és borravalót nyom a nagy ember markába. A művészeknek
                        hízelegni szokás, ez az ő kenyerük, a művészeket dicsérik, ez az ő bérük, a
                        művészeket imádják a bakfisok, ez az ő dicsőségük, de uralkodni
                        államférfiak és bankigazgatók uralkodnak a világon, mert övék a pénz, a szép
                        nő és az autó, a palota, a jacht...</p>
					<p>Hirtelen keserű íz futott össze Péterke szájában. Barnabás - úgy tudja -
                        nagyon sokat ír, de ő, a könyvmoly, az eleven irodalmi enciklopédia, még nem
                        látott soha Grónay-könyveket.</p>
					<p>- Barnabás bácsi keveset is ír - jegyezte meg kissé gyűlölködve s elpirult,
                        mert a b betűnek négyszer is neki kellett rugaszkodnia.</p>
					<p>Az óriás harsányan nevetett.</p>
					<p>- Legalább húsz kötetre valót összeírtam. Én már régen nem vagyok úr. Az apám
                        még az volt.</p>
					<p>- Miért nem adta ki az írásait? - kiváncsiskodott Péter, aki érezte, hogy meg
                        kell kínoznia Barnabás bácsit, amiért olyan gyűlölettel beszél az
                        irodalomról.</p>
					<p>Barnabás fizetett és felemelkedett.</p>
					<p>- Gyere, sétáljunk egy kicsit.</p>
					<p>Barnabás az uccán felelt Péter kérdésére.</p>
					<p>- Én álnév alatt dolgoztam évekig. Azaz, hogy... hamisítottam.</p>
					<p>- Hogyan?</p>
					<p>- Michelangelo úgy tűnt fel, hogy szobrát antik lelet gyanánt adta el egy
                        műgyűjtő kardinálisnak.</p>
					<p>- Nem értem...</p>
					<p>- Én Shakespeare-szonetteket, Burnst, Swiftet, Montaignet, Swinburnet
                        hamisítottam. Felfedeztem reneszansz-költőket, északamerikai novellaírókat,
                        párizsi dekadenseket, bronzkori elégiákat, jégkorszakbeli mamutdrámákat és
                        marsbeli szerzőket. Írtam regényt, amely nagy sikert ért el Kipling neve
                        alatt és sok szerelmes versemet éneklik a világon, amelyeket ráfogtam Sappho
                        és Germaine Staël asszonyra.</p>
					<p>- Ön alaposan ismeri a világirodalmat.</p>
					<p>- Nem tudok máskép, csak magyarul.</p>
					<p>- Hát miért nem ír a saját neve alatt?</p>
					<p>- Mert úgy a kutyának sem kellenék. De most megtaláltam az igazi témát. A
                        multkor azt mondtam, hogy regényt írok a kávéházról. Nos, Susannenak nem
                        tetszett a téma. Beláttam, igaza van neki.</p>
					<p>... Úr nem ír, - töprengett magában Péter - és Barnabás bácsi összeírt vagy
                        húsz kötetre valót, de a kutyának sem kellett... Furcsa és szomorú
                        dolog.</p>
					<p>Barnabás is elszomorodott és nagyokat rándított roppant vállán.</p>
					<p>- Ostoba ember vagyok voltaképpen, hogy végleg abban nem hagyom az
                        irka-firkát. Okosabban tenném, ha elvégezném találmányomon az utolsó
                        simításokat.</p>
					<p>Péterkének eszébe jutott a hideg fény és megborzongott félelmében, hogy
                        Barnabás kikérdezi őt a fizikából. Nem szólt tehát egy szót sem, csak arra
                        gondolt, hogy soha, soha ebben az életben nem tud még elégségesre sem
                        levizsgázni a nyolcadik osztály fizikai és kémiai anyagából.</p>
					<p>Barnabás azonban nem vette észre ezt a tépelődést sőt, úgy látszott, mintha
                        Péterkéből egyáltalán nem venne észre semmit s maga körül nem látna egyebet
                        hideg fényességnél, amely az elektromosság legsötétebb titkaiba is vakító
                        világosságot derít, anélkül, hogy a legcsekélyebbfokú hő is kitermelődnék
                        ebből az energiából. Rekedt basszus hangján maga elé dörmögött valamit,
                        mintha hangosan gondolkodnék.</p>
					<p>- A hideg fény megoldja a városok tűzrendészeti problémáit is. Egyszerűen
                        tűzmentes városokat lehet építeni, mindent elektromosság végez el, fűtést,
                        világítást, mozgást, időjelzést, munkát, fagyasztást, hevítést,
                        tisztogatást, szellőztetést egyetlen roppant központból, mintegy
                        helyettesítve és tökéletesítve a Nap energiáit. A földet elektromosság fűti,
                        az időjárást elektromosság szabályozza, a vegetációt elektromosság érleli
                        majd, nem lesznek száraz és esős évek, sovány és kövér esztendők... minden a
                        hideg fénytől függ... csak egy pár lépés... néhány kísérlet, jó úton vagyok,
                        hopp... most jut eszembe... Péterke, gyerünk.</p>
				</div>
				<div type="chapter">
					<head>VI.</head>
					<p>Az uccasarkon, a kávéház ablakaiból, hosszú, ferde fénysávokat löveltek ki a
                        villamoslámpák. Bent cigány húzta. Az ablakban öregasszony rózsát és
                        gesztenyét árult.</p>
					<p>- Az Isten verje meg a háborút - káromkodott kétszer, háromszor egy hang.</p>
					<p>Az uccán homályosan pislogó villanylámpa sárga fényében részegek veszekedtek.
                        A csoport közepén fiákeros állott, aki bérét követelte. Egy szürkeruhás
                        katona arra hivatkozott, hogy hét sebet kapott a Doberdón. A kocsis szörnyet
                        káromkodott s azt kiabálta:</p>
					<p>- Én csináltam a háborút?</p>
					<p>- Az Isten verje meg a háborút! - sikoltott be egy öreg asszony szenvedélyes
                        és panaszos kiabálása, mely mintha provokálni akarná a tér közepén posztoló
                        rendőrt, a társadalom és az államhatalom megtorló haragját. A kétségbeesés
                        kezd, ime, nagyon vakmerő lenni és szinte éhezi az üldöztetést.</p>
					<p>- Mit szól ehhez Barnabás bácsi? - kérdezte megrőkönyödve Péter s
                        belekapaszkodott a nagy szikár ember karjába.</p>
					<p>Barnabás meglepetten ütötte fel a fejét. Legyintett.</p>
					<p>- Ostobaság. Amióta az emberiség felépítette a társadalom legprimitívebb
                        kereteit, azóta mindent a háborúk szülnek, a háborúk táplálnak és a háborúk
                        temetnek.</p>
					<p>Barnabás legyintett egyet, mintha ezzel végérvényesen a figyelemre nem méltó
                        semmiségek közé sorozta volna a világháborút.</p>
					<p>- Le a háborúval! - süvített fel újra a vénasszony hangja.</p>
					<p>A túlsó oldalon egy részeg basszus visszaüvöltött a csendbe:</p>
					<p>- Le a háborúval!</p>
					<p>Mellettük alig három lépésnyire magas, hetyke, nyurga ember elkurjantotta
                        magát:</p>
					<p>- Vesszenek az úri naplopók!</p>
					<p>És feléjük köpött.</p>
					<p>Senki sem bántotta a kiabálókat. Az emberek siettek a dolgaik után. Mindenki
                        néma volt, csak azok merték szájukat kinyitni, akik az urakat és a háborút
                        szidták.</p>
					<p>Barnabás hosszú, csontos ujjaival előre mutatott.</p>
					<p>- Ezzel a várossal két elszánt fickó úgy elbánik, ahogyan akar.</p>
					<p>Cél nélkül, öntudatlanul, össze-vissza csavarogtak a városban s egyszer csak
                        azt vették észre, hogy a Péterffy-ház elé jutottak. Éjfél volt, a penzió
                        lakói most tértek nyugovóra. A háznak majdnem minden ablaka világos. Olyan
                        volt, mint egy sötét tengeren úszó kivilágított hajóóriás. Az egyik ablak
                        tárva-nyitva volt. Péter tudta, hogy az kinek a szobája; az ablakon
                        valóságos füstfelhő gomolygott ki, ez mutatta, hogy ott Mária lakik.</p>
					<p>- Nézd fiam, milyen szépek, titokzatosak és regényesek ezek a kivilágított
                        ablakok. Te még nem álltál meg az uccán kivilágított ablakok alatt és nem
                        jutott eszedbe, hogy ejnye, de szép lehet ott, a fehér függönyök mögött?
                        Nekem mindig gyönyörű elképzeléseim vannak, ha kivilágított ablakokat
                        látok. Elgondolom, hogy a ház feje, ügyvéd vagy orvos, hivatalnok, vagy
                        kereskedő este hat vagy hét órakor bevégezte napi munkáját és hazatért a
                        családi fészekbe. Ez a szentély, amelyben az agyonhajszolt ember megpihen és
                        nincs is szüksége másra, mint a családi élet költészetére, hogy mindent
                        elfeledjen, ami Shakespeare Hamletjét öngyilkosságba kergette. Elképzelem,
                        hogy az az ember ott a kivilágított ablak mögött egészséges, mint a makk és
                        rendjén van a szénája erkölcsi és anyagi dolgokban egyaránt... Elképzelem,
                        hogy a ház úrnője művelt, okos, gyengéd és szerény. Halkan lép és a szava
                        úgy muzsikál, mint a zenélő óra, vagy a gitár az operaház zenekarában. Ott
                        fenn, a kivilágított ablakok mögött nincs háború, nincs vér, nincs orgia,
                        nincs nyomor, csak egy asszony van, aki az urát várja.</p>
					<p>- Gondolja? - kérdezte együgyűen Péter és közben arra gondolt, hogy úr nem
                        ír, ez kétségbeejtő, ha Barnabás bácsi komolyan mondta.</p>
					<p>- És gyönyörű teremtés. Bálványa az urának és felséges királyasszonya a
                        háznak. Valószínűleg két szép gyermeke van. Fiú és leány. És a gyermekek
                        valóságos angyalok. Most mindnyájan ott ülnek a nappaliban, a kerek asztal
                        körül. Az apa az esti ujságokat futja át; gyermekei a holnapi leckét
                        tanulják. Az anya horgol vagy a kislányt tanítja hímezni. Aztán leül a
                        zongorához. Mert gyönyörűen énekel és finom, zenei érzékkel kíséri énekét...
                        Ez a komoly dolog Péter fiam, nem ám a háború!</p>
					<p>- Önnek erős fantáziája van.</p>
					<p>- És most rátaláltam az igazi témára. Ötkötetes regényt írok, amelynek hőse
                        egy nagy bérpalota. Attól a pillanattól kezdve, amikor a fundusába az első
                        kapavágást teszik, addig a pillanatig, amikor nekiesnek a kőművesek, hogy a
                        roskadozó épületet csákánnyal lebontsák. Mennyi erény és bűn, mennyi
                        szerelem, öröm, születés, halál, ujjongás és zokogás, mennyi szép és rút
                        epizód lesz majd ebben a regényben! Valahányszor elképzelem az én könyvem
                        hősét, az ötemeletes Bábeltornyot, mindig úgy jelenik meg előttem, mint egy
                        titokzatos nagy hajó, a Bolygó Hollandi hajója, sötétben, ködben, borúban,
                        kivilágított ablakokkal.</p>
					<p>Úr nem ír - ismételgette magában némán és elszörnyedve Péter. - Csakugyan így
                        van?</p>
					<p>Barnabást ebben a pillanatban őszintén elragadta a kivilágított ablakok
                        látványa, pedig az egész témát csak most találta ki a saját maga és Péterke
                        mulattatására. Égő fantáziával gondolt a kivilágított ablakok mögött pihenő
                        élet egyszerű, naiv boldogságára. Ott az erény győz s a gazság elbukik. A
                        polgárok pontosan fizetik az adót és az állam úgy őrködik a polgárok felett,
                        mint egy aggodalmas, gondos, figyelmes, jó apa. Mindenki ismeri és megtartja
                        a törvényeket; előzékeny és gyöngéd, ismerőshöz és ismeretlenhez egyaránt;
                        szegény honfitársait bőkezűen segíti, vagy ha maga szorul segítségre,
                        könnyen és megaláztatás nélkül talál résztvevő szívet és önfeláldozó
                        emberbarátot. Az öregek gyámolítják és lelkesítik a fiatalokat és boldogok,
                        ha azok többre viszik, mint ők. Viszont a fiatalok tisztelik az öregeket és
                        buzgón utánozzák erényeiket. A viták tisztán objektív alapon indulnak és
                        kölcsönös megértésben olvadnak fel tudományos társaságokban, parlamentben,
                        sajtóban és társadalmi egyesületekben. Az asszonyok hűek, a leányok
                        ártatlanok, a fiatalság szemérmes, az öregek erkölcsösek. Jó példával és nem
                        zord morálprédikációkkal akarják egymást megjavítani és ha mégis előfordul
                        valami kisiklás, túlzás, tévedés vagy beteg eltévelyedés, nem háborodnak
                        fel, nem ütik agyon a bűnnel együtt a bűnöst, nem torolják meg tízszeres
                        méltánytalansággal a tévedést, hanem türelemmel fognak a felvilágosításhoz
                        és a károk elsimításához és köpenyegüket terítik a szegény Noera, aki nem
                        ismervén a bor erejét, önhibáján kívül megrészegedett. Ó, milyen szép az
                        élet a kivilágított szobában, a lefüggönyözött ablakok mögött! Ott még
                        szenvedni is kéj. Még tűrni és várni és epekedni és gyászolni is szép
                        színpadi póz, megható jelenet és írigylendő boldog állapot.</p>
					<p>- A kivilágított ablakok! - kurjantott Barnabás és felmutatott egy
                        elsőemeleti ablaksorra, amely fehér selyem függönyök mögül lágy rózsaszínű
                        fényfoltokat vetített a homályos uccára. - Látod azokat az ablakokat?</p>
					<p>- Gyönyörű.</p>
					<p>- Látod, ott fenn a harmadik emeleten azok az én ablakaim. Ott a sarokban
                        Susanne és Nikoletta hálószobája. Értük, nekik, róluk írom az ötkötetes
                        regényt. A regényben élek, az az én valóságos világom, ez itt - mutatott
                        undorodva az uccára - ez itt csak álom, káprázat, együgyű ponyvaterméke a
                        háborúnak. Kétszáz alak nyüzsög a regényemben. Nagy dolog ám azt mind fejben
                        tartani. Csak úgy vagyok rá képes, hogy minduntalan egy másik regényalakom
                        bőrébe képzelem magam és ezt a bőrt viselem, amíg el nem készültem vele.</p>
					<p>Péter azt hitte, hogy most megértette Barnabást, az írót. Igen, Barnabás
                        ezért váltogatja naponként a megjelenését, a ruháját, a mozdulatait, sőt az
                        arcát és a beszédét is, mint egy kaméleon. És megértette, hogy ma miért oly
                        erős, szép, előkelő, ragyogó és hatalmas, ma miért fest úgy, mint a
                        dicsőséges Élet fejedelme. Péter írigyelte a sokéletű költőt. Ez az ember
                        egy egész világ lelkét hordja a mellében. Óh, de szép az ilyen ezerarcú
                        élet! De hát miért mondta azt, hogy úr nem ír - ha kétszáz alak nyüzsög a
                        fejében?</p>
					<p>Pedig Barnabás csak ebben a pillanatban látja ilyen szépnek a kivilágított
                        ablakokat. Öt perc mulva már meg fog undorodni minden világos ablaktól.
                        Barnabás nem a regényalakjai álarcában járt, hanem a saját magáéban, amely
                        mindennap más a lelke hangulata szerint. És sohasem volt hasonló önmagához,
                        ebben igaza volt Péternek, de arra Péterke még nem jött rá, egykor talán
                        rájön, hogy a legjobb ember is csak elvétve, igen ritkán, életében
                        egyszer-kétszer hasonlít egy kicsit önmagához. Az ember folyton játszik,
                        kénytelen játszani, hogy komolyan vegyék s hogy valamiképpen boldoguljon.
                        Pedig csakugyan meg kellene írni ezeknek a kivilágított ablakoknak a
                        történetét egyszer. De úr nem ír, ebben tökéletesen igaza van
                        Barnabásnak.</p>
				</div>
				<div type="chapter">
					<head>VII.</head>
					<p>Június elején Ágnest szörnyű meglepetés érte. Beállított hozzá Gáthy Domonkos
                        és közölte vele, hogy baj van a kórházi élelmezés körül. Egy intendáns
                        vizsgálatot rendelt el és kisütötte, hogy a betegek kevés húst kapnak. Őt
                        is, társait is megidézték a hadbíróságra. Sebastianiné megszökött a
                        szeretőjével s a szökés megerősítette a gyanút, hogy a vállalkozók csakugyan
                        bűnösök. Rosenthalt letartóztatták, Gáthy ellen vizsgálat indult meg s most
                        rajta a sor, hogy a társaságot kimentse a bajból.</p>
					<p>Ágnes az első pillanatban úgy megrémült, hogy átszaladt Klemához. Magával
                        vonszolta Gáthy Domonkost is.</p>
					<p>Klema egy pillanatra sem jött zavarba. Rá sem pillantva Gáthyra, csak ennyit
                        mondott neki:</p>
					<p>- Nem engedem, hogy meghurcolják a Péterffy-nevet. Menjen el az intendánshoz
                        és mondja meg neki, hogy özvegy Grónayné Péterffy Klema háza, ugocsai
                        szőleje és beregi birtoka rendelkezésére áll a kár megtérítésére. Köszönöm.
                        Jó napot.</p>
					<p>Gáthy Ágnesre nézett.</p>
					<p>Ágnes felhúzta a szemöldökét és egész testében reszketve, gőgösen és szó
                        nélkül kifordult Klema szobájából, csak a fejével intett Gáthynak, hogy
                        siessen utána.</p>
					<p>Künn az ajtó előtt csak ennyit szólt:</p>
					<p>- Majd elintézem én!</p>
					<p>Gáthy köszönt és elhagyta a Péterffy-házat. Ágnes beszaladt a szobájába és
                        telefonált a főhercegasszony kamarásának. Másnap maga ment el a
                        Vöröskereszt hivatalába s ott az ezredessel tíz percig tárgyalt. Harmadnap
                        az alezredes értesítette, hogy az intendáns belátta tévedését, Rosenthalt
                        szabadonbocsátották és az egész ügyet beszüntették.</p>
					<p>Ágnes ezalatt a három nap alatt nem érintkezett a Péterffyekkel. A harmadik
                        nap este Klema felkereste és megkérdezte, hogy mi történt a rettenetes
                        ügyben?</p>
					<p>Ágnes - pedig a szíve majd megszakadt a fájdalomtól - mereven és
                        szeretetlenül válaszolt.</p>
					<p>- Az intendáns belátta, hogy ártatlanok vagyunk.</p>
					<p>- Ártatlanok? - kérdezte Klema s Ágnes leolvasta erről a krétafehérré vált s
                        még eltorzult ijedtségében is szép magyar arcról, hogy Klema jobb szerette
                        volna hallani: el kell adni a beregi birtokot.</p>
					<p>- Ártatlanok? - kérdezte mégegyszer és fürkészve nézett Ágnes arcába. Ágnes
                        érezte, hogy vérvörös az arca és nem bírja sokáig önuralommal.</p>
					<p>- Bizonyos vagy benne? És ha mégis megírják a lapok és az urad olvasni fogja,
                        hogy te...</p>
					<p>- Ne folytasd! - sikoltott Ágnes. - Akkor becsukatom őket.</p>
					<p>Klema szelíden folytatta:</p>
					<p>- Jó. Az ujságírót becsukják. De ez nem változtat azon, hogy Péterffy kúriai
                        bíró becsületes neve és a Péterffyek ősi, szép, magyar neve ujságba került.
                        És tegyük fel, hogy a beteg katonák nem kaptak két dekával kevesebb
                        marhahúst, meg lehet azt bocsátani, hogy két hétig a mi kutyabőrös
                        oklevelünkbe törölték sáros csizmájukat tintásujjú ujságírófickók?</p>
					<p>- Ez nem bűn, csak szerencsétlenség, - szólt közbe Ágnes.</p>
					<p>- Bánom is én, hogy nevezik ezt. Bűn és szerencsétlenség... Nem gondolod,
                        hogy a védőügyvéd tragédiának mondja azt, amiért az ügyész öt évi fegyházat
                        javasol? Mi? Én úgy képzelem a dolgot, hogy az élet nem disztingvál ilyen
                        élesen és ha a nyomorult, a beteg, a szegény, a megcsalt, a meggyalázott
                        ember lejtőre kerül, két szál keskeny deszkán csúszik le a mélység felé: az
                        egyik szál a bűn, a másik a szerencsétlenség. Többet mondok, csakugyan bűnös
                        vagy. Pénzt kerestél a háborúból. Pénzt. Titokban. Nem úrhoz, nem magyarhoz,
                        nem asszonyhoz való eszközökkel. Az urad lenn van Belgrádban, a fiadat
                        bármikor a frontra vihetik és te nem merted nekik megmondani, hogy pénzelsz
                        a háborúból. Miért nem hallgattál rám!</p>
					<p>Ágnes szeméből potyogtak a könnyek. Klema megsajnálta.</p>
					<p>- Hozd rendbe a dolgot, úgy ahogy mondtam. Vigyázz, ne tégy valami olyat,
                        amivel még tetézed a szerencsétlenséget.</p>
					<p>Gyengéden megcsókolta Ágnest és magára hagyta.</p>
					<p>Ágnes sokáig mozdulatlanul állt a szoba közepén, s meredten nézte az ajtót,
                        amelyen keresztül Klema puritán, de daliás és kemény alakja eltünt. Most
                        egyszerre világosan látta mindazt; ami vele történt és határtalan
                        szégyenkezés fogta el. Vajjon mit gondol róla Klema és mit tenne András, ha
                        ezt megtudná? András megölné magát, - ennél nincs bizonyosabb dolog a
                        világon. Ágnes homlokát kiverte a veriték s didergett a rémülettől és
                        lelkiismeretfurdalástól.</p>
					<p>Hirtelen eszébe jutott egy gyermekkori szörnyű kalandja. Tizennégyéves
                        korában történt az apja birtokán, ahol nagy vendégség volt s az udvaron
                        féltucat nehéz utazóbatár befogott lovakkal, de kocsisok nélkül várta a
                        gazdáját. Kis barátnőjével, aki egy évvel volt idősebb, mint ő, hatalmukba
                        kerítettek egyet a hintók közül, barátnője fölugrott a bakra, ő a hátsó
                        ülésen foglalt helyet, kikocsiztak az országútra, be a faluba s maga eközben
                        azzal mulatott, hogy leugrott a kocsiról, majd újra visszaszökkent, egyetlen
                        ugrással be a batár kellős közepébe. Szédítően kellemes volt ez a játék: a
                        robogó fogatról leugrani, azzal egy darabig versenyt száguldani s aztán
                        életveszedelmes iramlásban újra felpattanni a kocsira. Egyszerre egy merész
                        szökellésnél hirtelen elvesztette az egyensúlyt, hátrabukott és
                        elhomályosult szeme előtt a világ. Kerekek zörgését hallotta, majd élénk
                        sikoltást, amely pajtása ajkáról hangzott el, emberek ordítozását - hahó,
                        megállj, jaj Istenem! - és testén valami nehéz alkotmány gördül végig,
                        egy... kettő... két súlyos kerék nehezedik a lábára, bizonyos, hogy
                        kettévált a teste s a törzse messze kivágódott az út szélére. Gyomrában
                        rettenetes émelygés támadt, agya hirtelen élesen és őrjítően sajgott, nyelve
                        kicsúszott a szájából, szíve hevesen és kétségbeesetten kalapált... itt a
                        halál... kocsik megállottak, emberek összefutottak, egy favágó felkapta az
                        ölébe és haza akarta vinni. Asszonyok sírtak, gyermekek szájtátva bámulták a
                        jelenetet, férfiak káromkodtak és veréssel fenyegetőztek, ő pedig lassan
                        magához tért, megtapogatta lábát, lekéredzkedett a favágó öléből és félénk
                        zavarral, szégyenlősen, de naiv dicsekedéssel jelentette ki, hogy semmi
                        baja. Csakugyan, a szent és irgalmas Véletlen kegyelméből semmi csontja nem
                        tört, csak a felhorzsolt bőr alól szivárgott egy kevéske vér... Azóta is
                        sokszor végigálmodta a jelenetet.</p>
					<p>Ebben a pillanatban tekintete ráesett a délutáni ujságra, amely az asztalon
                        feküdt. Szinte önkivületes tétovázásában olvasni kezdte a címbetűket.</p>
					<p>Az államvasutak gépgyárában zavargás tört ki. Féltucat embert leterítettek a
                        Manlicher-golyók. Általános sztrájk. Megalakult a munkástanács.
                        Németországban összeesküvést fedeztek fel a háború ellen - a katonák
                        között, a csehek árulása következtében a Piavenál súlyos veszteségeket
                        szenvedtünk, a részvénytársaságok egyre-másra emelik alaptőkéjüket, a
                        tőzsdén tombol az értékpapír-hossz és a háború tizenöt milliárdjába került
                        eddig az országnak. A kávéházakban azonban csak sacharint adnak a pótkávé
                        mellé, egy péket becsuktak, mert titokban fehér kenyeret árult és
                        Karlsbadban húsz koronát adnak egy kiló magyar lisztért.</p>
					<p>- Azt hiszem, itt a világ vége - gondolta zavartan és fordított egy lapot.
                        Ott az orosz forradalomról volt szó. A breszt-litovszki békeszerződés
                        okiratait kicserélték Bécsben, Mirbach gróf moszkvai német követet és
                        Eichorn főparancsnokot meggyilkolták s híre jár, hogy Miklós cárt egész
                        családjával egyetemben kivégezték.</p>
					<p>- Pedig, hogy örültünk, hogy a németek forradalmat szítottak az orosz
                        hadseregben - gondolta később összerezzenve és eszébe jutott, hogy
                        rémhíreket beszélnek a mieinkről is. Piavenél a bakákat csak pergőtűzzel
                        lehet rohamra kényszeríteni, az orosz fronton magyar és orosz tisztek együtt
                        magyarázgatják Lenin tanításait, Pécsett nyolc tisztet lőtt agyon a
                        kaszárnya udvarára vezényelt menetzászlóalj... Istenem, ebből itt is
                        forradalom lesz, ha még sokáig tart ez a gyűlöletes, céltalan vérontás.</p>
					<p>Aztán megnézte a hetedik hadikölcsön hirdetéseit és elhatározta, hogy minden
                        pénzén hadikölcsönkötvényt vásárol. Sokan azt mondják ugyan, hogy jobb
                        volna a pénzt aranyba fektetni. De ez ostoba és hazafiatlan beszéd. Ha a
                        hadikölcsön nem lesz jó, akkor a pénz sem lesz jó, maga az állam sem, akkor
                        mindennek vége és az aranyat, ha garmadában van is, nem lehet megenni s nem
                        lehet vele befűteni.</p>
					<p>Vagy nem jól teszi talán?</p>
					<p>Lehet. De kitől kérjen tanácsot, kihez meneküljön? Eh, hiába, elveszett itt
                        minden. Elveszett ez az egész élet, nem maradt meg semmi, csak a pénz, amely
                        biztosítja az ember mindennapi kényelmes, biztos megélhetését...</p>
					<p>Észre sem vette, hogy e kúsza lelki ténfergés közepette már minden ruhát
                        ledobott magáról. Még a fehérneműit is. Egyszerre hirtelenül meglátta magát
                        a nagy álló tükörben. A saját ruhátlan teste látására egész testén forró
                        véráradat hullámzott végig.</p>
					<p>- Ó Istenem, ó édes Istenem! - suttogta rémülten - mit tettél velem?</p>
					<p>Néhány pillanatig moccanni sem tudott. Aztán hirtelen kiegyenesedett.</p>
					<p>Megrázta a fejét és dacosan mondta önmagának:</p>
					<p>- Mi ez? Úgy érzem magamat, mint egy házasságtörésre készülő nyomorult,
                        gyáva, menyecske. Hát én vétkezni akarok? Nem. Csak a fantáziámat akarom
                        egy kissé megnyugtatni... nem, én nem akarok mást, mint amit minden asszony
                        ezen a világon: csak bámultatni akarom magamat, csak a tömjén szagát akarom
                        érezni, csak élvezni akarom, hogy még asszony, hogy még fiatal, hogy még
                        szép vagyok... csak látni akarom a tengert, de van annyi józan eszem, hogy
                        nem ugrom bele... látni pedig jogom van, mert én is ember vagyok, és erős,
                        egész ember... eh, elmegyek és beszélek vele...</p>
					<p>Tovább öltözködött.</p>
					<p>Az arcát bedörzsölte illatos kenőccsel s aztán egy csipetnyi púderrel
                        hintette be nyakát, vállát, karját. A kenőcs felszáradt, arcát is
                        bedörzsölte a fehér, sikos, finom angolporral, amelyet nagy pénzért vásárolt
                        egy belvárosi boltban. Halványnak találta az arcát. Kétoldalt egy kis színt
                        rakott fel a puder fölé s az ajkán is végighúzta a rúzst. Egyszerre kigyúlt
                        és felragyogott ez a puha száj és valami buja, gonosz érzéki kifejezést
                        kapott. Ágnes meghökkent, de maga is gyönyörűnek találta arcának új és
                        frivol karakterét. A szeme is felcsillant s a szemöldöke
                        össze-összerándult.</p>
					<p>- Ez talán mégis sok - ijedt meg aztán önmagától és kissé halványabbra
                        törölte az arcát. - Így tisztességesebb és szebb is, finomabb is... és
                        jobban is illik egy öreg vidéki asszonysághoz - kacérkodott önmagával és kis
                        selyemkalapot tett a fejébe, magára kapta perzsia bundáját és kiosont a
                        házból...</p>
				</div>
				<div type="chapter">
					<head>VIII.</head>
					<p>Amikor künn volt az uccán, maga is elcsodálkozott.</p>
					<p>- Szent Isten, mit akarok én?</p>
					<p>Eszébe jutott, hogy Évike nincs otthon, Péterke is elment. Nem is tudja,
                        hova. Nem együtt mentek el.</p>
					<p>Megdobbant a szíve. Az utóbbi időben egészen elhanyagolja a gyermekeket.
                        Évike már orvostanhallgató... Ő már teljesen önálló ember, komoly,
                        szorgalmas, ambiciózus, igazi diákkisasszony. De Péter? Jaj, ez is
                        Grónay-vér... Barnabás... borzasztó előkép... valóságos katasztrófa volna,
                        ha Péterkében megismétlődnék Barnabás kúsza, boldogtalan sorsa...</p>
					<p>Ágnes lázas agyában végigvillámlottak ezek a gondolatok... kifestett ajka
                        majdnem hangosan mondta ezeket a szavakat... de csakhamar megvallotta
                        magának, hogy egyszerre két irányban működik az agya s mialatt tudatosan a
                        gyerekeivel foglalkozik, addig - e bevallott és önigazolás kedvéért
                        végigvezetett gondolatsor alatt - vágyak, elképzelések, félelmek, tusák,
                        vívódások szörnyű dilemmáiban egy másik gondolatláncolat kínozza az agyát.
                        Valami más, amit nem mer bevallani a maga könyörtelen lelkiismeretének.</p>
					<p>Ágnes egész teste lángolt; vacogott a foga; alig vonszolta magát. Fuldoklott
                        a bunda alatt a hőségtől és az áprilisi hidegben - esett a hó és viharos
                        szél nyargalt az uccán - ájuldozott a fáradtságtól, pedig még ötven lépést
                        sem tett a körút felé.</p>
					<p>Megállt. Megfordult. Néhány lépést próbált visszafelé. De nem ment. Érezte,
                        hogy folytatnia kell a megkezdett utat. Hiába. Nem volt a maga ura többé. A
                        lelke hazakívánkozott. Lázongott és felháborodva, alázattal és megvetéssel
                        tiltakozott az ellen, amit tenni készült. De a teste nem engedelmeskedett. A
                        lába vitte előre és ő nem tudott nem engedelmeskedni. Érezte, hogy a lelke
                        kész volna az ellenállásra, de a teste erőtelen. És a gyenge legyőzi az
                        erőst.</p>
					<p>Ágnes a főhercegasszony udvarmesterének lakása felé tartott, a Kigyó térre, a
                        királyi bérpalotába...</p>
					<p>A Kossuth Lajos ucca sarkán nagy néptömeg sodrába került. Menetszázad ment a
                        pályaudvar felé. Már nem volt virág, szivar, pántlika, trikolór, éljenzés,
                        mámor, szomorúan nézték a fiatal fiúkat, akik szótlanul baktattak az úton.
                        De a járókelők nem tudtak áttörni a vonuló csapaton, megtorlódott a tömeg és
                        Ágnest össze-vissza lökdöste a nép.</p>
					<p>- No, ezek is a pokol fenekére mennek - dörmögte egy öreg munkáskülsejű ember
                        - verje meg az Isten, aki...</p>
					<p>A többit elnyelte a zaj.</p>
					<p>Ágnesnek zúgott a feje, alig hallott egy-két töredékes szót a tömeg
                        morgásából.</p>
					<p>- Hazajött az uram - mondta egy nyafogó hang és egy másik nagyot kacagott
                        erre a panaszkodásra.</p>
					<p>- Nem vett észre semmit?</p>
					<p>- Nem. Idegsokkos lett a szegény ördög.</p>
					<p>- Én orosz foglyokkal dolgozom...</p>
					<p>Egy kövér úr élénken magyarázta a barátjának.</p>
					<p>- Nevetséges ár. Az első évben megkeresem a tőkét. Holnap lesz az alakuló
                        gyűlés.</p>
					<p>Ezek itt háborús vállalatot alapítottak - gondolta Ágnes és eszébe jutott,
                        hogy az ő konzervgyáros társa holnap alaptőkét emel s neki kétszáz részvény
                        jut ingyen a kezébe.</p>
					<p>Egy csoportból csak dühös kiabálást hallott.</p>
					<p>- Akasztófára az árdrágítókkal!</p>
					<p>- Azokért mennek ezek a szegény gyerekek a frontra.</p>
					<p>Valaki csitította őket:</p>
					<p>- Nem tart már sokáig. Verdun a miénk. Az orosz cárt fogságba vetették.
                        Wilson békeajánlatot tett.</p>
					<p>De senki sem hallgatott az optimistára. Mindenki dörmögött és morgott. A
                        menetszázad felizgatta az ucca lelkét és Ágnes megdermedve hallgatta ezt a
                        földalatti morajt.</p>
					<p>- Telitalálat.</p>
					<p>- Fejlövés.</p>
					<p>- Levágták a lábát.</p>
					<p>- Tifusz.</p>
					<p>- Mind a két szeme kifolyt...</p>
					<p>El, el innen, erről a rettenetes helyről! Ágnes keresztülfúrta magát a
                        tömegen, de nem jutott tovább az első uccakeresztezésnél. Ott elegáns
                        katonák állták el az útját.</p>
					<p>- Ejnye, de szép asszony - szólt egész hangosan az egyik. Ágnes szemébe
                        ötlöttek a plakátok, amelyek a sarokház falát egészen elborították.
                        Központok. - Korpa, szén, kávé, liszt, szappan maximális ára. - Haditermény.
                        - Vas- és szénbizottság. - Pro Transsylvania! - Rekvirálás. -
                        Demokrata-blokk. - Kenyérjegy. - Behivók. - Új sorozás. - Segítsünk a
                        hadiárvákon. - Hangverseny a Vigadóban. - A hadikölcsön eredménye... Ágnes
                        szeme révedezve olvasta a nagy címbetűket, de nem tudta, hogy ezek a szavak
                        mit jelentenek. A szíve dobogott és a plakátok mögött egy szép, borotvált
                        arcot látott, csillogó szemeket, reszkető, fehér kezet, amely feléje nyúlik
                        és megkondul egy mélyen zengő hang: szeretem magát, az életem a magáé,
                        kérem, ne tagadja meg, ne féljen... - és majdnem rálépett egy rongyokba
                        pólyált asszonyra, aki kis gyermekét szoptatta az uccán... vigyázzon, nem
                        látja, hogy gyerek van a lába alatt, vaksi, kifestett cifra páva!... és egy
                        öregasszony durván oldalbalökte a megrémült Ágnest...</p>
					<p>El innen, el! - gondolta rémülettel és lesietett a Kossuth Lajos uccán.</p>
					<p>A Ferenciek templomából világosság áradt. Ágnesnek egyszerre gyötrő
                        fájdalommal jutott eszébe, hogy nagypéntek van ma. Nagypéntek... és ő nem is
                        gondolt erre. Igaz, hogy most minden nap nagypéntek - vígasztalta magát első
                        pillanatban, de rögtön el is szégyelte ezt a banalitást... Eszébe jutott,
                        hogy eddig minden évben ő vitte ilyenkor Istvánt, Évikét és Pétert a
                        Megfeszített koporsójához... és ma... háború, háború... hát az emberből még
                        a Megváltó emlékét is kimossa a háború szennyesen hömpölygő véráradata?</p>
					<p>Bemenekült a templomba, ahol egy szerzetes éppen szentbeszédet mondott. Ágnes
                        csak egyes mondatokat hallott.</p>
					<p>- Nem szólnak a harangok; az egész világ halálos csendben várja a megváltó
                        pillanatot; megnémult a föld a rémülettől; közeleg az óra, amelyen az
                        embernek fia a bűnösök kezébe adatik. Imádkozzatok és virrasszatok, hogy
                        kisértetbe ne essetek, mert jóllehet a lélek kész, de a test erőtlen, ezt
                        mondta az Úr a Getcsemáné-kertben és könyörgött az ő Atyjának, hogyha
                        lehetséges, muljék el tőle a keserű pohár... A lélek kész, de a test
                        erőtlen...</p>
					<p>Ágnesnek megdobbant a szíve. A lélek kész, de a test erőtlen. Igaz. Nem az
                        erő, hanem a gyengeség vonszolja sáros útján a szegény, szerencsétlen
                        testet... A lélek kész... de az embernek teste is van és a test, mint egy
                        leejtett kő, tehetetlenül zuhan a magasból a mélybe. Sírva fakadt, mert
                        érezte, hogy ő is így hullik, zuhan a magasból a mélybe. A pap szava újra
                        felcsendült.</p>
					<p>- A lélek tiszta és magasztos és tele van jóravaló hajlandósággal, de a test
                        lehúzza őt a föld sarába... A koncepció a fellegek közé emeli az embert, de
                        az élet lerángatja őt a csúszó-mászó állatok közé... A szándék szent és
                        magasztos és a világtörténet megborzasztja az embert a vér és könny
                        patakzásával... Az emberiség virrasztani és imádkozni akar, de amikor a
                        Mester visszatér, aludva talál minket, mert megnehezednek a mi szemeink...
                        Péter kardot ránt a Megváltó védelmében, de háromszor tagadá meg őt, mire a
                        kakas kétszer szól... A lélek kész, de a test erőtlen...</p>
					<p>Ágnes hangosan zokogott. Azon sírt, hogy ő, hiába minden, ő már nem tud
                        megállni a zuhanás felén. A szentbeszéd végét már csak beitta a füle, a
                        szavak értelmetlenül zsongtak keresztül a lelkén.</p>
					<p>- Mankót kell a hónunk alá kapni, mankót, amelyet az Úr erdejéből vágtunk.
                        Nem elég, hogy szemünket az égre függesszük, és nem elég, hogy csak azt
                        mondjuk: Uram! Uram! Mert ezalatt jönnek, learatják vetéseinket és
                        elpusztítják gyümölcsös kertjeinket és országunkat ellepi az idegen
                        csőcselék botokkal és fustélyokkal... Idegen erkölcsök, idegen szokások,
                        idegen észjárás és idegen érzelmek ütik fel tanyájukat a mi megszentelt
                        földünkön, ha elalszunk és megnehezednek a mi szemeink. És egyszer csak
                        eljön a nap, amelyen már nem is ismerünk magunkra. És ha azt mondják nekünk:
                        Bizony, te is közülünk való vagy, hiszen a beszéded is elárul téged -
                        átkozódni és esküdözni kezdünk, hogy: nem ismerjük azt az embert. Mert a
                        lélek kész, de a test erőtlen.</p>
					<p>A templomban sokan sírtak és nyögtek fájdalmukban. Ágnesnek eszébe jutottak
                        Klementin szavai a háború asszonyáról, akit szabaddá tett a háború, de
                        lesüllyesztette a sehonnaiak, az uccasarki szabadosok s a szennyes alkalom
                        mártírjai közé.</p>
					<p>- Istenem, most tégy csodát velem! - jajdult föl keserves hitetlenséggel és
                        kivonszolta magát az Úr hajlékából.</p>
					<p>De azért csak ment, ment a királyi bérpalota felé.</p>
				</div>
				<div type="chapter">
					<head>IX.</head>
					<p>A Péterffy-házban mindenki lábujjhegyen járt és suttogva beszélt. Nagy beteg
                        fölött virrasztottak az első emeleten. Pünkösd napja volt.</p>
					<p>Tegnapelőtt hozták haza Péterffy András hadbíróőrnagyot Belgrádból s András
                        azóta szüntelenül alszik. Az ágy lábánál egyedül ül Ágnes és szemét a
                        betegre meresztve, szívdobogva várja a felébredést. Most ment el az orvos:
                        Pokorny Elemér egyetemi tanársegéd s az ápolónő Éva szobájában alszik; két
                        éjszaka fáradalmát kell kipihenni a szegénykének.</p>
					<p>András egyenletesen, mélyen lélegzik és lehúnyt szempillái beárnyékolják
                        borostás, sovány arcát.</p>
					<p>Ágnes két nap óta várja, hogy az ura fölébredjen; már majdnem megtébolyodik a
                        félelemtől; iszonyú ez a folytonos alvás, mesterséges táplálás, tisztába
                        tétel, mosdatás s ennek a szigorú, erős, nagy embernek beteg csecsemő
                        módjára való dajkálása. Pokorny Elemér azt mondja, hogy minden pillanatban
                        felébredhet, fel is fog ébredni, száz és száz esete volt ilyen. És Ágnes
                        attól is eszeveszettül fél, hogy András felébred s a szemébe néz neki.</p>
					<p>Pünkösd ünnepe van. Negyven nap mult el a szörnyű katasztrófa óta. Nem.
                        Pontosan negyvenhárom napja, hogy megtudta, mi történt Andrással.
                        Nagypénteken, este nyolc órakor jött az első hír Belgrádból. Negyvenhárom
                        nap... Nagypéntek... Ágnes megborzongott. Negyvenhárom napja egy
                        pillanatra sem tud nem gondolni arra a szörnyű nagypéntekre. Nagypéntek...
                        Az ő nagypéntekje... rettenetes az, hogy nem tud szabadulni az emlékétől...
                        a Ferenciek temploma, a Kossuth Lajos ucca... a királyi bérpalota, a
                        főhercegasszony udvarmesterének, az ezredesnek elsőemeleti szőnyeges,
                        selymes, brokátos, undorítóan buja és dögletesen illatos legénylakása... az
                        a félóra, amit ott fenn töltött... Ágnes megborzongott, ahogy végiggondolta.
                        Amikor becsöngetett hozzá, akkor már azt sem tudta, hogy mi történik vele.
                        Egészen elvesztette lelkét, már csak az idegei játszottak vele, martaléka
                        lett egy évtizedekig lebilincselt, elfojtott önszuggesztiónak, hogy neki
                        meg kell ízlelni a bűnt is. Inas eresztette be és bizalmas alázatossággal
                        jelentette neki, hogy a gazdája nincs itthon, de minden pillanatban
                        várja...</p>
					<p>Nem tudja, hogyan támolygott be a szobába s hogy ült le a kis kanapéra, egy
                        nagy meztelen asszonyt ábrázoló régi kép alá.</p>
					<p>Nem volt otthon... és ő várt. Hogyan lehet ez? Megvárakoztatták és ő nem
                        háborodott fel, nem szaladt el onnan, leült és várt. Egyszerre csak
                        megszólalt a telefón. Emlékszik, hogy erre sohasem érzett ijedtség fogta el.
                        Mintha az a telefón élő lény lett volna, aki gúnyosan és megvetőleg nézte
                        őt, a várakozót, a szemérmetlent és... úgy érezte, hogy a nyilvánosság
                        előtt, valami szégyenpadon ül, a telefónon keresztül összeköttetésben az
                        egész világgal, amely most aljasul, de jogosan kineveti őt. Megrezzent. Mit
                        kell most tennie? Vegye fel a kagylót s kérdezze meg, hogy ki keresi
                        őméltóságát? Elpirult erre a zavart, gyerekes és ostoba gondolatra, de
                        hirtelen eszébe jutott, hogy hátha maga az ezredes telefonál?</p>
					<p>Halkan besurrant az inas.</p>
					<p>- A telefón? - kérdezte bizalmaskodva és Ágnes nyakig pirult, hogy az inas
                        meg meri szólítani.</p>
					<p>Biccentett. Az inas felvette a kagylót.</p>
					<p>- Halló. Parancsára. Igenis. Negyedórája. Igenis. Azonnal.</p>
					<p>Az inas tiszteletteljesen feléje fordult.</p>
					<p>- Őméltósága kéreti a hölgyet.</p>
					<p>Hát csakugyan ő volt. Odavánszorgott a telefónhoz. Az ezredes meghatott
                        hangja a telefónon keresztül is forrón és égetően búgott. Elmondta, hogy a
                        főhercegasszony hirtelen magához hivatta. Remélte, hogy a megbeszélt időre
                        vissza tud jönni. Bocsánatot kér. Nagyon szerencsétlennek érzi magát. De...
                        Nos, végül azt mondta, hogy szépen menjen csak haza,... ma nem ér rá... majd
                        holnap...</p>
					<p>...Ágnes letette a hímzést. Kezébe temette az arcát, amely még most is égett
                        a szégyentől és a fájdalomtól. Odarendelték egy idegen férfi lakására,
                        megvárakoztatták, a cselédség végigmustrálta, megmérte és osztályozta...
                        végül elküldték haza. Nem is tudta, hogy került haza. Néma, meredt arcok
                        fogadták otthon. Mi ez? Ezek már tudják az ő gyalázatát? Nem. Nem arról van
                        szó. Klema karonfogta és bevitte a maga szobájába. Nem tudott szólni az
                        izgatottságtól és félelemtől. Klema is csak hang nélkül nyitotta a
                        száját...</p>
					<p>Nem arról volt szó. Klema kemény, majdnem haragos arccal nézett a szemébe és
                        röviden ennyit mondott neki.</p>
					<p>- Ágnes, rossz hír jött Belgrádból.</p>
					<p>Akkor már tudta, hogy ez mind azért történt. András abban a pillanatban
                        meghalt. Nem is volt csoda. András nem élhette túl azt a gyalázatot. András!
                        A legjobb, legtisztább, legbüszkébb és legerkölcsösebb ember nem élhetett
                        tovább. Az első hír úgy is hangzott, hogy Belgrádban merényletet követtek el
                        a katonai bíróság ellen és Andrást agyonlőtték. Arra emlékszik csak, hogy az
                        első pillanatban egész természetesnek találta, beszaladt a szobájába, leült
                        egy székre és azon gondolkozott - egész higgadtan és tárgyilagosan - hogy
                        miféle büntetést, a halálbüntetésnek melyik fajtáját mérje ki magára? A
                        halálhírt az egyik estilap hozta. Nyolc órától tízig töprengett, aztán
                        levelet írt a gyermekeinek, a levelet összetépte és elhatározta, hogy
                        Istvánt kikönyörgi a hadvezetőségtől, mint családfenntartót. Erről eszébe
                        jutott Péter és Évike. Évike látogatóban volt, Péterke napok óta nem mutatta
                        magát, ha ő meghal, mind a két gyerek elzüllik… nem, neki már mindegy, az
                        egész anyai aggodalmaskodás csak szenvelgés, csak leple a gyávaságnak és az
                        életösztönnek, neki csak egy kötelessége van: végrehajtani saját magán a
                        halálbüntetést.</p>
					<p>Este tíz órakor távirat jött, hogy a lapok híradása téves, a belgrádi
                        merénylet megtörtént ugyan, de András nem halt meg, csak idegsokkot s
                        fejlövést kapott. Klema hozta a hírt és ráparancsolt, hogy utazzék Belgrádba
                        és hozza magával Andrást, ha lehet. Másnap vonatra ült és hazahozta. Ez
                        történt ama szörnyű nagypénteken, amely után már nem jött több húsvét soha.
                        Akkor megállt a nap s azóta nagypéntek van mindig.</p>
					<p>Ágnes homlokát újra kiverte a verejték s egész testében reszketett. Lopva az
                        ura arcát leste. András szép, férfias, kemény, kálomista arca egészen
                        megváltozott. Negyvennapi kezelés, meg-megújuló láz, koplalás, műtét,
                        narkózis, szenvedés csontig lesoványította. Az alsó ajka petyhüdten lógott
                        és szája szélén vékony csíkban csurgott a nyál. Ágnes lekapta róla a
                        tekintetét. Imakönyve fölé roskadt és a könnyei ráhulltak a könyv lapjaira.
                        Azóta ő is csak ténfereg az ura betegágya mellett, a halál árnyékában. Azon
                        a szörnyű napon ő is megöregedett. Abban a szörnyű pillanatban összeomlott
                        benne az asszony. Ezt a nyomorék, szerencsétlen embert már nem lehet
                        megcsalni; ez már nem tud büntetni, ez nem egyenrangú fél és ő már nem
                        kíváncsi többé az élet titkaira.</p>
					<p>Negyven napig volt lenn Belgrádban, tegnapelőtt hozta haza Andrást.</p>
					<p>Ágnes észrevette, hogy András nyugtalankodik.</p>
					<p>- Felébredt, - gondolta szívdobogva - és odament az ágyhoz. Megigazította a
                        beteg párnáját. András felnyitotta a szemét, sírós arcot vágott, mint egy
                        álmából felzavart csecsemő, aztán a másik oldalára fordult és tovább
                        aludt.</p>
					<p>András gyógyíthatatlan nyomorék lett, valóságos élőhalott, visszasüllyedt egy
                        ötéves gyermek lelki nivójára, mohón falja az elébe tett ételt, cukrot
                        szopogat, elcsámcsog és minden semmiségen sírva fakad vagy felhahotázik. Az
                        orvosok azt mondják, hogy majd magához tér, de ő nem hisz az orvosoknak.
                        András mindent hall, mindent lát, sokszor megdöbbentő mohósággal figyeli a
                        körülötte történt dolgokat, de semmi jelét sem adja annak, hogy meg is érti,
                        amire figyel és hogy eszes ember módjára kedve volna résztvenni valamiben.
                        Nem olvas mást, csak a bibliát, amelynek az angol bibliaterjesztő társulat
                        kis zsebkiadása akkor is az oldalzsebében volt, amikor Belgrádban halántékon
                        lőtték, és fennhangon, különös éneklő hanghordozással olvas részleteket,
                        amelyek misztikus vonatkozásban vannak az ő tragédiájával.</p>
					<p>Károli Gáspár ódon szavait elnyujtott, síránkozó hangon, zsoltáros
                        recitativval ismételgeti, mint egy templomajtóban ülő eszelős énekeskoldus.
                        A régi, szép, okos, puritán és erős magyarból nem maradt meg más, csak a
                        bibliás ember kálomista ájtatossága. A biblián keresztül beszél, mintha egy
                        tragikus hangszeren játszaná le félelmeit és panaszait, szörnyű ítéleteit és
                        fenyegetéseit... Ágnes úgy fél ezektől a biblikus frázisoktól, mint az Isten
                        haragos mennykőcsapásaitól.</p>
					<p>És negyven nap alatt ő is odáig jutott, hogy István fia sorsán kívül
                        voltaképpen nem érdekli semmi. A kórházi élelmezési botrány sem, amelyről
                        csak Klema tud egyedül... de ő azt sem bánná, ha a Péterffyek valamennyien
                        megtudnák és az emberek is itt Pesten s a vidéken és a lapok is és tele
                        lenne vele az egész világ, neki minden mindegy. Az ő számára nincs más, csak
                        András és István, folyton imádkozik: Istenem, óvd meg az édes, ártatlan kis
                        katonafiamat, hiszen ő semminek sem oka.</p>
					<p>Amikor Istvánt a frontra vitték - ezt Belgrádban tudta meg, András betegágya
                        mellett, - egy pillanatig arra gondolt, hogy mégegyszer, utoljára, igénybe
                        veszi a főhercegasszony protekcióját. De eszébe jutott, hogy a máramarosi
                        főispán felesége is odaállt a Végzet akarata elé és beleavatkozott a
                        gondviselésbe; a fiát autóstiszt szolgálatra adta a beregi főispán mellé;
                        színét sem látta ellenségnek, lövészároknak, harctérnek az egész háború
                        alatt; és a tavasszal, egy hivatalos úton, a főispánt szolgálva, autója
                        felborult az országúton, főispán, soffőr épségben maradt, a segédtiszt
                        ellenben halálra zúzta magát egy kilométerkövön... ó! kifürkészhetetlen a
                        sors rendelése... anyák, meg se moccanjatok, csak hajtsátok le a fejeteket
                        és imádkozzatok.</p>
					<p>Esteledett. A hálószoba sárga selyemfüggönyén kísértetiesen szűrődött át az
                        alkonyati fény. Sárga volt az egész szoba és András úgy feküdt ott a párnák
                        között, mint egy aranyglóriás halott. Ágnes lélegzetfojtva leste, hogy
                        lélegzik-e?</p>
					<p>Az éjjeliszekrényen régi bronzóra halkan ketyegett. A beteg hurutos gégéjén
                        át nehezen, zihálva kezdte szedni a levegőt. Ágnes már tudta, hogy Andrást
                        köhögési inger bántja s ez nemsokára felébreszti majd. Szívdobogva várta az
                        ébredés mozdulatát.</p>
					<p>De András felköhögött és újra elaludt.</p>
					<p>- Alszik - suttogta csendesen és visszaült helyére a sárgafüggönyös
                        ablakmélyedésbe.</p>
					<p>Érzéketlenül bámult maga elé. Úgy ült itt, mint aki túl van minden hiúságán
                        az életnek s most már nem érti, hogy negyvenhárom nappal ezelőtt még az
                        illuziók arannyal, bíborral és elefántcsonttal festett előcsarnokában várta
                        a csodát. Várta a gazdagság, a pompa, a szerelem csodáját és már ott volt a
                        legfelsőbb lépcsőfokon, fenn a magasban, a titkos kapu előtt, amely félig
                        már kinyílt: és egy pillanat alatt lezuhant a mélybe. A halál völgyébe, ahol
                        nincs reggel és napsütéses dél, csak örök, árnyékos éj...</p>
					<p>Ha tudott volna nevetni, most mosolyognia kellene azokon a semmiségeken, amik
                        itt a Péterffy-házban s a Péterffy-ház körül, a háborúban és a háború
                        árnyékában, Budapesten, az országban, az egész világon megvacogtatják az
                        emberek fogát. Ágnes sem részvétet, sem haragot nem érzett senkivel szemben,
                        annyira szánta és gyászolta magát. Hát igen, Mária, a gyönyörű Mária most
                        még sápadtabb, szomorúbb, rejtélyesebb és életuntabb, mint volt. Ágnes
                        aggódva figyelte, mert Mária sorsában Éva jövőjéért reszketett a szíve, mint
                        ahogy Barnabás boldogtalan élete Péterkét juttatta mindig az eszébe. Most?
                        Mit neki most Mária, mikor István a fronton van és az Isonzo megdagad a
                        magyar katonák vérétől! Barnabás sem érdekli már; őt különben nem is látta
                        azóta, hogy hazajött Lyonból. Úgylátszik, a kis francia asszonynak nem
                        tetszettek a Péterffyek, vagy Barnabás szégyenli a feleségét. Szegény
                        Barnabás, ki törődik most a te külön tragédiáddal? Péterkének alig jut
                        valami az anyai érdeklődésből. Péterke csatangol, de az életét nem
                        fenyegeti robbanó gránát vagy ellenséges szurony s ez most az egyetlen
                        lényeges dolog. Majd csak vége lesz a háborúnak... vagy sohasem lesz vége?
                        Az ő számára úgylátszik soha... csak arra kell vigyáznia, hogy meg ne
                        őrüljön itt, az ura betegágya mellett. Igaz, Évike sokat van együtt Pokorny
                        Elemérrel, ez már gyakran feltünt, de mit tehet ellene? Éva orvosnövendék.
                        Pokorny tanára neki... mindnyájan az Isten kezében vagyunk... Csak Istvánka
                        ne kerüljön a műtőasztalra, amelyről Ákost oly halotti sárgán hozták vissza
                        a betegszobába.</p>
					<p>Ágnes halk kopogást hallott.</p>
					<p>- Vendégek - súgta be a szobalány.</p>
					<p>Átment a szalónba. Barnabás volt ott és a francia asszony. Ágnes közömbösen
                        nyujtotta kezét a testvérének.</p>
					<p>- Alszik - ennyit mondott nekik, megelőzve a kérdezősködést.</p>
					<p>Az óriás meggörnyedt és erős, csontos, barna arca megráncosodott. Csak a két
                        nagy fekete szeme - igazi Grónay szem! - csillogott lázas fényességben.</p>
					<p>Sokáig ültek egymással szemben, kínos, néma zavarban.</p>
					<p>- Sajnállak Ágnes - morogta Barnabás. - Soha életemben nem ismertem olyan
                        derék embert, mint a te urad.</p>
					<p>- Félek, hogy örökre elvesztettük - suttogta Ágnes.</p>
					<p>- Az orvosok?</p>
					<p>A francia asszony, aki most térdig felhasított szoknyájában, fiús arcával,
                        minden mozdulatra megrezzenő, szabadon hagyott keblecskéjével olyan volt,
                        mint egy frivol kis bakfis - hirtelen közbeszólt:</p>
					<p>- Az orvosok nem tudnak semmit.</p>
					<p>Aztán szeles, kislányos ugrással Ágnes mellé szökött és ledobta magát a
                        dívánra. Ott átölelte Ágnest.</p>
					<p>- Ne búsuljon, madame. Csak magán áll, hogy az ura meggyógyuljon.</p>
					<p>Ágnes nagyot nézett.</p>
					<p>- Hogy érti ezt?</p>
					<p>A francia asszonyka pergő nyelve megeredt és elmondta, hogy ő, mielőtt
                        Barnabást megismerte, anyjával nagy utat tett Amerikában.</p>
					<p>- Nagyon beteg volt az édesanyám. Fehérvérűsége volt, gyógyíthatatlan
                        betegség, mondták az orvosok, még a vérátömlesztés sem használ, pedig én
                        ajánlkoztam, hogy adok neki a fiatal véremből... Ah, az ostobák! Lemondtak
                        róla. Akkor meghallottuk, hogy Amerikában nem ismerik a gyógyíthatatlan
                        betegség fogalmát. Átmentünk Amerikába, ahol anyámnak egy bátyja
                        filmoperatőr. És ott láttam, hogy nincs betegség a földön, csak együgyű
                        emberek vannak, akik mindenféle betegséget szuggerálnak magukba és
                        embertársaikba...</p>
					<p>Ágnes aggódva nézett az asszonyka szemébe. Aztán Barnabásra esett a
                        tekintete. Bátyja a vállát vonogatta.</p>
					<p>- Hallgasd csak meg... ő nem hazudik.</p>
					<p>- Igen. Az édesanyámról van szó, akit én meggyógyítottam.</p>
					<p>- Mivel? - kérdezte Ágnes.</p>
					<p>- Mivel? Az akaratommal. Csodálkozik? Amerikában ezen nem csodálkoznak.
                        Hallott madame valamit a Christien Science felekezetről? Nem? Csodálom. Hát
                        hallgasson ide. Barkeley, Schopenhauer és Kant bölcseletéről hallott? Igen.
                        No ez jó. Hát kérem. A világ csak kép; a mi illuziónk; látszat, a fantáziánk
                        kisugárzott visszfénye, nem pedig Ding an sich, nem valóság, nem tény. Már
                        most a betegség is csak elképzelés, a világ lényegével semmi összefüggésbe
                        sem hozható fogalom, tehát betegség nincs. Nincs.</p>
					<p>- Nincs? - reszketett Ágnes szája széle és elképedve nézett
                        sógorasszonyára.</p>
					<p>- Csak hit van és a hit csodákat tehet. Aki hisz a Christien Science
                        apostolaiban, az abban a pillanatban meggyógyul, ha egy megvilágosodott
                        lelkű ember ráteszi a kezét és megszólítja: Egészséges vagy, támadj fel
                        betegségedből.</p>
					<p>Ágnes ijedten kapta el tekintetét. Mi ez? Megőrült ez a szép fiatal teremtés?
                        Az azonban megölelte őt és szenvedélyes örömmel folytatta.</p>
					<p>- Én már csodálatos gyógyításokat produkáltam. Bostonban avattak a
                        mentális-gyógymód apostolnőjévé. Nem hiszi? Majd elviszem egyszer magukhoz a
                        Monitor egy számát, amely gyógyításaimról közöl tudósítást. De az semmi.
                        Amerikában már mindenki tudja, hogy csak akarattalan, hitetlen és materiális
                        gondolkozású emberek felett tud erőt venni a betegség. Csak az az ember
                        beteg, aki beleegyezik a betegségbe.</p>
					<p>- Csodálatos ez! - szepegte Ágnes hihetetlenül és mégis egész lelkében
                        felizgulva.</p>
					<p>A francia asszony összecsapta két rózsás tenyerét.</p>
					<p>- Csodálatosnak találja? És azt nem tartja csodálatosnak, hogy a hajók a
                        tengeren rádió útján váltanak üzeneteket?</p>
					<p>- Ez tudomány - jegyezte meg halkan és félénken Ágnes.</p>
					<p>- Az enyém is az - felelte sértődötten Susanne. - És én a tudományommal
                        meggyógyítottam az édesanyámat.</p>
					<p>Sugárzott a szép, okos, lelkes arca és fekete szeméből kicsordult egy
                        könnycsepp. Ágnes elpirult és kissé szégyenkezett.</p>
					<p>- Hát vannak még csodák?</p>
					<p>- Vannak, azok számára, akik hinni tudnak.</p>
					<p>- Akkor jöjjön és nézze meg az én beteg uramat, - susogta Ágnes rimánkodó
                        hangon.</p>
					<p>- Megyek és megmutatom önnek, hogy vannak még csodák, - felelte a kis francia
                        asszony és megcsókolta Ágnest.</p>
				</div>
			</div>
			<div type="group">
				<head>ÖTÖDIK RÉSZ</head>
				<div type="chapter">
					<head>I.</head>
					<p>Péterffy Péter hetedik gimnazista megbukott a pótvizsgán is és a nyolcadikba
                        már nem iratkozott be. Húsvét napján hazament a Péterffy-házba, de
                        édesanyját nem találta otthon.</p>
					<p>- Atyád Belgrádban súlyos sebbel fekszik, bátyád az olasz harctéren küzd,
                        édesanyád apádat ápolja... és te? - kérdezte tőle Klema tante és Péterkének
                        minden vér az arcába szökkent.</p>
					<p>Szó nélkül megfordult.</p>
					<p>- Péterke, megállj! - szólt rá Klema néni.</p>
					<p>Péter irtózatos erőlködéssel dadogott valamit. Megállt és várt.</p>
					<p>- Állj be katonának s akkor mindenkit kiengeszteltél - mondta Klema néni és
                        megcsókolta Pétert.</p>
					<p>Péter úgy vette észre, hogy ez a kevésbeszédű, katonás, szigorú dáma most
                        alig tudja visszatartani a könnyeit. Szeretett volna beleborulni a
                        nagynénje ölébe és jól kisírdogálni magát, mint ezelőtt tíz-tizenkét évvel,
                        ha rossz fát tett a tűzre.</p>
					<p>De egyikük sem sírt. Péter kezet csókolt és elment az egyik hadkiegészítőre.
                        Nem sorozták be. Aztán elutazott Pécsre, majd Máramarosszigetre s ott a
                        főispán pártfogását kérte, hogy alkalmasnak találják frontszolgálatra. Ott
                        is elutasították.</p>
					<p>- Olyan nyomorult vagyok, hogy még ágyútölteléknek sem kellek sehol! - mondta
                        magában keserűen és visszament Pestre.</p>
					<p>Pünkösdkor ő is meglátta az apját. A bibliából olvasott és szívszaggatóan
                        panaszos éneklő hangja átjárta Péterke megriadt lelkét. Nem. Ezt nem lehet
                        kibírni. Évike már letette az első szigorlatot s azt tanácsolta neki, hogy
                        magánúton készüljön a hetedik és nyolcadik osztályú vizsgákra egyszerre.
                        Majd én segítek neked - mondta jólelkűen, de ez az ajánlat Péterkét
                        felbőszítette.</p>
					<p>- Nem. Én már tudom, hogy mit kell cselekednem.</p>
					<p>Péter a Pantheon-kávéházban újra megtalálta régi társaságát. Hartmann Magda
                        most azt az aranypápaszemes, előkelő és gazdag, tanárformájú fiatal tudóst
                        tüntette ki érdeklődésével. A fiatal Rosenthal Róbert doktor Péterkének
                        rögtön a fülébe súgta:</p>
					<p>- Magda még szűz. Úgy látszik, rád vár.</p>
					<p>Péterke most már nem háborodott föl.</p>
					<p>- Nem érdekel - mondta közönyösen. - Fontosabb dolgok érdekelnek.</p>
					<p>- Ugyan?</p>
					<p>- Van-e valaki köztetek, akit besoroztak?</p>
					<p>- Például itt vagyok én.</p>
					<p>Péternek felcsillant a szeme. Félrehúzta a kávéház sarkába és félóráig
                        tanácskozott vele. Aztán elkísérte a lakására és kicserélte vele az
                        okmányait.</p>
					<p>- No most vigyázz, hogy el ne áruld magad.</p>
					<p>A fiatal Rosenthal doktor behívójegyével jelentkezett a bécsi
                        hadkiegészítőnél, szeptember elején már künn volt az olasz fronton, a
                        második napon megsebesült, a harmadikon felfedezték, hogy idegen név alatt,
                        hamis okmányokkal jutott ki a frontra. Tíz nap alatt begyógyult a sebe és
                        szeptember végén haditörvényszék elé állították. A fronton azonban már
                        megkezdődött az összeomlás, a csapatok hátráltak, a rend és a fegyelem már
                        fogyatékos volt, Péterke a következő napon megszökött és egy
                        sebesültszállító vonatra felkapaszkodott. Október közepén Budapesten volt és
                        a Pantheon-kávéházban újra elfoglalta helyét.</p>
					<p>Ez a pár hónapos kaland Péter arcát megvénítette és fenekestől felforgatta
                        lelkét. Úgy érezte, hogy ő még a háború molochjának sem kell. Nem kell sem
                        égnek, sem földnek, felesleges ember, aki kiátkozottan, egyedül, gyalázatban
                        és reménytelenségben bolyong az uccákon, sápadt és beteg, szomorú és
                        boldogtalan éhenkórász kuvasz, aki egyszer majd beleharap az emberiség
                        lábikrájába. Magda már oroszos blúzban járt, egy kicserélt fogoly tiszttől
                        megtanulta Lenin új evangéliumát, - éjfélkor, amikor a társaság oszladozni
                        kezdett, meghívta magához teára.</p>
					<p>- Ilyenkor, éjjel? - kérdezte tőle Péter szívdobogva.</p>
					<p>- Miért ne? Független, szabad ember vagyok. Gyorsírástanárnő a felsőbb
                        leányiskolában.</p>
					<p>Eközben elmondta a maga egész élettörténetét. Tízéves koráig élt otthon,
                        Felsőmindszenten, a szülői házban.</p>
					<p>- Voltál már te Mindszenten?</p>
					<p>- Nem.</p>
					<p>- Hiszen ott vannak a Péterffy-család birtokai.</p>
					<p>- Csak voltak.</p>
					<p>- De a kastély még az övék.</p>
					<p>- Nem tudom.</p>
					<p>- Hát Mindszentnek - képzeld - csak egy uccája van, maga az országút,
                        amelynek két oldalán, az árkon túl, minden négy-öt esztendőben építenek
                        egy-egy kisebb-nagyobb házat. Az országút északról délnek tart s a falu
                        közepén keletre kanyarodik. Itt van a templom, jókora zöldpázsitos tér
                        közepén, mellette a plébános lakása, vele szemben a nagykorcsma (ez is az
                        apám háza) s attól jobbra nagy, alacsony, sárgára meszelt földszintes
                        épület, a homlokzatán otromba fekete betűk hirdetik: Hartmann és Fia. Ennek
                        a Hartmannak vagyok a lánya. A fia már nincs. Elvitte a háború. De apám
                        azért még mindig szorgalmasan jegyzi a hadikölcsönöket.</p>
					<p>Magdának összeszorult a szíve, amikor a családi házra gondolt. Tíz esztendő
                        óta mindig csak látogatóba járt ott s valahányszor - karácsonykor,
                        húsvétkor, vagy a nagy nyári szünidő elején - kocsija az örökké nyitott,
                        széles, faoszlopos kapu elé kanyarodott, mindig kisebbnek és kisebbnek látta
                        a házat. Maga is sokszor elgondolkozott, hogy mi ennek az oka? A fantáziája
                        nőtt-e, az emlékezete csalta-e, vagy csakugyan évről-évre jelentéktelenebbé
                        zsugorodott a ház, amelyet gyermekkorában valóságos várkastélynak, rengeteg
                        palotának, egész birodalomnak látott?</p>
					<p>A ház szélén volt a bolt. Kívülről keskeny ajtó, mellette piszkos vasrácsos
                        ablak. Befelé azonban mély és tágas volt az üzlet; elől a fűszerek, kenyér,
                        rövidáru, szövet, falusi ringy-rongy, kötött blúz, pirosító és
                        selyemharisnya, amelyeket zsellérleányok mustrálgattak szakértelemmel.
                        Beljebb volt a vaskereskedés, magvak zsákokban, ásó, kapa, szerszámok,
                        rézgálic, permetezők, aztán cukorőrlőgép és kávépörkölő... az egésznek
                        valami savanyú és állott szaga volt, az öreg Hartmann azt mondta, hogy ez a
                        pénz szaga, a legjobb illat ezen a világon.</p>
					<p>Az udvaron rengeteg szemét, hordók, farakások, talyigák, zsákok, trágyadomb,
                        vasrudak, cséplőgép, baromfi, disznók, kutyák, rettenetes lárma, piszok,
                        bűz, - alig lehetett a lakószobákat megközelíteni a sárban lerakott
                        téglagyalogjárón, amely festett gerendákból összetákolt terraszhoz
                        vezetett.</p>
					<p>Nyomorúságos világ volt ez, de effajta piszokból, rossz szagokból, ócska
                        gépekből és trágyadombokból virágzott ki a Hartmannok aranyfája. Arany,
                        arany, arany, - ez volt minden munka és gond, számítás és önfeláldozás
                        egyetlen célja, az is az öt gyerek, elsősorban Árpád, az egyetlen fiú,
                        kedvéért, aki már kétéves korában szerepelt a cégben: Hartmann és Fia. És az
                        aranyfáról szakadatlanul hullott a gyümölcs: osztrák-magyar aranykorona,
                        francia és belga aranyfrank, balkáni arany, eleinte kis zacskókban, aztán
                        takarékkönyvben, majd boltban, házban, bérletben elrejtve, most az egész
                        Péterffy-féle uradalomnak (Roth és Társa cég most a tulajdonos) övé a
                        bérlete s nyolcszáz hold már a Hartmann-birtok nevet viseli... de ez Magdát
                        sohasem érdekelte.</p>
					<p>Anyja ezelőtt tíz évvel halt meg. Egy kicsit megsiratta, aztán elfelejtette.
                        Tízéves korában már úgysem jelentett többet a számára, akár a ház öreg
                        mindenes cselédje, Kádi néni, aki a faluban a bábaasszonyi teendőket is
                        elvégezte. Most már nem is emlékszik arra az egyszerű, parasztos külsejű,
                        kövérkés, tipegő asszonyságra, aki mindig dolgozott, mindig veszekedett,
                        mindig sírdogált és mindig csodálatosakat álmodott. Különösen Magda
                        leányáról álmodott, aki a család szemefénye, diadala, de rettegett zsarnoka
                        is volt. Akiről legendák is keringtek, hogy négyéves korában magától
                        megtanult olvasni, ötéves korában, folyékonyan írt, hatéves korában a
                        mindszenti pap vastag és titokzatos könyveiből egész oldalakat elmondott
                        betűszerint, pedig némelyik németül, latinul és görögül volt írva.
                        Csodagyerek volt és nyolcéves korában kijelentette, hogy Pestre megy,
                        gimnáziumot tanul, mert Mindszenten meghal unalmában. Édesanyja
                        kétségbeesett. Nem engedi a leányát Pestre, mert ott... de nem szerette
                        továbbmondani. Akkor még nem tudta, miért féltik annyira Pesttől, csak
                        később jött rá, hogy az egyik nénje Pesten volt intézetben, de éjszakánként
                        kiszökött az egyik tanárjához, az éjjeli látogatásokból botrány lett s
                        Matildot kizárták az intézetből. Matildnak hívják ezt a nővérét, Matild
                        köztük a legidősebb, most Bécsben él, elvette egy terménykereskedő, de
                        háromszoros hozományt követelt a multja miatt. Most minden Hartmann-lány
                        között ő a legboldogabb és leggazdagabb. A családi kellemetlenség akkor még
                        egészen friss keletű volt s szegény édesanyja hallani sem akart semmiféle
                        pesti intézetről.</p>
					<p>Magda ezt is elmondta Péterkének.</p>
					<p>Péterke megértő és fölényes arcot vágott Matild esetéhez, de titokban kissé
                        szorongott a szíve. Évára gondolt, aki nagyon sokat van együtt Pokorny
                        Elemér egyetemi adjunktussal.</p>
					<p>- Hát nem vittek Pestre, hanem Svájcba. Svájc az más, ott derék és istenfélő
                        népek laknak s ott elhelyeztek egy kis kolónián, amelyet vallásos zsidók
                        alapítottak. Később az intézet körül különös eretnekség alakult ki titokban:
                        Krisztushívő zsidók szektája, valamiféle ebionita szövetkezet. Tudod,
                        Péterke, kik voltak az ebioniták?</p>
					<p>Péterke arca vérvörös lett; nem tudta, pedig ő írta a Tizenegyedik
                        Parancsolatot.</p>
					<p>- Krisztus idejében úgy hívták a kommunistákat.</p>
					<p>- Nem tudtam.</p>
					<p>- Az apám sem tudta, hogy azok Krisztushívő zsidók, csak annyit látott, hogy
                        derék, vallásos emberek és a kolóniájuk valóságos paradicsom. Én is boldog
                        voltam. Kilencéves létemre én voltam a német prófétának, a kolónia fejének
                        legtehetségesebb tanítványa.</p>
					<p>- Nem csodálom - gondolta Péter és bámulattal nézett föl a lányra, aki két
                        fejjel magasabb volt, mint ő.</p>
					<p>- A próféta mindenhez értett, amire az embernek szüksége volt; földet
                        művelni, kendert sodorni, fonalat készíteni, szövetet szőni, fúrni,
                        faragni, villamosberendezést csinálni, gépeket, kocsiszerszámot javítani.
                        Valóságos ezermester volt. Péter, idehallgatsz?</p>
					<p>- Ó!</p>
					<p>- És esténként szép beszédeket tartott. Hirdette, hogy az ember mindent maga
                        készítsen, amire szüksége van. Mert - azt mondta - a világban az áruk
                        előállításához sok rossz gondolat és profitéhség fűződik. És én olyankor
                        szegény apámra gondoltam, aki a profitért egész életét feláldozza. Ó, milyen
                        haszontalan és hiú erőlködés! Pedig csak egy, ami szükséges.</p>
					<p>- Mi? - kérdezte ijedten Péterke, de rettenetesen megbánta, mert az m betűt
                        csak a legnagyobb dadogással tudta ajkán kipréselni.</p>
					<p>- A szociális boldogság - mondta a szép, ferdeszemű, szélescsipejű lány
                        elragadtatással. - És ezt hiába keresem Magyarországban.</p>
					<p>- Te gazdag vagy...</p>
					<p>- Undorodom a gazdagságtól.</p>
					<p>Péterke Barnabásra gondolt. Szegény Barnabás bácsi naponta tizenkét órát
                        dolgozik, hogy el tudja tartani Susannet és Nikolettát.</p>
					<p>- Egész szívem az elnyomott munkásságé. Ők az én családom, az apámat, az
                        anyámat, a testvéreimet közülök választom, az övék vagyok és irtózom attól a
                        gondolattól, hogy apám egyszer majd férjhez akar erőszakolni valami
                        monoklis, nyálas, pénzéhes vezérigazgatóhoz vagy bőrkabátos zsidó
                        földesúrfihoz. A szerelmemet is csak szenvedőnek, megalázottnak és
                        megsebzett szívű proletártestvéremnek adom, ha arra egyáltalán valaha kedvet
                        érzek.</p>
					<p>Péterke elszomorodott. Ő azt hitte, hogy a húszéves lányok mindent a
                        szerelmen keresztül néznek; vagy legalább is Magda.</p>
					<p>- Undorodom a szerelemtől... - toppantott Magda, - de nem mondom, hogy
                        nincsenek testi vágyaim.</p>
					<p>Péterkének felcsillant a szeme. Talán mégis... De Magda tovább mesélt.</p>
					<p>- Három évig voltam ott a Krisztushívő zsidók kolóniáján, apám végre
                        megtudott valamit a német próféta tanításairól és erőszakkal hazavitt
                        Mindszentre. Fogcsikorgatva engedelmeskedtem, két évig otthon loptam a
                        napot, de amikor láttam, hogy a környékbeli dzsentri milyen ostoba, duhaj,
                        antiszociális és brutális életet él, s láttam, hogy az apám hogy fosztja ki
                        a környék lakosságát, hogy gyüjti a pénzt, hogy uzsoráskodik a klienseivel,
                        meggyűlöltem a dzsentrit és az apámat.</p>
					<p>- Szent Isten! - szisszent fel Péterke és a maga apjára gondolt, aki most
                        élőhalott gyanánt sínylődik a múzeumuccai betegszobában.</p>
					<p>- Szomorú, sötét igazság, de bevallom, így van. És ennek le is vontam a
                        konzekvenciáját. Függetlenítettem magamat apámtól, a családi háztól,
                        rokonaimtól, vallásomtól, őseimtől... Áron nemzetségéből származunk,
                        képzeld, Péterke, az apám borzasztóan büszke erre a tisztességre.</p>
					<p>Péterke Gyula bácsira gondolt, a fekete aktatáskára és az úriemberekre és
                        gúnyosan mosolygott.</p>
					<p>- Tizenötéves koromban már olvastam és megértettem a Kapitalt... amit kevés
                        elvtársam mondhat el magáról és 1914-ben megszöktem hazulról.</p>
					<p>- Én nem merek megszökni - gondolta Péterke - valószínűleg gyáva kutya
                        vagyok.</p>
					<p>- Biebersteinbe szöktem és ott beiratkoztam dr. Sietz intézetébe, a Deutsches
                        Landerziehungs-Heimba. Természettudományokat és matematikát tanultam ott.
                        Amikor a háború kitört, apám megint hazavitt Mindszentre. Ott láttam, hogy
                        mit szenved a falu a háború miatt. A paraszt odaadta vérét az
                        ezredparancsnoknak, lovát és szekerét a trénnek, búzáját és burgonyáját,
                        ökrét és disznaját az intendaturának, feleségét az orosz foglyoknak, éjjelét
                        és nappalát, erejét és verejtékét a földesurának, apám pedig ezalatt
                        kicsalta tőlük utolsó aranyaikat. No, hát én beálltam önkéntes ápolónőnek,
                        mert a kórházat is meg akartam gyűlölni, amelyben a parasztnak ezek után
                        végre szétfűrészelték a koponyáját...</p>
					<p>Péterke Ákosra, a géplábú Péterffyre, a szép Máriára, majd a katonaorvosokra
                        és a sebesült tisztekre gondolt és féltékeny lett.</p>
					<p>- Hány éves voltál akkor?</p>
					<p>- Tizenhat. De erős és bátor voltam.</p>
					<p>Vajjon mire érti ezt ez a szélesvállú, tagbaszakadt lány? Erős és bátor. A
                        Pantheon-kávéházban azt mondják, hogy még szűz. Ezt azokra a lányokra
                        szokták mondani, akikről alaposan feltehető az ellenkezője. Péter furcsa,
                        fájdalmas izgatottságot érzett.</p>
					<p>- Egy év mulva otthagytam a kórházat, újra elszöktem hazulról.</p>
					<p>- Nem szűz - gondolta Péter - azért szökött el.</p>
					<p>- Ausztriában letettem az érettségit...</p>
					<p>Péterke felszisszent. Tizenhét éves volt, s már letette az érettségit...
                        Évike is akkor tette le az érettségit.</p>
					<p>- Aztán kimentem Zürichbe. A műegyetem építészeti osztályára iratkoztam be, a
                        második félévben átléptem a matematikai-fizikai fakultásra, sok érdekes
                        emberrel ismerkedtem meg, a háború száműzöttjeivel, orosz emigránsokkal, a
                        világ minden részéből összesereglett szocialistákkal...</p>
					<p>- Nem szűz - ijesztgette magát Péterke. Tizenhétéves volt és mindenféle
                        emberrel összeismerkedett... - Mikor jöttél haza? - kérdezte hangosan.</p>
					<p>- Tavaly szeptemberben.</p>
					<p>- Hány éves vagy most?</p>
					<p>- Húsz.</p>
					<p>- Nem szűz, nem szűz - zakatolta Péterke szíve és meredt szemmel bámulta
                        Magda erős csípőjét és asszonyos mellét.</p>
					<p>- Most itt vagyok, gyorsírástanárnő a fővárosnál, mert magam akarom
                        megkeresni a kenyeremet.</p>
					<p>- Nem szűz, nem szűz, maga akarja megkeresni a kenyerét, az apja biztosan
                        kitagadta - kínlódott Péterke és hangosan hozzátette: - És éjjel is fogadsz
                        vendéget?</p>
					<p>Magda megbotránkozva mérte végig a gyámoltalan fiút.</p>
					<p>- Hát te írtad a Tizenegyedik Parancsolatot?</p>
					<p>Péter elpirult. A Tizenegyedik Parancsolat című versben csakugyan ő írta meg
                        az új, szabad, emberfeletti ember hitvallását.</p>
					<p>- Jó, hát felmegyek.</p>
					<p>De aztán eszébejutott az ikernővére. Istenem, ha Éva most ugyanezt
                        cselekedné! Ellankadt. Olyan izgalom ragadta el, hogy nem bírt magával.
                        Évike! Évike! Magda egészen a vállához símult és csípőjét minden lépésnél az
                        övéhez súrolta.</p>
					<p>- Te és én, most úgy festünk így együtt, mint József és Putifárné. Mondd,
                        ismered te a bibliát?</p>
					<p>- Nem - vallotta meg őszintén Péter.</p>
					<p>- Én nagyon. Így mondja a biblia: Putifár mindenét, amije van, József kezére
                        bízta és Józsefnek semmire sem vala gondja mellette, hanemha az ételre,
                        amelyet megeszik vala.</p>
					<p>- Mit akarsz ezzel mondani?</p>
					<p>- Azt, hogy az én vagyonom kettőnknek is elegendő volna.</p>
					<p>Péter megrettent.</p>
					<p>- Nem akarok megházasodni.</p>
					<p>A leány felkacagott.</p>
					<p>- Oh, édes kis csacsim. Hát mit gondolsz, én, én, az új asszony, a szabad és
                        fölényes ember, be tudnám hajtani a fejem a házasság rozsdás igájába? Én?
                        Én? - nevetett Magda és össze-vissza csókolta ott az uccán Péter vérvörösben
                        lángoló arcát.</p>
					<p>- Hát akkor? - hebegte a fiú.</p>
					<p>Magda tovább idézte a bibliát.</p>
					<p>- Hát József széptermetű és széparcú vala. És lőn, hogy Putifár felesége
                        Józsefre veti szemét és mondá: szeress engem.</p>
					<p>Péter megborzongott. A leány nagyon szép volt, a vágy szélrohama elkapta az ő
                        lelkét is és majdnem elájult az izgalomtól. A leány pedig édes nevetéssel
                        folytatta.</p>
					<p>- Mondd, Péterkém, te is a kezemben hagynád köntösödet?</p>
					<p>Péter már a kapu előtt állt.</p>
					<p>- No, csengethetek? - kérdezte a leány.</p>
					<p>Ebben a pillanatban Péter észrevette, hogy feléjük fiatal hölgy és délceg,
                        elegáns úr közeledik. Riadt tekintetet vetett a feltünő pár felé. Mintha
                        azok is meghökkentek volna. Péter megragadta Magda kezét, amely már a
                        csengő felé nyúlt és szemét összehúzva, a közeledő pár felé figyelt.
                        Egyszerre csak úgy érezte, mintha valami irtózatosan nehéz tárgy zuhant
                        volna a tarkójára. Igen. Ő az. Már a járásáról is gyanította. A fekete
                        kabátja és a piros kalapja van rajta. Magasszárú, antilopbetétes lakkcipő,
                        ilyen kicsi lába csak neki van... ilyen vékony bokájuk nincs a pesti
                        nőknek... és csakugyan, igen... Évike az.</p>
					<p>- Nem megyek magához - súgta Magda fülébe. - Dolgom van. Sietek. Jó
                        éjszakát... Majd holnap elmondom.</p>
					<p>Eliramodott a Kossuth Lajos ucca felé s bedugta a fülét, hogy ne hallja Magda
                        kacagását. Elbujt egy kiugró pillér mögött és leskelődött. Éva egy idegen
                        férfiúval! Éva is, Magda is? Hát nem szörnyű tragédia ez? Évike és
                        Magda!</p>
					<p>Aztán hirtelen határozott. Egész mellével, szélesen, gőgösen, mint egy
                        fenyegető kerub, odaállt az ucca sarkára és elállotta a közeledők útját. Úgy
                        érezte, hogy lángpallost tart a kezében és Évike kővé válik rémületében, ha
                        az ő Medúza-arcát megpillantja. Nem is bánta volna, ha ez megtörténik.
                        Legalább Éva sohasem jut oda, ahova Magda és a száz és ezer Magda el fog
                        jutni egész bizonyosan.</p>
					<p>De Éva nem vált sóbálvánnyá. Minden meglepődés nélkül köszöntötte Pétert és
                        még ő volt az, aki leckéztetett.</p>
					<p>- Hol jársz ilyenkor, Péter?</p>
					<p>Péter felkapta a fejét.</p>
					<p>- Ezt én kérdezhetném tőled.</p>
					<p>Éva nevetett.</p>
					<p>- Estélyen voltam. Nini, maguk még nem ismerik egymást? Péter, testvérem,
                        Pokorny Elemér egyetemi magántanár, a Molnár-klinika első adjunktusa.</p>
					<p>- Szervusz.</p>
					<p>- Jó estét - köszönt fanyarul Péter és futólag végigmérte a tanársegédet.
                        Szép volt ez az ember és komoly, becsületes, imponáló nyugalommal lépkedett
                        Éva mellett.</p>
					<p>- Péter, gyere haza - kérlelte Éva.</p>
					<p>- Nem. Még nem vagyok álmos. Meg dolgom is van még.</p>
					<p>Éva szomorúan csóválta a fejét:</p>
					<p>- Anyuka aggódik érted.</p>
					<p>- És érted? - kérdezte a fiú és érezte, hogy most mindjárt dadogni kezd és ez
                        módfelett felbőszítette.</p>
					<p>- Rólam tudja, hogy jó helyen voltam és jó kezekben vagyok. De te
                        titokzatosan élsz és...</p>
					<p>Péter rettenetesen dadogni kezdett.</p>
					<p>- Ezt talán hagyjuk most... Jó éjszakát.</p>
					<p>Félszegül, tele keserűséggel otthagyta Évát a tanársegéd társaságában, éjfél
                        után egy órakor Pesten, a Kossuth Lajos ucca éjjeli csőcseléke között.</p>
				</div>
				<div type="chapter">
					<head>II.</head>
					<p>Péter alig tudta összeszedni a gondolatait. Mi ez? Évike is Magda sorsára
                        jutott? Nem lehet. Az ő édes, okos, gyengéd, finom nővérkéje úgy él, mint
                        ahogy a többi főiskolát járó komoly úrileány; egész nap tanul, ápolja a
                        beteg édesapját, kicsit zongorázik, hímez, varr, újra előveszi a könyveit,
                        színházba megy vagy esetleg társaságba, úri családokhoz, egyedül, éjfélig s
                        akkor valaki hazakíséri. Egyedül. Nos és ha egyedül? Hát a tizenkilencéves
                        leány, ha egyedül van, okvetlen martaléka lesz az alkalomnak? Mi? Hát a fiúk
                        egyedül járhatnak, a lányok, akik két tanévvel megelőzték, akik jelesen
                        tették el az érettségit, akik kitünően kollokváltak az anatómiából, azok nem
                        tehetik ki a lábukat egyedül a házból? De igen. De igen. Csakhogy... ő is
                        most kísért haza egy független és kenyérkereső leányt, akit Magdának hívnak
                        és aki Putifárnéról idézett neki a bibliából.</p>
					<p>- Eh, mi közöm hozzá - legyintett elkeseredetten - jobb volna, ha kitalálnám,
                        mit kell cselekednem: Sto gyelaty, sto gyelaty? - ismételgette magában az
                        orosz szavakat, amelyeket Magdától tanult. - Mit kell tennem, hogy
                        boldoguljak? - erőltette égő, kábult, elkínzott agyát és megindult a Rákóczi
                        út felé.</p>
					<p>Belenyúlt a zsebébe. Néhány pénzdarabot talált verskéziratok, levelek,
                        kivágott ujságcikkek, névjegyek között. Ahá, még meg lehet inni egy feketét
                        a Pantheonban! Ha ugyan elég a pénz. Megolvasta. Futja. De kapupénzre már
                        nem marad, ha bemegy a kávéházba.</p>
					<p>Dühre gerjedt. Őrjítő ez a pénztelenség. Barnabást már két nap óta nem látta,
                        úgylátszik, az öreg valami nagyobb munkán dolgozik és ki sem mozdul a
                        házból. Ő pedig nem keresi fel. Gyűlöli azt a francia asszonyt, akit
                        Barnabás Lyonból magával hozott. Az a pirosszájú, félig mindig meztelen,
                        kacér és sovány kis némber folyton pénzért gyötri szegény Barnabást. És
                        Barnabás dolgozik, mint az igavonó barom. És még ő is, szégyen, gyalázat,
                        még ő is Barnabás nyakán élősködik; jóformán abból él, amit az öregtől
                        pumpol. Pfuj. Undorító. Egyáltalán undorító ez az egész élet.</p>
					<p>A körút sarkán egy élelmiszerbolt előtt már kezdtek sorbaállni az emberek. A
                        villamosóra félkettőt mutatott. Az üzletet csak reggel nyolckor nyitják.</p>
					<p>- Holnap cukorosztás lesz - mondta egy éjjeli alak a szomszédjának.</p>
					<p>- Bolondok vagyunk, hogy nem törjük fel a boltot.</p>
					<p>- De ott áll a rendőr.</p>
					<p>- Leszúrni a kutyát - röhögött egy sebhelyes katona. - Moszkvában már
                        végeztek volna vele.</p>
					<p>A bolt előtt is türelmetlenek voltak a sorakozók. Polgárok és katonák, nők és
                        férfiak hangos szóval szidták a kormányt. Cselédlányok fiatal suhancokkal
                        enyelegtek. Katonák meneteltek az uccán, valami készültség ment valahová,
                        ahol lázonganak. Éjjeli rikkancsok száguldoztak ujságjaikkal és Péter a fal
                        mellé húzódott, mert szédült a zajtól, a sürgés-forgás kavargó és mégis egy
                        helyben gyűrűző örvényében.</p>
					<p>Ahogy kiért a körútra, egy nagy lap szerkesztősége előtt munkásokból, ifjú
                        diákokból, szabadságos és rokkant katonákból, lézengő semmittevőkből és
                        uccai lányokból álló hatalmas tömeg sodrába került. A szerkesztőség
                        ablakából reflektorok vetítették lángoló betűiket az átellenes ház falára:
                        Belgrád felé közeledik az ellenség... A kormány lemondása... Nagy bessz a
                        tőzsdén... A külügyminiszter megbukott... Lázadó ezred... Áttörték a
                        Hindenburg-vonalat...</p>
					<p>Rendőrök jöttek és távozásra szólították fel a tömeget.</p>
					<p>- Menjen a harctérre! - ordított a lovasfelügyelőre egy falábú rokkant.</p>
					<p>- Le a kormánnyal! Éljen a béke!</p>
					<p>- Éljen az általános választói jog!</p>
					<p>- Adják ki a lisztadagokat!</p>
					<p>A rendőrök eszmecserébe bocsátkoztak a tüntetőkkel és a felügyelő kínosan
                        harapdálta az ajkát. Egyik legényét beküldte a sarki kávéházba, hogy
                        telefónon utasítást kérjen a főkapitánytól.</p>
					<p>A tömeg nem mozdult. Egy ujságíró gúnyosan vigyorgott a szerkesztőség
                        ablakában. Egyszerre éles sivítás hasította keresztül a ritka, fülledt,
                        rosszszagú esti levegőt. Mentők szállítottak egy öngyilkost. A tömeg
                        mogorván, kiváncsian, de részvét nélkül nyitott neki utat. Mindenki várt
                        valamit, de semmi sem történt. Mintha elgondolkoztak volna az emberek. A
                        leányok a katonákat csábították, néhányan betértek az étkezőbe. A tömeg
                        elkezdett unatkozni. Mindenki a szomszédját nézte: mit kell ilyenkor
                        csinálni? Négy évig moccanni sem volt szabad, elfelejtették azt a
                        mozdulatot, amellyel fel lehet ébreszteni az ucca dühét. Még nem volt
                        vezérük. Lassanként maguktól elténferegtek. Tíz perc mulva elnyelte őket a
                        mellékuccák sötétje. Nem maradt ott más, mint a sortálló asszonyok, akik már
                        most elhelyezkedtek, hogy kora reggel elsők legyenek a tejesbolt
                        nyitásánál.</p>
					<p>Péter ujságot vett az egyik rikkancstól és a villanyóra alatt elolvasta a
                        szenzációs címeket. Az Országház téren népgyűlés volt. Csata a Lánchídnál.
                        Csendőrök és rendőrök sortűzzel kergették szét a tüntetést - két halott és
                        hetven sebesült.</p>
					<p>Péter összerezzent. Mindebből nem látott semmit, nem vett részt semmiben,
                        egész nap aludt, este tizenegy óráig Magda fejtegetéseit hallgatta a
                        bolsevizmusról és a szabadszerelemről, azóta pedig azon töri a fejét, hogy -
                        sto gyelaty - mit kellene cselekednie? És ime, a többiek már cselekszenek
                        is.</p>
					<p>Aztán a háborús rovatot futotta át. A központi hatalmak békét kérnek. Az
                        olasz fronton több ezred megadta magát, a Brenta és a Piave között
                        eszeveszett pánik. Ludendorff lemondott, a németek hátrálnak, az osztrák és
                        magyar hadiflottát átadták a délszláv Nemzeti Tanácsnak.</p>
					<p>Péter először Istvánra gondolt. Önkéntelen a halottakért való imádságra
                        rezdült vértelen, keskeny gyerekajka: a megholt hívek lelkei Isten
                        irgalmából békességben nyugodjanak és az örök világosság fényeskedjék nekik.
                        Aztán elszégyelte magát. Most nem sírni és imádkozni kell, hanem
                        cselekedni.</p>
					<p>Az uccán nőttön-nőtt a tömeg. A lánchídi csatáról beszéltek, akasztófáról és
                        forradalomról.</p>
					<p>Valaki azt kiáltotta, hogy a magyar ezredeket a határokra kellene vetni, hogy
                        megvédelmezzék a haza földjét... Lehurrogták.</p>
					<p>- Elég volt a vérontásból!</p>
					<p>- Nincs olyan bamba nép, mint a magyar - ordított valaki egy süket ember
                        fülébe - azt sem tudja, miért, csak megy a vágóhídra.</p>
					<p>A süket tiltakozott.</p>
					<p>- Kitartás a végső győzelemig!</p>
					<p>A másik felpattant.</p>
					<p>- Maga meg hallgasson, vén hülye. Vagy maga azt szeretné, hogy örökké
                        tartson? Mi? Kórházi élelmező maga, vagy vezérigazgató? Vigyázzon, ha nem
                        akar ott lógni azon a lámpavason.</p>
					<p>A süket ember ijedten elosont. A sortállók káromkodtak.</p>
					<p>- Az ember megdöglik éhen.</p>
					<p>- Majd jön a kommunizmus.</p>
					<p>- Bár itt volna már. A Lánchídnál halomra gyilkolják a szegény magyar
                        népet.</p>
					<p>- Kik?</p>
					<p>- A bosnyák bakák.</p>
					<p>Káromkodtak. Aztán arról beszéltek, hogy minden bajnak a király az oka, akit
                        Debrecenben még most is Gotterhalteval fogadnak, meg a mágnások, akik
                        évszázadok óta Bécs lakájai.</p>
					<p>- No, de Károlyi az más, - kiáltott fel egy inasgyerek.</p>
					<p>- Majd meglátjuk. Ha elcsapja a királyt, akkor a mi emberünk.</p>
					<p>- És ha kenyeret ad a szegénységnek.</p>
					<p>Péter elkeveredett a részegek, sortállók, rokkant katonák, uccalányok,
                        rikkancsok és éhes őgyelgők között, akik egy fényes, hatalmas, függönyös
                        autót naranccsal és sült krumplival megdobáltak. A tömeg vakmerő és
                        kétségbeesett volt; senki sem félt a rendőrtől és a Mannlicherektől, csak az
                        éhségtől és a közelgő téltől. Az uccákon tombolt a nyomor s a züllött
                        korhelykedés. A fiakerkocsik belsejében részeg szerelmespárok ittak s
                        rikoltoztak.</p>
					<p>Péter körülnézett, a Pantheon-kávéház ablakai sötéten ásítottak bele az
                        éjszakába.</p>
					<p>Hova menjen? Haza? Nem. A Péterffy-penzióba többé nem teszi a lábát. Ott
                        idegen emberek laknak, neki idegenek, mert ő fél tőlük, és ők megvetik őt.
                        Pedig hogy szeretné, ha szabad volna szeretnie őket! Mert a szíve reszket
                        valamennyiükért és mindegyiket úgy félti a háborútól! Édesapja élőhalott,
                        anyja mártir, bátyja most valahol a Piavenál küzd, ha ugyan már ott nem
                        fekszik valahol egy szakadék mélyén, égrefordult szemmel, feloszlóban a
                        fiatal, szép teste. Évike éjjel egyedül jár... úgylátszik Mária, a szép
                        Mária sorsa is ez. És a többiek? Irtózatos ez! Valóságos lassú rothadás,
                        amelynek züllés és döghalál lesz a vége, hacsak meg nem váltja a világot
                        valami csoda, amely az áldozati bárányokat kiragadja a háborús fenevad
                        karmaiból és visszatereli véres aklaikba. Vagy a régi világ már nem jöhet
                        vissza? Jó. Hát legyen egyenlőség a nyomorban, a szenvedésben és a
                        verejtékben. Mindegy, mi történik, de ez így nem mehet tovább, valaminek
                        történnie kell, az égnek kell lerogyni a földre, vagy az emberiséget kell
                        felemelni erről a véres, sáros, bűnös, terméketlen és dögleletes földről az
                        égig... írjuk kőtáblára a Tizenegyedik Parancsolatot... meg kell rázni a
                        világ négy sarkát, mert magától nem tud feltápászkodni... véget kell vetni a
                        háborúnak, mert magától nem tud véget érni, igen, jöjjön a forradalom,
                        jöjjön Lenin, vagy egy tábornok, vagy egy káplár, aki hazaparancsolja a
                        katonákat és ekéhez állítja a parasztot, géphez a munkást, gyerekhez az
                        anyát, felesége mellé a férjet... vagy düljön össze az egész világ,
                        dögöljünk meg valamennyien.</p>
					<p>Éhséget érzett. Egy darab sült krumplinál egyebet nem tudott volna venni a
                        pénzéből. De ha pénze volna, akkor sem kapna ebben a lerongyolódott,
                        nyomorult éjszakában semmit. Dühösen odébb állt. Holnap felkeresi Barnabást
                        és kölcsönt kér tőle. Céltalanul ténfergett az uccán.</p>
					<p>Újra tépelődni kezdett. Megállapította, hogy az ő világa és a körülötte
                        nyüzsgő, gomolygó, éhező, szenvedő, mulató, szerető és veszekedő világ
                        között tragikus ellentétek vannak. És észrevette, hogy minden embernek
                        megvan a maga külön világa és nincs hatalom, amely őket egymással ki tudná
                        egyeztetni. A gazdagság ellensége a szegénységnek, a szerelem a hűségnek, a
                        gyermek az anyának, a tudás a hitnek, a boldogság a nyugalomnak és minden
                        életöröm csak egy bizonyos mennyiségű fájdalom kiváltása árán szerezhető
                        meg.</p>
					<p>Miért van ez így? - kérdezte elképedve.</p>
					<p>Érezte, hogy agya tele van okos, elfogulatlan és tiszta meggyőződéssel, lelke
                        meleg, bölcs, megértő és megbocsátó szeretettel s hevesen dobogó szíve
                        csodálatos forró szerelemmel sóvárog a kielégülésre.</p>
					<p>- Nincs benned semmi rossz - súgta neki a lelkiismerete, - nincs irígység,
                        bosszúvágy, kapzsiság, elfogultság, gőg és türelmetlenség. Te írtad a
                        Tizenegyedik Parancsolatot. Minden embert megértesz és szeretsz; szeretnéd
                        az egész világot boldoggá tenni és hej, csak terhe vagy magadnak, a
                        családodnak, az emberiségnek és meg sem tudsz moccanni, mert felesleges
                        ember vagy és éppen úgy képtelen vagy jóra, mint bűnre.</p>
					<p>Körülnézett, keresett valakit, akinek hasznára lehet. Meglátott egy féllábú
                        katonát, odament hozzá és odaadta az egyik cigarettáját, a katona szomszédja
                        is kért, annak is adott, a harmadiknak már nem futotta s az gonosz,
                        gyanakvó és gúnyos arcot fintorított feléje. Szóbaállott a munkásokkal és
                        bíztatta őket, hogy dolgozzanak s legyenek józanok és erkölcsösek. A
                        munkások kinevették, mert eszelősnek nézték. Éjjeli dorbézolásból hazatérő
                        nőkhöz csatlakozott s a szerelem szépségéről mondott nekik frázisokat. Azok
                        pénzt kértek tőle. Akkor elszégyelte magát. Így nem lehet boldoggá tenni az
                        emberiséget. A próféták ideje lejárt. Hiába kereste, hol kezdhetné el a
                        beavatkozást a maga és mások életébe. Hiszen oly befejezett, kész és
                        megrögzötten szilárd az élet! Az emberek minden talpalatnyi helyet
                        elfoglaltak. Minden ideának vannak erős, lelkes, hatalmas szavú apostolai,
                        minden erénynek és minden bűnnek megvannak a papjai, minden értéknek van
                        gazdája, minden templomnak istene, minden asszonynak szeretője, minden
                        szeretőnek vetélytársa s mindenki jobban ért az élethez mint ő, szegény
                        Péter, igaz és felesleges mártírja a saját tehetetlen fantáziájának.</p>
					<p>- Igaz - töprengett, - hogy minden rosszul van úgy, ahogy van. De az emberek
                        csökönyösen ragaszkodnak ahhoz, hogy így legyen. Bizonyos, hogy minden tíz
                        gondtalan és élvező emberre százezer nyomorgó, megalázott és szenvedő
                        szerencsétlen pária jut. Ezen a világon semmi sem segít, mint egy nagy
                        felfordulás. Katasztrófa, amely megrázza, összekeveri, fajsúly szerint újra
                        kiválogatja és a maga helyére szórja az embereket, mint a rosta a
                        gabonaszemeket. A világfelfordulás segít csak! - sóhajtott Péter
                        kétségbeesve és ezalatt a saját külön világára gondolt, amely már-már
                        összeomlott.</p>
					<p>Felnézett a körút sarkán levő szálloda ablaksoraira. Kivilágított ablakok!
                        Barnabás bácsi, Bolygó Hollandi, hajólámpások - vagy forradalmárok? Azok,
                        úgylátszik, tudják, hogy mit kell cselekedniük. Ő nem. Ő maga csak ténfereg
                        és nyafog, mert piszkos, éhes, bágyadt és ájuldozik az éhségtől.
                        Megtapogatta a zsebét, nem volt benne semmi. Az éjjel kilopták belőle
                        verseit, könyveit és hitvány kis garasait is.</p>
					<p>Borzasztóan megfájult a szíve. Hát jól elbántak vele az ő testvérei, a
                        megalázottak és sebzettlelkűek, a háború mártírjai, a szenvedők, akik előtt
                        Baszkolnyikov-Péterffy Péterke térdreborult és akiket szíve vérével is meg
                        akart váltani! Hát a kapu alatt is csak úgy megy, mint a csatatéren, a
                        bankok tanácstermeiben, a pénz, a gép, a spekuláció, a politikai
                        érvényesülés, a szerelmi vetélkedés, a létért, az asszonyért való küzdelem
                        porondján: a ténfergő beteg, gyenge embert meglopják és kifosztják az erősek
                        és fürgék?</p>
					<p>Hát érdemes élni?</p>
					<p>Péter elvánszorgott a Pantheon-kávéház felé. Hátha ott találja Barnabást, aki
                        megreggelizteti.</p>
					<p>Ott volt. Péter leroskadt melléje egy székre. Barnabás végignézett rajta.</p>
					<p>- Úgy látom, kutyául megviselt az élet.</p>
					<p>- Végem van - nyögte Péter keservesen. - Utálom magamat.</p>
					<p>Barnabás kávét rendelt neki. Ronda barna lé volt ez, fekete kenyérrel és
                        szacharínnal, de Péter mohón nyelte. Kettőt egymásután. Megivott rá egy
                        félliter vizet. Aztán sírva fakadt.</p>
					<p>- Mondja meg, kedves Barna bácsi, mit kell cselekednem?</p>
					<p>- Eredj haza! Békülj ki az édesanyáddal. Meghasad érted a szegény asszony
                        szíve.</p>
					<p>- Hazamegyek, Barnabás bácsi, de mondja meg, mit csináljak otthon? Készüljek
                        az érettségire?</p>
					<p>- Ostobaság, iratkozzál be a technológiára.</p>
					<p>- Igen - remegte a fiú engedelmesen és megalázkodva. - Beiratkozom.</p>
					<p>- Technikát tanulj. A technikai tudományoké a jövő. Én is felhagyok minden
                        irodalmi dőreséggel. Úgy látom, hamarosan vége lesz a háborúnak. Azt hiszem,
                        elpusztult vagy tízmillió ember. De legfőbb ideje volt, hogy tízmillió
                        felesleges embertől megszabaduljunk.</p>
					<p>- Fe-fe-felesleges ember? - ijedezett Péterke és arra gondolt, hogy eddig azt
                        hitte, csak egyetlen felesleges ember van a világon.</p>
					<p>- Túltermelés volt mindenben. Emberekben, állatokban, iparcikkekben,
                        irodalomban, kereskedelemben. És - jegyezd meg magadnak, - legnagyobb volt
                        a túltermelés a felesleges dolgokban. Nagyon kellett már ez a háború, és jó
                        volt, hogy volt: elpusztította a felesleget. Az emberiség már nem tudott
                        lélegzetet venni, úgy nyomta a tüdejét a sok felesleges eszme, felesleges
                        babona, felesleges ringy-rongy, felesleges felesleg, amihez nem volt szíve
                        hozzányúlni, megsemmisíteni, kiirtani. Szükség volt, hogy lesöpörjék Európa
                        asztaláról azt a sok felesleges lim-lomot. Szükség volt, hogy aztán neki
                        lehessen esni a munkának, amely új világot teremt a régi rothadt pocsolya
                        helyén. Johann, kérek tíz darab Memphist.</p>
					<p>- Hogy tetszik ezt érteni?...</p>
					<p>- Figyelj ide. Az emberek egy része ma a föld alatt görnyed, hogy szenet
                        bányásszon. Másik része a petróleumkutak mellett verejtékezik. Nyersolaj,
                        ólombánya, sóbánya, szénbánya, vasbánya, rézbánya - ez mind rosszabb a
                        háborúnál. És felesleges. Az emberi butaság eddig csak a szenet, petróleumot
                        és - na, legfeljebb a víz erejét tudta kihasználni, hogy energiaforrást
                        merítsen belülről. De kicsit szédülök, nem gondolod, hogy ez
                        nikotinmérgezés?</p>
					<p>- Jaj...</p>
					<p>- Hát mindenki tudja, hogy ez ostobaság. De azért csak így csinálták tovább,
                        mert, nem akarták rombadönteni a nyersolaj, szénbánya és vizienergia körül
                        kialakult kapitalista vállalatokat. Féltették a nagytőkéseket és a
                        munkásokat. Féltették a takácsokat, hogy a szövőgép megöli őket. Most sutba
                        dobják ezt a szentimentalizmust. A háborúban elesett és hősi halált halt a
                        szentimentalizmus. Ezért kellett a háború.</p>
					<p>- Komolyan tetszik mondani? - dadogta Péter.</p>
					<p>- A legkomolyabban. És kész tervem is van, hogy a felesleges fáradalmaktól
                        megváltsam az emberiséget. Figyelj ide. Az energia - akár víz, akár szén
                        szolgáltatja - végeredményben a napból származik. Hiszen a szén nem más,
                        mint a nap felraktározott ősi erőtartaléka, a vizierő pedig onnan származik,
                        hogy a nap felszívja az óceánok vizét és lerakja a hegycsúcsokon. Én pedig
                        ki fogom mutatni, hogy ezeket az energiákat közvetlenül a napból és
                        időjárásból és a föld mélyében található hőből is ki lehet és csak ezekből
                        érdemes kitermelni. Johann, egy feketét!</p>
					<p>Péterke ámulva hallgatta. Hát olyan ember is van, aki most a napból
                        közvetlenül kitermelhető energián töri a fejét?</p>
					<p>Barnabás felállt, de meg kellett kapaszkodnia a márványasztalba, olyan erős
                        szédülési roham fogta el.</p>
					<p>Péter ijedten kapott a nagy, fekete, dörgőhangú óriás után, aki
                        megtántorodott. Barnabás legyintett. Semmi. Nikotin. Fontos az, hogy
                        tízmillió felesleges embertől, ipari kísértetektől és egy csomó babonás
                        szentimentalizmustól megszabadultunk.</p>
					<p>- Gyere haza az édesanyádhoz! - szólt hirtelen résztvevő, atyai hangon.</p>
					<p>Péter dadogott és kétségbeesetten rángatta vállát.</p>
					<p>- Nem tehetem, nem tudom, végem van, én nem vagyok már az ő fiúk, én nem
                        vagyok senki... nekem kell valamit tennem, amivel vagy levezeklek mindent,
                        vagy megváltom vele a világot.</p>
					<p>Barnabás komolyan végignézett a fiún.</p>
					<p>- Azt hiszem, lázad van. Gyere hozzám. Aludd ki magad.</p>
					<p>Hazavitte Pétert. A pirosszájú francia asszony lefektette és forró teát, meg
                        aszpirint adott neki, Barnabás pedig visszament a Pantheonba.</p>
					<p>Péter elaludt, de azt álmodta, hogy a francia asszony Putifárné s vele,
                        Józseffel bűnt akar elkövetni. Felriadt és látta, hogy a pirosszájú,
                        selyempongyolás, nyitottmellű asszony az ágya szélén ül. Kiugrott, magára
                        kapta ruháit és kisurrant a szobából. Hallotta, hogy az asszony sikoltozva
                        kiabált utána, de ő futott s hármasával véve a lépcsőfokokat, kirohant a
                        kapun és nekivetette magát újra az uccának.</p>
				</div>
				<div type="chapter">
					<head>III.</head>
					<p>Roppant embertömeg közé került, amely a köztársaságot és a nemzet
                        függetlenségét, a proletariátust és a békét éljenezte. Péter szivét az
                        utolsó szó elragadta. Béke, béke! Tehát vége van a vérontásnak és újra
                        kezdődik az élet! Belesodródott a tömegáradatba és ment a tüntetőkkel. A
                        rendőrség elé sodorta a nép. Ott maguk a rendőrök tüntettek. Aztán vissza a
                        Morgan-szálloda elé. Az emberek megállították a katonákat és letépték a
                        sapkarózsájukat.</p>
					<p>Megalakult a katonatanács! - ezzel a bűvös szóval lefegyverezték a
                        katonákat.</p>
					<p>Dél felé Péter újra gyötrelmes éhséget érzett. A szálloda előtt egyszerre
                        csak valaki megfogta a karját. Magda volt.</p>
					<p>- Jöjj be velem a Pantheonba.</p>
					<p>- Nem, oda nem megyek - felelt riadtan a fiú, mert félt Barnabástól.</p>
					<p>- Akkor gyerünk ide - mutatott Magda egy kis kocsma felé a Semmelweis
                        uccában.</p>
					<p>Ott valami kotyvalékot evett. Sokat. Félóráig evett. Aztán bort hozatott a
                        lány. Ittak. Magda fizette ki az ebéd árát.</p>
					<p>Péterke arra gondolt, hogy lám, az is lehetséges, hogy az embert így
                        megebédeltetik. Minden lehetséges. Most már minden mindegy. Putifárné
                        Józsefet jóllakatja és lerészegíti. Most már ellenkezés nélkül kísérte
                        haza.</p>
					<p>Este hat órakor ébredt. Ruhástul feküdt a díványon. Magdát kereste, de ez nem
                        volt a szobában. Egyszerre csak halkan kinyilt az ajtó.</p>
					<p>- Jó estét, Péterke!</p>
					<p>- Hát maga hol volt?</p>
					<p>- Aludtam. Csak nem gondolja, hogy...</p>
					<p>Péter elpirult.</p>
					<p>- Bocsásson meg...</p>
					<p>Magda nevetett.</p>
					<p>Péter és Magda együtt mentek le az uccára, ahonnan puskaropogás és ordítozás,
                        kocsi- és autódübörgés zaja hallatszott. Az ucca fenekestül felfordult; az
                        emberek lótottak-futottak és összefüggéstelen szavakat ordítoztak. Néhány
                        perc mulva észrevette, hogy Magda mellől elsodorta az emberáradat. Nem
                        bánta. Utálom ezt a némbert, - gondolta magában.</p>
					<p>- Szabadság, szabadság!... - ujjongott az ucca, a száguldó kocsik tetején
                        pántlikás, virágos férfiak és nők tomboltak, a házak ablakaiból zászlókkal
                        integettek, gyermekek sikoltoztak őrült örömmel és félelemmel, a
                        gyalogjárókon fel s alá hullámzott a nép, mindenki a kalapját lengette,
                        énekelt, hurrázott, káromkodott és éljenzett... Péter megállt az uccasarkon
                        és megállapította, hogy itt a világfelfordulás, amely meghozza az
                        embereknek a boldogságot.</p>
					<p>- Végre! - toppantott keményen és sokáig nézte a tarka-barka, körbenforgó,
                        fáradhatatlanul boldog tömeget.</p>
					<p>- Mit tegyek, hogy én is siettessem a boldogság beteljesedését? - kérdezte
                        magától lelkes elszántsággal. - Énekeljek, lövöldözzek, felugorjam az autók
                        tetejére?</p>
					<p>De az ucca máris harsogott a daltól, puskája nem volt Péternek és az autók
                        roskadásig zsúfoltak voltak. Mégis fel akart egyre kapaszkodni: lelökték.
                        Versenyt akart szaladni a kocsikkal, elbukott és kinevették. Énekelni akart,
                        de egyetlen hang nem jött ki a torkán. Nem tudta szegény felesleges ember,
                        hogy mit kell ilyenkor énekelni.</p>
					<p>Ezen nagyon elszomorodott. Állt, állt az uccasarkon és bámulta a
                        kifogyhatatlanul ömlő újabb és újabb tömegeket. Pedig már késő este volt.
                        Puskák ropogtak, nagy fénycsíkok siklottak végig a házakon.</p>
					<p>Most, most kellene valami nagyot cselekedni - lobbant fel Péter, - most
                        kellene megmutatni, hogy nem vagyok felesleges ember s bennem éppen olyan
                        roppant nagy mozgalmas és ujjongó, vonagló örvény van, mint ez itt, az
                        uccán. Istenem, mit tegyek? - jajdult fel benne a lélek és agyán rémítő
                        kísértések, indulatok és vágyak rohantak át.</p>
					<p>- Most, most ki kellene ugranom az ucca közepére, elszavalni nekik a
                        Tizenegyedik Parancsolatot.</p>
					<p>Péter szája hangtalanul mozgott, a lábai mereven lógtak a törzséről és soha
                        életében ily bágyadtnak és gyávának nem érezte magát. Most újra Magda után
                        vágyott. Hol lehet Magda?</p>
					<p>Egyszerre észrevett egy rövidszoknyás leányt, aki egyedül szaladt át az
                        uccán... Magda! Magda!... a kisleány beleszaladt egy katona karjaiba és
                        eltünt vele a tömegben.</p>
					<p>Visszafordult, jobbra-balra tekintgetett, minden asszonyt Magdának nézett, az
                        életét adta volna egy csókért, egy tapintásért, egy kézfogásért, csak egy
                        mosolygásért... egyetlenegy kacér szempillantásért... de senki nem nézett rá
                        és egészen elfeledkezett arról, észre sem vette, hogy Magda úgy követi, mint
                        egy árnyék, csak azt látta, hogy mindenki nevet, siet, mindenki fogja
                        valakinek a kezét, mindenkinek van már szeretője.</p>
					<p>- Menjünk hát az ucca közepére - hörgött esztelen bánattal Péter - ha egyébre
                        nem vagyok jó, én kezdem el a vérontást, a pusztítást, a gyujtogatást...
                        mert nem vagyok felesleges, felesleges, felesleges ember!</p>
					<p>- Hó, hopp! Vigyázz! Jaj! - ordítoztak és rikoltottak az emberek Péter
                        körül... de Péter, aki félájultan támolygott az ucca kövezetén, semmit sem
                        hallott a rémület kiáltásaiból.</p>
				</div>
				<div type="chapter">
					<head>IV.</head>
					<p>Péter a Morgan-szálló halljában ocsudott fel ájulásából.</p>
					<p>- Mi történt velem?</p>
					<p>Magda állott mellette és a homlokát vizes törülközővel borogatta.</p>
					<p>- Majdnem elgázolt a forradalom - suttogott a leány. - Ha én nem vagyok
                        veled, ronggyá taposnak a katonai automobilok. De te vagy az oka.</p>
					<p>- Hogyan? - kérdezte Péter gyerekes érdeklődéssel és közben furcsa, émelyítő
                        és ellenszenves érzése volt, hogy a leány ott a hallban föl-alá nyargalászó
                        forradalmárok, pincérek, katonák, ujságírók előtt hangosan tegezi és
                        ölelgeti őt. - Miért mondja, hogy én voltam az oka?</p>
					<p>- Mert egyenesen nekiszaladtál az autónak, amelyen tengerészkatonák
                        lövöldöztek. Mintha megőrültél volna: egyenest neki. Én utánad vetettem
                        magamat és megragadtam a gallérodat. Igen, - kacagott - mégis csak
                        eljátszottuk József és Putifárné történetét. Te szaladtál, mint a bolond és
                        én belekapaszkodtam a köntösödbe. Szerencséd, hogy nem maradt a kezemben,
                        mert akkor palacsinta lett volna belőled.</p>
					<p>Péter bágyadtan mosolygott, a lány pedig hevesen folytatta:</p>
					<p>- Félrerántottalak. Arcra estél s a teherautó egy arasznyira száguldott el a
                        fejed mellett. Elájultál. Én segítségért kiabáltam és néhány derék
                        forradalmárral becipeltünk ide. Nekem köszönheted az életedet.</p>
					<p>Péter bólintott.</p>
					<p>- De ennek konzekvenciái is vannak ám, pajtás - folytatta a leány kacér
                        mosollyal és a vizes törülközővel megtörölte Péter sáros, véres, könnyes
                        arcát.</p>
					<p>A fiú kérdőleg emelte szemét a villogószemű, pirosarcú lányra. Magda hangosan
                        és szemérmetlenül adta meg a választ.</p>
					<p>- Most az életed az enyém. Az enyém vagy és én birtokba veszem a
                        tulajdonomat.</p>
					<p>Magda ott a hallban megcsókolta Pétert.</p>
					<p>- Egészségükre - röhögött egy pincér.</p>
					<p>Egy hordár a nyelvével csettentett és elordította magát:</p>
					<p>- Éljen a szabadság!</p>
					<p>- Éljen a forradalom! - kiáltotta vissza Magda és a hordár felé meglengette a
                        vizes törülközőt.</p>
					<p>Undorítónak találta ezt a jelenetet és elfordította a fejét. Eszébe jutott
                        Évike, az ő édes, drága, árva, gyönyörű kis nővére. Hát Évike is leány, meg
                        ez a megkótyagosodott, izléstelen, szemérem és tartózkodás nélkül való kis
                        nőstény is az? És ezek az ordítozó, lótó-futó, piszkos, durva, röhögő fickók
                        is emberek, és ő, Péterffy Péter, az Évike ikertestvére, Péterffy András
                        kúriai bíró fia is az, ember, mint ezek itt valamennyien? És Évike is
                        nyilvánosan csókolózik most valakivel, azzal, akivel az éjjel kettesben ment
                        haza, hát itt a világ vége, összeomlott minden, ami eddig szép és szent
                        volt?</p>
					<p>Nem bírta tovább.</p>
					<p>Keservesen feltámolygott, a kalapját kereste. Nem volt. Mindegy. Nem
                        fontos.</p>
					<p>- Elmegyek, itt felesleges vagyok - szólt ridegen, gyűlölettel és undorral
                        teli.</p>
					<p>- Hova? - kérdezte a lány.</p>
					<p>- Az édesanyámhoz - dadogott ki Péter ajkán az őszinteség, de elpirult
                        bele.</p>
					<p>Magda gúnyosan nevetett.</p>
					<p>- A mamája köténye alá? Szégyelje magát. Vigyázzon, hogy el ne
                        nadrágolják.</p>
					<p>Péter már csak messziről hallotta ezt a rikácsolást. Kivánszorgott a szálloda
                        halljából és bicegve, rongyosan, élesen, hajadonfőn tovább vonszolta magát a
                        Múzeum felé...</p>
					<p>Véres fejjel, halálraváltan, gyermek módjára szepegve osont fel a
                        Péterffy-házba. Szerencséjére senkivel sem találkozott a lépcsőházban.
                        Besurrant a lakásuk ajtaján, amely tárva-nyitva volt. Most senki sem
                        vigyázott a házra, pedig a csőcselék ordítozva hömpölygött fel és alá az
                        uccán. Odalopódzott a hálószoba elé s bekandikált a félig nyitott ajtón.
                        Apja az ágyban magasra rakott párnákon pihent, ülve, sápadtan, lelógó
                        ajakkal, lesoványodva, borotválatlanul. Fejét a nyitott ablak felé
                        fordította s erőlködve figyelt az ucca lármájára.</p>
					<p>Lajos bácsi magyarázta neki, hogy vége a háborúnak, azért hullámzik és kiabál
                        a tömeg. Azt is megmondta, hogy a frontokon lázadás tört ki, a katonák
                        szétszaladtak, összeomlott minden, a háborút elvesztettük. Lajos bácsi nem
                        akart tudomást venni arról, hogy András idegsokkot kapott. Komolyan
                        elmagyarázta neki az egész helyzetet és András mosolyogva és boldogan
                        bólintgatott. Csak úgy nyelte Lajos minden szavát. A szeme felcsillant, ha
                        az uccán eldördült egy puska. Beszélni csak nagyon gyengén tudott s a kezét
                        nehezen mozgatta. Az ujjai azonban őrült fürgeséggel doboltak a biblia
                        fedelén, amely ott hevert mellette az ágyon. Látszott, hogy szeretne
                        kiugrani párnái közül s eszeveszett izgalommal lelkendezik valami
                        fölött.</p>
					<p>- Beszélj, beszélj! - suttogta rettenetes erőlködéssel, diadalmas arccal és
                        égő kiváncsisággal.</p>
					<p>Péterke az ajtórésen leselkedett. Nem mert megmozdulni s nem tudott a szobába
                        belépni.</p>
					<p>Látta, hogy anyja elfordul és zokog. Évike integet Lajosnak, hogy ne
                        beszéljen. De apja rimánkodik.</p>
					<p>- No és? No és? - nyögi boldogan, mindig erősebb és erősebb hangon, mint
                        akibe visszajött a lélek.</p>
					<p>Péterke elhatározta, hogy ő ezt nem tűri tovább! Ő odaomlik az ágy elé és...
                        és? Nos, mit tud ő segíteni a szerencsétlenségen? Ó jaj, semmit sem tud
                        segítem ő, a felesleges ember. Vissza akart fordulni, hogy a szobájába
                        szökjék és jól kisírja magát. De ebben a pillanatban kinyilt az ajtó - a
                        légáramlat vagy valami csoda nyitotta ki? - és ő ott állt a rongyos
                        ruhájával, mocskosan, véresen, kidülledt szemmel és majdnem a szobába
                        bukott.</p>
					<p>Nem vette észre senki, csak egyedül az ő szegény, beteg édesapja. Az apa
                        szeme pillantása rögtön rája esett - talán már az ajtószárnyon keresztül is
                        látta - és András teli torokkal, boldogan, magából kikelve, harsányan
                        elkiáltotta magát:</p>
					<p>- Péter! Győztünk! Csodát tett az Isten!</p>
					<p>Mindenki megborzadt és a beteg felé rohant.</p>
					<p>- A bibliát! - ordította András és kezei őrülten hadonászva keresték a
                        könyvet. Éva odaugrott és a kezébe tette.</p>
					<p>- Nyisd ki! Ötszáztizenhatodik lap!</p>
					<p>Évike szívdobogva kereste az oldalt.</p>
					<p>András harsány hangon énekelni kezdett.</p>
					<p>- Az Úr az én pásztorom: nem szükölködöm. Füves legelőkön nyugtat engem és
                        csendes vizekhez terelget. Még ha a halál árnyékának völgyében járok is, nem
                        félek a gonosztól, mert te velem vagy; a te vessződ és botod, azok
                        vígasztalnak engem. Asztalt terítesz nekem az én ellenségeim előtt s az Úr
                        házában lakozom hosszú ideig. Most is felül emelte fejemet ellenségeimen és
                        én az ő sátorában örömáldozatokkal áldozom és zengedezek az Úrnak...</p>
					<p>Elviselhetetlen fájdalom volt nézni ezt a szegény embert, aki azt hitte, hogy
                        győztünk.</p>
				</div>
				<div type="chapter">
					<head>V.</head>
					<p>Halottak napján együtt ült az egész Péterffy-család. Este hét óra volt. Az
                        emelvényen Krisztina néni, a ház fejedelemasszonya, fekete selyemben,
                        selyemlegyezővel a tolókocsiban, mint egy fehér-fekete, régi orosz szentkép.
                        Kanapén és karosszékekben az öregek: Gyula pepita nadrágban, sárgán és
                        soványan, mint a múmia; úgy ült ott, mintha megunta volna keresni az
                        úriembereket, ennélfogva az idők végtelenségéig hajlandó volna most már így
                        ülni mozdulatlanul, csak a hamis fogsora koccant néha össze. Lajos vörösebb
                        volt, mint valaha és hangosan sipolva lélegzett. Sándor monoklin keresztül
                        pislogott a többire és szürke szakállát meg-megsimogatta. Klema imakönyvben
                        lapozgatott, Mária cigarettázott, Ágnes összeroskadva sirdogált egy
                        félhomályos ablakmélyedésben. Évike simogatja az ő beesett, sovány, fehér
                        arcát. De a fiúk nincsenek itt. Nincs itt Kálmán sem, Mária ura. És semmi
                        hír róla. Azt mondják, most már holttá fogják nyilvánítani és Mária
                        felszabadul. Vagy már amúgy is felszabadította magát? Istenem!</p>
					<p>Úgylátszik, hogy a háború csak most kezdődött el igazánban. Ami eddig
                        történt, az csak valami népünnepély, részeg toborzó, tarka-barka
                        felvonulások parádéja, pénz és szerelem kalandja, álom, lázas vizió volt,
                        hazug hallucináció és rettenetes kiábrándulás. István olasz fogságban és
                        Péterke... ki tudja megint hol csavarog? És András, a nagy, szép, okos, jó
                        András ott egy kis szobában hűdötten és eszelően zsoltárt énekel. Hát ez a
                        háború? Ez lett az aranyesőből, a vérből és pénzből és a fantáziája
                        orgiáiból? Pénz? Van néhány százezer koronája hadikölcsönben és azt mondják,
                        a hadikölcsön nem pénz. Rosenthal már régóta unszolja, hogy adják el a
                        hadikölcsönkötvényeket. Eh, törődik is vele! Pénz vagy ház, vagy arany,
                        egyik sem ér egy fabatkát sem, ameddig meg nem gyógyul András és haza nem
                        jön István.</p>
					<p>Ágnes körülnézett a rokonain s e pillanatban úgy érezte, hogy semmi köze
                        sincs ezekhez az emberekhez. Azok nem vesztettek semmit a háborúban.
                        Krisztina néni még mindig az égszínkék Waffenrockos grófot várja, Gyula a
                        családfán dolgozik, Lajos szidja a Habsburgokat és Sándor Tiszát siratja,
                        akit agyonlőttek a forradalmárok.</p>
					<p>Sándor úgy lefogyott a forradalom kitörése óta, hogy ha szép, selymes, szürke
                        szakálla, monoklija és elegáns ruhája nem tenné még most is hódítóvá, Gyula
                        bácsival lehetne összetéveszteni. Mintha most is látná, micsoda rémület
                        ragadta torkon a szegény Sándort, amikor Pokorny Elemér azon a szörnyű estén
                        hírül hozta, hogy Tisza István grófot meggyilkolták. Attól féltek, hogy az
                        eszét veszti. Nekirontott Lajosnak, a Kossuth-párti Habsburg-gyűlölő
                        kurucnak és legazemberezte. Mintha neki is része volna a gyilkosságban.
                        Lajos káromkodott és védekezett és fuldoklott; könnyen megölhette volna a
                        felindulás.</p>
					<p>Ágnest Tisza István halála sem érdekelte. A Nemzeti Tanács sem, a király
                        lemondása sem, a népköztársaság sem, Ágnes csak az ajtócsengőt leste, hogy
                        mikor jön haza a katonafia. Multak a napok és István nem jött. Ez a béke
                        rosszabb a háborúnál - gondolta Ágnes - a háborúban még volt valamiféle
                        rend, a tábori posta legalább hozott leveleket, a veszteségkimutatásból is
                        meg lehetett tudni egyet-mást, most azonban anarchia és sötétség borult a
                        világra. Most az egész világ az uccán van s az egész világ olyan, mint
                        Budapest és Budapest részeg és aljas emberekből áll.</p>
					<p>- Mi lesz most?</p>
					<p>De erre választ adni senki sem tudott.</p>
					<p>Most, halottak napján senki sem merte megkérdezni, hogy no, hát ezek után mi
                        lesz velünk, Péterffyekkel?</p>
					<p>Az uccáról semmi zaj nem tudott átszűrődni az öreg, vastag téglafalakon.
                        Pedig bizonyos, hogy ott lenn az uccán vidám emberek lótnak-futnak és
                        örülnek, hogy halottak napjára vége lett a háborúnak. A halottak
                        megváltották az élőket. Hálát lehet adni a halottaknak. Irígységgel és
                        embergyűlölettel gondolt arra, hogy vannak, akik majdnem boldogok ezen az
                        estén. Mert otthon van a katonafiúk, a férjük, az apjuk s mert a
                        tizenhétéveseket már nem fenyegeti a sorozás réme. Végre is, újra békesség
                        van, az ember nyugodtan mehet aludni s ha elsiratta halottjait, újra örülhet
                        az eleveneknek. Az asszonyok nyugodtan odafekhetnek az uroknak: a gyerek
                        apja itthon marad, itthon lesz a szülésnél és a keresztelőnél. Hány asszony
                        imádkozik ma könnyes boldogsággal! A háborút mindenki befejezte, csak ő nem
                        s ezért nem tud most a halottakért imádkozni. Hacsak így nem: Jézus, Jézus,
                        hova tetted az én gyermekeimet? És: Jézus, Jézus, miért nem vigyáztál
                        Andrásra, aki olyan buzgó zsoltárosod?</p>
					<p>Az uccáról semmi zaj nem hatolt be az ablakokon át s ott benn a hallban senki
                        sem szólt semmit. Úgy ültek ott, mint valami félhomályos kriptabarlangban.
                        Krisztina mama kiejtette kezéből a legyezőt, féloldalt hajtotta a fejét és
                        elszundikált. Gyula mereven ült, Klema imádkozott.</p>
					<p>Egyszerre félénk hang törte meg a csöndet. A lágyszívű Sándor hangja
                        volt.</p>
					<p>- Hát Barnabás hol van?</p>
					<p>Ágnes összerezzent. Igaz, Barnabás azt mondta, hogy ma este idehozza a
                        francia asszonyt s a kis Nikolettát. Hogy megfeledkezett szegény
                        Barnabásról! Hát annyira elszakadt a testvérbátyjától is? El. Mindenkitől.
                        András és István mindenkit kiszorított az ő véres anyai szívéből. Még egy
                        kicsit Pétert is, Évikét is. Évike itt van, mellette ül Pokorny, Évike
                        szerelmes és boldog, Évikének már külön élete van, külön álmai és vágyai
                        vannak és Évike nem vesztette el a háborút. Különös dolog ez! Hát Évikét
                        mindenért kárpótolja már a nagyszál, komoly, szőke, keskenyarcú orvos? Hát
                        igen, kárpótolja. Őt is kárpótolta valamikor mindenért András. András! Ágnes
                        szívén éles fájdalom nyilalt keresztül. András, András, ha te tudnád, hogy
                        én mennyit vétkeztem ellened gondolatban, vágyban, elképzelésben! És te
                        milyen édes, jó, nagylelkű és jóhiszemű voltál. Hogy soha meg nem nézted az
                        Életem Könyvét, a naplót, amelybe annyi badarságot és förtelmet
                        összefirkáltam!</p>
					<p>Ágnes elpirult, annyira elszégyelte magát. Abbazia, a mozdonyok, a
                        főhercegasszony kamarása! Megrándult az önútálattól, de azért nem tudott
                        szabadulni az önútálat édes gyönyörűségétől. A kassai szálloda! Ágnes
                        tekintete Máriára esett. Hogy hasonlít ez a magdolnaszőke szépség ahhoz a
                        nászutas asszonyhoz! És Mária is Kassán és szállodában töltötte a
                        nászéjszakáját! És azóta?</p>
					<p>Mária a hintaszékben ült és egyik cigarettáról a másikra gyujtott. Szép volt
                        most is, de kissé megsoványodott és a szeme köré erős karikákat rajzolt az
                        élet. Az ő titokzatos élete. Ó, Mária, Mária, mikor fogod te megtudni, amit
                        én már tudok, hogy hiábavaló minden csodavárás, nincsenek csodák, csak erény
                        és bűn van és szenvedés van, amely néha az erényeinkből, néha a bűneinkből
                        támad. Én azonban, hála Isten, már túl vagyok erényen és bűnön és csak
                        szenvedek az Isten irgalmáért.</p>
					<p>Feltette magában, hogy az Élete Könyvét, valami húsz naplókötetet, még ma
                        este beleveti a kandallóba. És úgy érezte, hogy ezzel minden bűnétől meg fog
                        szabadulni. És akkor méltó lesz arra, hogy az Isten csakugyan tegyen érte
                        csodát: meggyógyítja Andrást és hazahozza az ő édes kis fiát.</p>
					<p>Bejött István, a hajdú és Krisztina nagymama kerekes kocsiját kitolta a
                        hallból. Az öreg Péterffyek egyszerre felálltak, kezet csókoltak a
                        hölgyeknek és csendesen elvonultak. A többi is mind elment, szótlanul és
                        szomorúan. Ketten maradtak csak: Klema és Ágnes. Ágnes valamit meg akart
                        beszélni Klemával, de bejött a szobalány és látogatót jelentett.</p>
					<p>- Hartmann Ferenc úr Mindszentről.</p>
					<p>Ágnes megkérdezte:</p>
					<p>- Ki az?</p>
					<p>- Gazdag földbirtokos. Azelőtt bérlője volt a mindszenti Péterffyeknek.</p>
					<p>- Gyula bácsi akkor jól ismeri - jegyezte meg Ágnes.</p>
					<p>Klema mosolygott.</p>
					<p>- Gyula azt vallja, hogy a zsidóknak nincsen genealógiájuk, -
                        családtörténetük csak uraknak és magyaroknak van - de azt ő sem tagadja,
                        hogy apjuk és anyjuk s leszármazási táblájuk a zsidóknak is van, mint ahogy
                        pedigréje van a kitenyésztett lónak vagy a gabonának.</p>
					<p>- Szép.</p>
					<p>- Egy Péterffytől mindenesetre szép. Minden Péterffy tönkrement; nem
                        kívánhatjuk tőlük, hogy azért magukat okolják. Egyetlen vígaszuk, hogy a
                        zsidókra hárítják a felelősséget. Majdnem minden Péterffy-birtok zsidókézre
                        került. Ez a zsidók bűne. Nem világos ez? No, de nem erről van szó. Ez a
                        Hartmann, vagy talán már nem is annak hívják, hanem Havasnak, vagy Hajósnak
                        vagy minek, ezelőtt harminc évvel kis szatócs volt Mindszenten.</p>
					<p>- Az apja Galiciából jött be? - kérdezte gúnyosan Ágnes.</p>
					<p>- No, ezt Hartmann Ferenc kikérné magának. Az őse, Hartmann Éliás, a
                        mindszenti nábobnak, a hóbortos Péterffy Imrének házizsidaja volt és Tolna
                        megyében, Pakson volt a főhadiszállása. A dunántúli zsidóknak mind egyforma
                        történetük van. Éliás is Mária Terézia alatt jött be Sziléziából, II. József
                        alatt vezetéknevet kapott és az uraságoktól megvette a dohányt, gyapjút,
                        bőrt, gabonát és bort, lovat és szarvasmarhát és ezzel jó vásárt csinált
                        Bécsben és Prágában. Ő viszont posztót, kapát, ekét és olajat hozott
                        Ausztriából és vegyeskereskedést nyitott, kibérelte a szeszfőzdét, a kocsmát
                        és a mészárszéket. Ez volt az első generáció, a Hartmann Éliások
                        generációja. A második már földet bérelt, borkereskedő lett és a fiát
                        orvosnak vagy földesúrnak nevelte, Hartmann Adolf és Fiai lett belőle s az
                        volt, amíg meg nem bukott.</p>
					<p>- Megbukott?</p>
					<p>- Meg. A pécsi borhamisítás idején a második generáció is megbukott.
                        Tönkrement a Hartmann-dinasztia is. Borüzlet, fakereskedés, szeszfőzde
                        elsüllyedt, de Hartmann két fia közül az egyik orvos lett, most már egyetemi
                        tanár, a másik szatócsboltot nyitott.</p>
					<p>- És újra felvergődött.</p>
					<p>- Igen. És ez a legérdekesebb. Ez a különbség zsidók és magyarok között. Ha
                        egy magyar familia tönkremegy, a családfa gyökerében elszárad, a törzs
                        kifordul az országútra és teknővájó cigányok martaléka lesz. A zsidó újra
                        gyökeret ver. A zsidó mindig újra tudja kezdeni az életet. Igen. Erre az
                        újrakezdésre képtelen a magyar. Az első Hartmann, az Éliás, negyvennyolc
                        után koldusbotra jutott. Pia a borra és a fára vetette magát. Tönkrement. Az
                        ő fia megint újra kezdte a szatócskodást, most nagybérlő a dombóvári
                        uradalomban s Mindszenten övé a régi Péterffy-birtokból nyolcszáz hold.
                        Miklós bárónak csak a kastély maradt.</p>
					<p>- Szomorú dolog.</p>
					<p>- Ez a Hartmann azonban derék és jóképű ember, még Gyula bácsi is úriembernek
                        nézné, ha a kaszinóban találkoznék vele és nem tudná, hogy zsidó. Négy
                        leánya van. Az egyik itt van Pesten.</p>
					<p>- A többi?</p>
					<p>- Kettő Bécsbe ment férjhez. A legkisebbik valahol külföldön van. A fia pedig
                        tartalékos főhadnagy volt és elesett Magyarországért.</p>
					<p>Elhallgattak s Ágnes magára hagyta Klemát, mert Hartmann urat már
                        bebocsátották a társalgóba. Ágnes csodálkozva nézett a belépőre. Alacsony,
                        öreg úr volt ez a Hartmann, finom posztófelöltőben, fehér szarvasbőr
                        kesztyűben, vakítóan kopasz a feje, fehér szakálla hegyesre nyírott, mint
                        egy francia diplomatáé. Most kissé meggörnyedten, sápadtan roskadt le a
                        székre.</p>
					<p>- Nagy baj van, nagyságos asszonyom - panaszkodott és aranykeretes szemüvegét
                        finom, fehér zsebkendőjével zavartan törölgette. - A falu megbolondult.</p>
					<p>Aztán elmondta, hogy a Péterffy-kastélyba az éjjel betörtek, a régi, szép
                        bútorokat széthordták, minden képet, vázát, falikárpitot, szőnyeget
                        széthasogattak, a bort a pincében kifolyatták, ott dőzsöltek az ebédlőben és
                        mindent széthányva, bemocskolva, fel akarták gyujtani a kastélyt. A
                        csendőrök alig tudták a szép, régi kúriát megmenteni.</p>
					<p>- Kik csinálták ezt? - kérdezte Klema haragra lobbanva.</p>
					<p>- Hazatérő frontkatonák.</p>
					<p>- Magyarok?</p>
					<p>- Magyarok és svábok.</p>
					<p>- Parasztok?</p>
					<p>- Béreslegények és suhancok.</p>
					<p>- Miklós báró tudja?</p>
					<p>- Tudja.</p>
					<p>- Dühöng?</p>
					<p>- Nem. Tessék elképzelni, azt mondta, hogy vegyem meg a kastélyt.</p>
					<p>- Mit mondott? - kiáltott fel rémülten Klema. - És magának volt szíve? Hát
                        nem látja, hogy a báró beszámíthatatlan?</p>
					<p>Hartmann aggódva és részvéttel nézte a felindult asszonyt.</p>
					<p>- Kérem, én... én jól tudom, hogy a báró úr... hogy is mondjam?... nem is
                        csodálom, a háború, a front, az idegizgalmak... magam is kezdem megúnni az
                        életemet... nem csodálom, hogy a báró úr elvesztette a lelki egyensúlyát. Le
                        akartam beszélni... őszintén szólva, amilyen erősen vágytam eddig a kastély
                        után, most annyira nincs kedvem semmire... de kérem, a báró úr ügyvédje, aki
                        nálam járt, azt mondja, hogy a báró úr meggyűlölte a kastélyt, a falut,
                        Mindszentet, a vidéket, a magyar népet és ott akarja hagyni ősi földjét.
                        Elmegy Afrikába vagy Indiába, vagy mit tudom én hová. Tessék elképzelni.</p>
					<p>- Mi történt a báróval? - kérdezte Klema.</p>
					<p>Hartmann megtörölte a homlokát.</p>
					<p>- Nem tetszik tudni?</p>
					<p>Klema elpirult. Szégyelte bevallani, hogy a Péterffyek, ha csak néhány
                        kilométer választja el őket, nem szoktak egymás bajairól tudni. Annyit
                        tudott, hogy Miklós a háború kitörésekor ulánus-kapitány volt.</p>
					<p>A többit Hartmann mondta el. A báró hat hónappal ezelőtt hirtelen megjelent
                        Mindszenten. Megsebesült, Bécsben ápolták, aztán mint rokkantat végleg
                        elbocsátották a hadsereg kötelékéből. Miklós valami különös idegbajt
                        kapott; amúgyis gyenge, apró, csenevész szervezete megrokkant, a lelke pedig
                        sötét mélabú rabja lett. Július 7-ke óta senki sem hallotta a szavát.
                        Jelekkel és arcjátékkal mutatta, hogy mi a kívánsága, ha ugyan volt
                        valamiféle kívánsága azon felül, hogy ne háborgassák. Ő sem háborgatott
                        senkit. Bécsből levitette magát Mindszentre, az egyetlen Péterffy-kastélyba,
                        ahol a park végén, a családi sírboltban apja, a Mária Teréziás lovag és
                        nagyapja, a különc és embergyűlölő nábob pihen. Mintha ő is közéjük
                        temetkezett volna.</p>
					<p>- Szegény - sóhajtott fel Klema.</p>
					<p>- Tessék elképzelni, a báró úrnak elhatározott szándéka, hogy a kastélyt az
                        első vevőnek, aki valami pénzt kínál érte, rögtön odaadja.</p>
					<p>- És maga? - kérdezte Klema.</p>
					<p>- Nagyságos asszonyom, ezért vagyok bátor alkalmatlankodni... méltóztassék
                        meghallgatni... bennem is van kegyelet és meg tudom érteni, hogy ez milyen
                        ereklye, az utolsó Péterffy-kastély...</p>
					<p>- Hartmann! - kiáltott Klema - maga úriember. A kastély az enyém.</p>
					<p>- Értem, - bólintott Hartmann - ezért jöttem ide.</p>
					<p>- Mennyit ér a kastély?</p>
					<p>- Egy milliót.</p>
					<p>- Elég ez a bárónak?</p>
					<p>- Elég.</p>
					<p>- Nos, adjon neki egy milliót, nyolc napon belül megkapja tőlem a pénzt. Kell
                        valami írás?</p>
					<p>- Arra még ráérünk, nagyságos asszonyom. Csak ide, a jegyzőkönyvembe írom be,
                        hogy...</p>
					<p>- De erről senkinek se szóljon. Nyolc napig. Ha nyolc nap alatt ki nem
                        fizetem, a kastélyt a maga nevére irathatja... Köszönöm, Hartmann úr. Hogy
                        van, kedves Hartmann úr?</p>
					<p>- Köszönöm.</p>
					<p>- A fiát gyászolja, úgy-e? Borzasztó ez a háború. És magát, kedves Hartmann
                        úr, nem bántották?</p>
					<p>Hartmann legyintett.</p>
					<p>- Az semmi. Az üzletemet kirabolták. A házamat feldulták. De az semmi. A
                        fiam...</p>
					<p>- Vigasztalódjék. Találja meg a kárpótlást a szép, okos, művelt kislányában.
                        Hogy van a kicsike?</p>
					<p>Hartmann elfordította a fejét.</p>
					<p>- Köszönöm. Egészséges.</p>
					<p>Az öreg úr hangja fátyolozott lett és fehér szakálla megreszketett, úgy
                        vonaglott az ajka. Klema megdöbbenve nézte.</p>
					<p>- Mi az, kedves Hartmann úr? Csak nincs valami baj a kislányával?</p>
					<p>Hartmann szomorúan ingatta a fejét.</p>
					<p>- Nincs. Csak nagyon féltem őt a forradalomtól. Nem értem ezt a szerencsétlen
                        fiatal generációt. Magda olyan jó kis teremtés volt, kedves, engedelmes
                        gyermek, istenfélő és komoly, dolgos, szorgalmas tanuló... és most nem
                        ismerek rá. Nagyságos asszonyom, szégyenlem magam, hogy itt kitálalom a
                        magam szerencsétlenségét, de úgy érzem, hogy egy előkelő finom úri dáma
                        tanácsát kell kikérnem ebben a dologban.</p>
					<p>- Kedves Hartmann úr...</p>
					<p>- Hát nagyon aggódom a gyermekemért. Nagyságos asszony, tessék elképzelni,
                        szabad egy húszéves fiatal lánynak éjszakákon át egyedül kószálni,
                        forradalmi gyűléseken szónokolni, Isten és haza ellen cikkeket írni és
                        lenézni a szegény apját, aki mindezt nem helyesli. Mondja nagyságos asszony,
                        mit tenne az én helyemben?</p>
					<p>Klema végigsimította őszülő fürtjeit a homlokán és mélyet sóhajtott. Máriára
                        gondolt. Mária is az új generációhoz tartozik, Mária nem ragadtatja el magát
                        nőietlen gesztusokra, Mária gőgös és zárkózott, utálja az uccát, a tömeget,
                        a csőcseléket a lármát, Mária azt sem tudja, hogy mi az a politika, Mária
                        szenvtelen, érzéketlen és rideg lélek, de Mária is érthetetlen rejtély az
                        anyja szemében, ez a háború a fiatal lelkeket megmételyezte s szülők és
                        gyermekek nem értik meg egymást.</p>
					<p>- Hány gyermeke van?</p>
					<p>- Öt volt, de Istennek úgy tetszett, hogy Árpád...</p>
					<p>- Tudom - vágott közbe Klema, mert látta, hogy az öreg úr könnyezik.</p>
					<p>- Négy lányom maradt. Kettő férjnél van Bécsben. Magda itt Pesten s a
                        legkisebbik, aki most tizenhétéves, Hollandiában, Haarlemben tanul.</p>
					<p>- Mit?</p>
					<p>- Kertészetet. Gazdasági és virágkertészetet.</p>
					<p>- Szép.</p>
					<p>- Öt éve van kinn. Még egész csöppség volt, a mikor kivittük, rokonokhoz, a
                        háború előtt, tessék elképzelni. Margitnak hívják. Most már őt is haza
                        szándékozom hozni.</p>
					<p>- Ne tegye! - kiáltott fel Klema. - Jobb helyen van még egy ideig, még
                        egy-két esztendeig. Itt piszkos és beteg a levegő.</p>
					<p>Hartmann szeme elborult.</p>
					<p>- Én is úgy hiszem.</p>
					<p>- És küldje ki Magdát is.</p>
					<p>- Nem megy.</p>
					<p>- Akkor vigye haza maga mellé. Ez a vihar majd elvonul s akkor majd hálás
                        lesz magának, hogy megoltalmazta. A falu levegője meggyógyítja.</p>
					<p>- Köszönöm - mondta Hartmann, kezet csókolt és elhagyta a Péterffy-házat.</p>
					<p>*</p>
					<p>Klema elhatározta, hogy a hadikölcsönkötvényekre egy millió kölcsönt vesz fel
                        s azon megveszi az utolsó Péterffy-kastélyt. Rosenthal bizonyára szívesen ad
                        pénzt erre a fedezetre.</p>
					<p>Gyula pedig családi tanácsot hívott össze s a tanács úgy határozott, hogy
                        Gyula és Klema leutaznak a beteghez s magukkal viszik Pokorny Elemért,
                        távoli rokont, a Molnár-klinika első asszisztensét. Gyula azért megy velük,
                        hogy kiegészítse a Péterffy családtörténet némely töredékes részletét
                        helyszíni tanulmányokkal.</p>
				</div>
				<div type="chapter">
					<head>VI.</head>
					<p>Klema másnap felkereste Rosenthal urat, a Gáthy és Társa cég
                        vezérigazgatóját.</p>
					<p>A Gáthy és Társa most már egész komoly cég volt. Rosenthal Lucic báró
                        bankjában, bőrüzleteiben, szappangyárában, ingatlan-részvénytársaságaiban,
                        gőzfűrészeiben, faüzleteiben és bútorgyárában nagyrészvényes volt, de maga
                        helyett mindenhova Gáthy Domonkost delegálta az igazgatósági és
                        reprezentációs stallumokba. Ő maga elbújt a vácikörúti banküzlet rácsai
                        mögé.</p>
					<p>Fenn, az emeleten fiatal könyvelő és szép, szőke gépírónő fogadta ügyfeleit.
                        A könyvelő elegáns, magas, kimértmodorú ember, mint egy diplomata. De az
                        egyik lábára sánta volt szegény. Franciául és angolul beszélt. Ő tárgyalt a
                        külföldiekkel. A kisasszony nevetősarcú, fehérbőrű, simahajú, kistermetű,
                        még majdnem gyerek. Csak délután járt be az irodába, mert, - mondják -
                        délelőtt az egyetemre jár. A közgazdasági egyetemre. Ő beszélt az olasz és
                        szláv ügyfelekkel. A sánta könyvelő Péterffy Ákos volt, akit a
                        Haditerménytől kétszeres fizetéssel csábított ide Rosenthal úr. Rosenthal
                        nagyon dícsérte őt Klema előtt.</p>
					<p>- Ezek a magyar urak mindenre alkalmasak. Azt tetszik hinni kérem, hogy nem
                        jó kereskedők? Tessék csak rám bízni. Csak ki kell választani, ki mire
                        való. És kedvet kell csinálni nekik, - nem igaz? - hogy otthagyják a régi
                        úri bolondságokat és a gyapjúnak, a keményítőnek, meg az értékpapíroknak
                        éljenek, - mondta a maga zagyva nyelvén Klemának, akit határtalan
                        tisztelettel fogadott, s alázatosan kérdezősködött hogyléte felől. Aztán
                        elkezdte magyarázni, hogy a vállalataiban csak keresztény úriembereket
                        szeret alkalmazni, mert a zsidók mindjárt a maguk szakállára akarnak
                        spekulálni, a keresztények ellenben szívesen és nagy kedvvel dolgoznak a cég
                        érdekében.</p>
					<p>- Mivel csinál nekik kedvet? - kérdezte Klema.</p>
					<p>- Pénzzel. Nem igaz? Csak pénzzel. Ez az, ami kedvet ad.</p>
					<p>Rosenthal elmondta, hogy először is nagy kölcsönt ad nekik.</p>
					<p>- Hogy kiöltözködjenek. Kell, hogy a kereskedelmi alkalmazott olyan legyen,
                        mint egy herceg. Az nem baj, hogy én úgy festek, mint egy köszörűs. Kopott
                        főnök, elegáns alkalmazott: így van ez a régi, jó, gazdag cégeknél.
                        Tetszett hallani? A feleségem várandós állapotban van. Adjon az Isten
                        szerencsét. Aztán nagy fizetést adok az alkalmazottaknak. Miért? Nem igaz?
                        Hogy jól éljenek. Kereskedőnek csak egy gondja legyen: az üzlet. Művész,
                        író, pap, kereskedő éljen úgy, mint egy herceg. Ez kell a mesterséghez. A
                        főnök, az legyen takarékos, az alkalmazott, az gavallér. Ez a bizalom
                        alapja. Pénzt adni az alkalmazottnak: ez a pénzszerzés titka. Nem igaz?</p>
					<p>Így szervezte meg a Gáthy és Társa banküzletet Rosenthal, aki immár milliók
                        felett rendelkezett, de ugyanaz a szolgálatkész, szerény, kedves és vidám
                        mindenescselédje volt a máramarosiaknak, mint tíz évvel ezelőtt, amikor öreg
                        ezüstgyertyatartókat szedett össze a falukban a műgyüjtő főispánnak.</p>
					<p>Klema hamarosan áttért a tárgyra.</p>
					<p>- Vége a háborúnak, most rendet kell csinálni az anyagiak körül.</p>
					<p>Rosenthal ezt lelkesen és nagy hódolattal helyeselte.</p>
					<p>- Azt hiszem, szép vagyonom van - folytatta Klema. - Először is a múzeumuccai
                        ház. Aztán az ugocsai szőlő. Harmadszor a beregi birtok.</p>
					<p>- Tudom. Ezt a két utóbbit eladjuk.</p>
					<p>- Aztán vagy kétmillió ára hadikölcsönkötvény. Erre akarok kölcsönt felvenni,
                        ha lehet.</p>
					<p>Rosenthal a fejét vakargatta.</p>
					<p>- Hadikölcsönre pénzt? Tetszik tudni, hogy ez milyen nehéz dolog? Eladni,
                        talán... ámbár...</p>
					<p>- Ugyan? - mosolygott Klema. - Eladni? Azt nem. A kötvények évi százezer
                        koronát kamatoznak. Valóságos kis hitbizomány ez, a Péterffyeknek örökös
                        kenyér. Ez az, amitől nem válnék meg soha. Jobb, mint a föld. Az öreg
                        Péterffy Imrének, a mindszenti nábobnak valamikor kétszázezer holdja volt és
                        a fia levéltárnoki nyugdíjából, az unokája pedig a kapitányi fizetéséből él.
                        Én azt akarom, hogy a kétmillióhoz soha senkifia hozzá ne nyúljon, csak a
                        kamatait élvezze az atyafiság. Mi a módja ennek?</p>
					<p>Rosenthal kidülledt szemmel bámult a parancsolómodorú, szép, finom, de
                        puritán megjelenésű nagy magyar asszonyra.</p>
					<p>- Vegyünk bérházakat. Vagy fektessük be a pénzt vállalati részvényekbe. Nem
                        igaz?</p>
					<p>- A hadikölcsön jobb.</p>
					<p>- No, ahogy vesszük, - vonogatta vállát Rosenthal.</p>
					<p>- A hadikölcsön mögött az állam áll, mint kezes és biztosíték; a vállalati
                        papírok mögött csak egy-két magánember s valamiféle ingatlan, amelynek a
                        sorsa bizonytalan.</p>
					<p>A kis szeplős, kövérkés, vöröshajú zsidó arca szomorú volt és zavartan
                        tördelte a kezét.</p>
					<p>- Két millió, két millió - ismételgette magában mély megilletődéssel. - Szép
                        pénz, csinos összeg, vigyázni kell rá! Csunya világot élünk nagysága,
                        bocsánat, méltóságos asszony. A pénz most olyan, mint a polyva. A szél
                        szétkapkodja. Nagy gond. Olyan, mint egy szép feleség, szemmel kell tartani.
                        Mit is csináljunk... mit is kell csinálni?</p>
					<p>Egyszerre csak ráncba borult a kis kövér ember arca.</p>
					<p>- Méltóságos asszony, mit tetszett hallani, megszállják a franciák
                        Budapestet? Tetszik tudni, én nem bízom ebben a Károlyiban. Ez a gróf csupa
                        bócherrel veszi körül magát. Sok a zsidó a forradalomban. Egy gróf, tíz
                        zsidó, ez nem tetszik nekem. Mit csinál a többi gróf? Miért nem barátkoznak
                        ezek Károlyival. Mi? Bocsánat, én csak egy falusi zsidó vagyok, én nem
                        szeretem ezt. Ez beteg dolog. A máramarosi urak tartottak egy Rosenthalt s
                        Rosenthal jó házizsidó volt, az Isten szerencsét adott neki és egy kis pénzt
                        tudott magának összekuporgatni. Az urak politizáltak és kormányoztak. A
                        zsidók vigyáztak a pénzre. Nem igaz? Most a zsidók politizálnak és a pénzre
                        senki sem vigyáz. No, csak úgy mondom. Például, mi történik, ha, Isten
                        ments, az antant megszállja Magyarországot?</p>
					<p>- Az lehetetlen! - kiáltott fel Klema.</p>
					<p>Rosenthal a fejét vakargatta.</p>
					<p>- No, én csak úgy mondom. Azt gondoltam, hogy tetszett valamit hallani.
                        Legyen is most már vége a bajoknak. Elég volt belőlük. Adjon most már az
                        Isten egy kis nyugvást és szerencsét, szegény fejünknek, nem igaz?</p>
					<p>- De hát mit tanácsol kedves Rosenthal?</p>
					<p>A bankár keservesen nyögött.</p>
					<p>- Nem tanácsolok én semmit, kedves méltóságos asszony. Nem is azért tetszett
                        idejönni, nem igaz? A méltóságos asszonynak már kész terve van.</p>
					<p>- Nos? - kérdezte Klema.</p>
					<p>- Birtokot akar vásárolni. Hiába, a magyarok csak a földet szeretik, nem
                        igaz? Lehet, hogy igazuk is van. No nem mondom, de én nem értek hozzá.
                        Azonban a hadikölcsön, az nem készpénz nagyságos asszonyom.</p>
					<p>Klema elpirult. Ez a kopott, vöröskezű, izzadt arcú kövér kis zsidó
                        kitalálta, hogy ő miért védte előbb oly tüzesen a hadikölcsönkötvények
                        értékét.</p>
					<p>- Maga nem hisz a hadikölcsönben? - kérdezte Klema aggodalmasan.</p>
					<p>- Nono, én a pénzben sem bízom.</p>
					<p>- Hát?</p>
					<p>- Az aranyban, a kereskedésben és saját magunkban, nem igaz nagyságos
                        asszonyom? A magunk fejében. Ezenkívül aztán semmiben, hacsak nem a
                        szerencsében, amit a jó Isten ad. Tetszik látni, nekem nyolc gyermekem van,
                        négy fiam, négy lányom, a kilencedikkel most várandós az asszony. Adjon az
                        Isten szerencsét neki is, meg a gyermekeknek is. A háború engem is nagyon
                        megtépázott, kiszedte a hajamat - tessék nézni, olyan kopasz vagyok, mint a
                        tenyerem - és amióta a legnagyobb fiamat besorozták, azóta nem volt egy
                        nyugodt éjszakám. Ámde, tetszik látni, neki is szerencsét adott az Isten,
                        mielőtt bevonult volna, vége lett a háborúnak. Nem igaz? Ha még egy hónapig
                        tart, Róbert is menthetetlen. - De az Isten meghallgatta a könyörgésünket
                        és megsajnálta a szegény asszonyt, aki most a kilencediket várja és eddig
                        mindig egész éjjeleken át jajgatott, hogy Róbertot kiviszik a frontra. Én
                        mindig mondtam, hogy vannak még csodák. No, itt a csoda. Vége a háborúnak és
                        Róbertot nem vitték ki a lövészárokba, adjon az Isten tovább is szerencsét
                        neki.</p>
					<p>Klema meghatottan nézte a jámbor zsidó ragyogó arcát, amelyen ott ült a
                        meggyőződés, hogy az Isten azért vetett végett a háborúnak, mert nem akarta,
                        hogy Róbertot kivigyék a frontra.</p>
					<p>- De most már ideje volna, hogy rend és békesség legyen. Nekem nem tetszik ez
                        a forradalom. Én jobb szeretném, ha a király szépen visszamenne Bécsbe és
                        újra rendes kerékvágásba jönne az üzleti élet, - nem igaz, nagyságos -
                        pardon méltóságos - asszonyom? Ami pedig a hadikölcsönt illeti, nos, az
                        egészért adok ötvenezer frankot.</p>
					<p>- Mennyit? - kérdezte Klema elképedve.</p>
					<p>- Ötvenezer frankot - ismételte Rosenthal nyugodtan. - Ötvenezer frankot
                        aranyban, vagy svájci valutában.</p>
					<p>Klema rémülten kapott a fejéhez.</p>
					<p>- Valuta? Mi az? Ötvenezer frank. Én kétmillióról beszéltem, Rosenthal.</p>
					<p>- Nem. Kétmillió névértékű hadikölcsönkötvényről tetszett beszélni. És az
                        nagy különbség.</p>
					<p>- Az olyan, mint a pénz.</p>
					<p>- Pénz? Milyen pénz? Osztrák-magyar papírpénz! Mi az? Nos, hol van az
                        Osztrák-Magyar Monarchia? Hol az osztrák császár és a magyar király? És ki
                        fogja fizetni a kamatokat? És ki ad érte aranyat, mint a régi bankóért? Nem
                        igaz? Pénz. Hát jó, legyen pénz. De tetszik-e tudni, hogy mit lehet most
                        venni kétmillióért. Mit? Ezért a házért, ni, amiben az én irodám van, most
                        adtam négy és félmilliót. Nem tetszik hinni? Hát a nagyságos asszony
                        házáért, Múzeum ucca 12, csak kivülről ismerem, de így vaktában megadok
                        hárommilliót. Mert a ház, az valódi, a pénz ellenben gyanús. Hárommilliót
                        magyar pénzben, svájci frankban négyszázezret. Tetszik most érteni? De azért
                        méltóságos asszony nem panaszkodhatik. A beregi birtokot eladjuk. Nem
                        igaz?</p>
					<p>- Nem.</p>
					<p>Rosenthal nagyot nézett.</p>
					<p>- Azt el kell adni. Olyan szerencsét adjon nekem az Isten.</p>
					<p>- Nem! - csattant fel Klema. - Péterffy-birtokot többé nem adunk el. Az az
                        utolsó Péterffy-birtok. Ott születtem én, az volt a hozományom, ott akarok
                        eltemetkezni.</p>
					<p>- A csehek között?</p>
					<p>- Csehek?... Megőrült maga?</p>
					<p>Rosenthal lehajtotta fejét és szomorúan vonogatta vállait.</p>
					<p>- Ott most cseh katonák vannak.</p>
					<p>- De kiverjük őket.</p>
					<p>- Ha Isten szerencsét ad... nem igaz?</p>
					<p>- Maga azt hiszi - kérdezte most már reszkető félelemmel, - hogy örökre
                        elvesztettük?</p>
					<p>- Félek, félek, nem tagadom, félek, nem igaz? - hebegte Rosenthal.</p>
					<p>- Akkor vesszen el az egész világ! - dobbantott Klema és kifelé indult
                        Rosenthal irodájából.</p>
					<p>Rosenthal visszatartotta.</p>
					<p>- Tessék rám hallgatni, méltóságos asszony. Adja el az ugocsai szőlőt, a
                        beregi birtokot és a hadikölcsönöket. Ez az utolsó pillanat. Jó, a
                        kötvényekért adok hatvanezer frankot. A múzeumuccai házat tartani, tartani,
                        még ha ezermilliót is ígérnek érte. Tessék ezt a jó tanácsot tőlem
                        elfogadni. De a többit adni, adni, amennyiért veszik. A birtokra tudnék jó
                        vevőt. Adok érte két és félmilliót. Kevés? Adok érte hármat. Blindre. Most
                        kifizetem. És tessék érte rögtön aranyat vagy valutát venni. Még ma. Holnap
                        már drága...</p>
					<p>Klema lihegett az izgatottságtól.</p>
					<p>- Nem. Nem adom el az utolsó Péterffy-földet. Isten áldja meg, Rosenthal.</p>
					<p>És kisietett a máramarosi bankár irodájából.</p>
					<p>Este hét órakor jelentkezett Hartmann.</p>
					<p>Klema másnap újra elment Rosenthalhoz és eladta neki a házát három és fél
                        millióért. Rosenthal hiába könyörgött neki, hogy a házat megtartani,
                        megtartani, beregi birtokot, hadikölcsönt adni, adni, adni. Nem. Klema nem
                        adja el az utolsó darab földet.</p>
					<p>- Akkor elveszik a csehek! Nem igaz? - ijesztgette őt a máramarosi
                        bankár.</p>
					<p>- Hát magától nem veszik el? - kérdezte ingerülten Klema.</p>
					<p>- Tőlem is elvennék, de én holnap már tovább adom egy szlovák zsidónak.</p>
					<p>- Se szlovák, se zsidó nem lesz úr az én birtokomon - válaszolt gorombán
                        Klema, de nyomban megbánta, hogy az indulat idáig ragadta. - Bocsásson meg,
                        nem akartam megbántani magát - és kezét nyújtotta Rosenthalnak.</p>
					<p>- Hát a hadikölcsönök? - kérdezte Rosenthal. - Tessék megkérdezni Péterffy
                        Ákos urat, aki a Haditerménynél volt, neki tudnia kell, és ő csak jót akar,
                        - nem igaz? - a Péterffyeknek!</p>
					<p>- Nem kérdezek senkit. A hadikölcsönért az állam felel. Veszi a házamat, vagy
                        sem?</p>
					<p>- Veszem, de nyolc napon belül az adásvételt stornírozhatjuk.</p>
					<p>- Köszönöm. A ház a magáé. Úgyis megutáltam Pestet. Lemegyek a
                        Péterffy-kastélyba, Mindszentre.</p>
				</div>
				<div type="chapter">
					<head>VII.</head>
					<p>Ágnes úgy érezte, hogy a szíve kettészakadva, egyik fele András, a másik
                        István betegágya felett lebeg s ebben a kettészakadásban lassanként a vére
                        mind elszivárog. Évike és Péter - aki széles fekete kötéssel, lázas
                        töprengéssel ténfereg a házban - nem tudták megvígasztalni. Amúgy is olyan
                        elhagyott és kriptaszerű ma ez a Péterffy-ház. Klema, Gyula és Pokorny
                        elutaztak Miklós báróhoz, Mindszentre; Sándor és Lajos víz és tűz, kuruc és
                        labanc még mindig Tisza Istvánt siratják és napjában húszszor kérnek
                        egymástól bocsánatot, amiért annyit bántották egymást politikai elvek miatt.
                        Tisza sírjánál kibékültek és most egész nap szobájukba zárkózva
                        tanácskoznak azon: mit kellene tenni a haza érdekében? Valami rettenetes baj
                        lehet Barnabáséknál is; halottak napján Barnabás leüzent, hogy a felesége
                        megbetegedett; azóta nem mutatkozik. Susanne a minap levelet küldött le,
                        amelyben azt kérdezte, hogy nem tudják-e, hol van az ura? Felment hozzá, de
                        nem engedték be. Másnap sem. Nem erőltette a dolgot; ő már semmin sem
                        csodálkozik és semmi sem rémíti meg. Barnabás három nap óta nem volt otthon:
                        nyilván összevesztek. Nem csoda, ha Barnabás megunta azt a furcsa, perverz
                        és reménytelen házaséletet és elhagyta a pirosszájú, lompos és kacér kis
                        francia némbert. De a kis Nikolettát imádja Barnabás - tépelődött Ágnes - s
                        ha mégis itt tudta hagyni, nagy oka lehet rá... vagy - Istenem, mit lehet
                        tudni, ezekben a napokban minden lehetséges! - talán végleg leszámolt az
                        életével. Erre a lehetőségre is csak egykedvű mélabúval gondolt. Most minden
                        lehetséges. Minden nap halottak napja van, amióta az ő István fia tüdőlövést
                        kapott, olasz fogságba esett s András eszelősen énekelgeti a zsoltárokat.
                        Ennél nagyobb szörnyűség már nem történhetik.</p>
					<p>De mégis megborzongott, hogy olyan egyedül van. Évike tanul és ebéd alatt
                        maga elé bámul mereven és keresztbe néző nedves szeme nem lát senkit és
                        semmit; neki külön gondjai vannak, nem meri tőle megkérdezni, hogy min
                        gondolkodik. Máriához sem mer szólni, őszintén szólva, nem is nagyon akar,
                        nem szereti, fél tőle, sőt kissé borzad tőle, mert saját magát látja benne,
                        a saját tegnapi énjét. Azt az Ágnest, aki nagypénteken oly kábultan
                        botorkált a királyi bérpalota felé... jaj, csak el tudná felejteni azt a
                        régi, szegény, nyomorult Ágnest, aki olyan együgyűen hitt a háborúban s akit
                        a háború oly szörnyűségesen megcsalt. A naplóköteteit még halottak estéjén
                        tűzbe vetette s ezzel kissé megkönnyebbült. Az égő ruhát ledobta lelkéről,
                        de a lelke azért tele van égési sebekkel. Azóta nem nézett tükörbe és ha
                        fürdött, behúnyta a szemeit, hogy ne lássa meztelen tagjait. Utálta a
                        testét. Szerette volna, ha tiszta szellemi lénnyé változhatnék, mint aminők
                        az angyalok; vagy amilyenek voltak a jó anyák és a makulátlan hitvesek, a
                        bibliai szent asszonyok itt a földön; amilyen például Klema, ez a nagy,
                        erős, tiszta magyar asszony. Ó, ez a Klema! De megérdemelte volna, hogy
                        boldog legyen. És milyen boldogtalan! Hiába, bizonyos egyetlen törvény: a
                        sors, vagy az Isten, vagy az ördög örök igazságtalansága uralkodik az ember
                        felett. Ezt bizonyítja András sorsa is; soha a világon nem élt tisztább és
                        igazabb férfi és most együgyű tehetetlenségben sínylődik, mint beteg állat,
                        csak az a szerencséje, hogy nem tudja a szerencsétlenségét. Nem tudja, hogy
                        egyik fia tüdőlövést kapott, a másik a züllés útján, a lánya... ki tudja?...
                        És nem tudja, hogy a felesége mindenáron meg akarta csalni s csak azért nem
                        csalta meg, mert véletlenül más dolga volt az ezredes úrnak. De ha aznap
                        vagy talán éppen abban az órában keresztül nem lövik a koponyáját s meg nem
                        pattan az agyában egy kis vérerecske, akkor másnap, vagy harmadnap biztos,
                        egész biztos, hogy Péterffy Andrást a felesége és az ezredes úr
                        meggyalázzák...</p>
					<p>Ott ült az ablakmélyedésben és nézte az urát. András aludt. Talán - ha ez
                        lehetséges - éppen álmodik valamit. Ha álmodik, akkor kétségtelenül a
                        vadgesztenyeallées kis kúriájában jár-kel, mint ahogy szokta a boldog
                        időkben. Ó, a vadgesztenyefasor lám rettenetes bosszút állt rajtuk, amiért
                        otthagyták. Ha Máramarosszigeten maradnak, mint ahogy András szerette volna,
                        András nem vonul be, nem kap fejlövést, ő nem megy el a királyi bérpalotába.
                        Péterke nem züllik el és István... Istvánka - hát talán akkor is tüdőlövést
                        kap?... hát István menthetetlenül halálra volt ítélve már a háború kitörése
                        napján?... Ágnes félt, hogy eszét veszti ebben a gyötrelmes tépelődésben.
                        Most egész dühe és útálata a háború felé fordult s azok ellen, akik a
                        háborút csinálták. Ki csinálta a háborút? - kérdezte félőrülten. És
                        ráfelelt, hogy ő. Igen, ő Péterffy Andrásné, Grónay Ágnes, bizonyosan ő,
                        mert unta a tisztességet, a csendet, a békét, a mozdulatlanságot, a hűséget,
                        a kis darab biztos kenyeret, a szent szegénységet, a kalandok és csodák
                        nélkül való egyszerű, idilli, vadgesztenyeallés, naív, magyar életet. Neki
                        csoda kellett, nos, megvolt a csoda. Az egész föld kigyúlt és az emberek
                        szelíd, jámbor, szürke, unalmas kis boldogsága lángok martalékává lett. Ne
                        neked, itt van hát a csoda, kezdj vele valamit, boldogulj, élj, őrjöngj,
                        rendezz orgiákat, csald meg az uradat, tanulj új, rothadt, velőtrázó
                        bujaságokat, aminőket a barátnőid meséltek neked, eredj Kassára szajhák és
                        részeg katonák közé, keress pénzt, pénzt, pénzt, te szerencsétlen, aljas,
                        parázna vénasszony... nos, megkaptad a csodát.</p>
					<p>Felugrott és András fölé hajolt. Most vette észre, hogy a beteg feltűnően
                        csendes és mozdulatlan. Alszik - gondolta - nagyon mélyen alszik. Az utóbbi
                        időben hosszú és mély álmai vannak. De máskor, ha ilyen csend volt a
                        szobában, hallani lehetett egyenletes, mély lélegzését. Most nem lehet
                        hallani. Föléje hajolt és az arcát nézte. Semmi változás. Csak nagyon
                        csendes. Lélegzik? Igen, most gyengén kilehelte a levegőt... Ágnes elsápadt,
                        leült az ágy szélére és halkan ébresztgetni kezdte:</p>
					<p>- András!</p>
					<p>András megint lélegzett, de a szemét nem nyitotta fel. Ágnes megfogta a
                        kezét. Hűvös és száraz volt és síma, mozdulatlan.</p>
					<p>- András! - szólt hangosabban.</p>
					<p>András nem lélegzett többet.</p>
					<p>Ágnes felsikoltott.</p>
					<p>- András! András! András!</p>
					<p>Aztán lezuhant az ágy mellé s végignyúlt a padlón.</p>
					<p>*</p>
					<p>Egyedül volt akkor is, amikor eszméletre tért. Keservesen felvánszorgott és
                        belefogódzva az ágy deszkájába, újra András fölé hajolt. Andrásnak akkor már
                        hideg volt az arca.</p>
				</div>
				<div type="chapter">
					<head>VIII.</head>
					<p>Andrást eltemették, Péterke meggyógyult, Istvántól nem jött levél, - Ágnes
                        nem vett észre egyebet a forradalomból. Nem tudta, hogy az öreg Péterffyek
                        lassankint megint összevesztek azon, hogy Lajos a köztársasági államformát,
                        általában véve, helyesnek tartaná egy Kossuth Lajos-féle elnökkel az élén.
                        Nem tudta, hogy az öreg István huszár puskával őrzi a házat a frontról
                        visszajövő katonákkal szemben. Nem tudta, hogy Barnabás és felesége hetek
                        óta nem érintkeznek, mert Susanne retiküljéből halottak napján levél esett
                        ki, amelyben egy francia nyelvtanár lángoló szavakkal könyörög, hogy ne
                        gyötörje tovább és este hat órakor látogassa meg. És nem tudta, hogy Péterke
                        két hétig minden éjjel Eszternél aludt, az erdélyi menekült cselédkénél, aki
                        uccalánnyá, majd finom kokottá lett s akivel titokban eljegyezte magát. Nem
                        tudta, hogy egy éjjel meglepte őket a leány gazdag öreg barátja, Lucic
                        bankelnök s emiatt Eszter kiadta az útját Péterkének. Nem tudta, hogy Péter
                        két napig öngyilkossági gondolatok között csavargott a vasúti összekötő híd
                        környékén s hogy azután elsírta magát és levelet írt Hartmann Magdának. Nem
                        tudta, hogy Barnabás háromheti vergődés után megbocsátott Susannenak, mert
                        Susanne Nikoletta életére megesküdött, hogy semmivel sem bátorította fel a
                        francia nyelvtanárt és két-három konvencionális szónál többet nem beszélt
                        vele, azt is a villamoson, ahol nem tudta magát a kalauzzal megértetni s a
                        szemben levő urat felkérte a tolmács szerepére. És nem tudta, hogy ezt
                        Barnabás elhitte neki.</p>
					<p>Minderről nem tudott Ágnes, pedig rokonairól, fiáról és bátyjáról volt szó.
                        Hogy tudta volna, hogy ezalatt ellenséges csapatok mind szűkebbre és
                        szűkebbre szorították az ország határait s hogy a népköztársaság ezt némán
                        és gyáván tűrte?</p>
				</div>
				<div type="chapter">
					<head>IX.</head>
					<p>A Pantheon-kávéházban már híre-hamva sem volt annak az asztaltársaságnak,
                        amelyben Péterke Hartmann Magdával megismerkedett. A társaság tagjai most
                        államtitkári, főispáni és kormánybiztosi minőségben ágáltak a fórumon és
                        feléje sem néztek a Pantheonnak. A kávéház újra olyan szürke és csendes
                        volt, mint a háború előtt. Oda már ritkán tette be a lábát a forradalom
                        egy-egy pirosajkú némber vagy bőrkabátos köztársasági katona személyében: a
                        forradalom ott halálra unta volna magát. Az öreg pincér, aki húsz éve
                        szolgálja a törzsvendégeket, maga sem volt forradalmi szellem; a háború az
                        más; az legalább bőkezűen dobálta a borravalókat; a népköztársaság szegény
                        és rongyos volt és fukar. Johann bácsi egyébként nem politizált; kiszolgálta
                        a vendégeket és félóránkint megivott egy pohár szódavizes bort hátul a
                        pénztár mögött.</p>
					<p>Vendég lépett be a kávéházba. Tagbaszakadt, lengyelkabátos, hamvasbőrű,
                        szélesszájú, húszéves, barna leány volt, aki mandulavágású, kissé ferde
                        szemeivel hirtelen végignézte a néptelen helyiséget. Látszott, hogy
                        valakivel találkozója van s hogy a másik késik. Bosszúsan csapta le a hóna
                        alatt szorongatott könyvet s pohár tejet rendelt. E pillanatban belépett a
                        kávéházba Péterffy Péter.</p>
					<p>- Jó reggelt, Magda! Bocsánat, nem jól jár az órám.</p>
					<p>- Szervusz Péterke - mosolygott a leány - de megváltoztál.</p>
					<p>- Nyomorultul festek, úgy-e? - dadogott Péter és elpirult. - Rossz bőrben
                        vagyok.</p>
					<p>Péterke csakugyan sápadt és sovány volt és szeme beteges tűzben ragyogott
                        fonnyadt arcocskájából. Tizenhatévesnél nem látszott többnek. A betegség,
                        Eszterke és az összekötő vasúti híd körül való bolyongás nagyon megviselték.
                        Leült Magda mellé és miután három-négy nehéz betűvel hasztalan iparkodott
                        megbírkózni, hirtelen kivágta:</p>
					<p>- Szép. Gyönyörű. Olyan, mint egy asszony.</p>
					<p>- Ki?</p>
					<p>- Ön - mondta kesernyés mosollyal, mert azt kellett volna mondania: te, de a
                        t betű borzasztó dadogással fenyegette.</p>
					<p>Magda gyengéden megsimogatta a fiú fonnyadt arcát.</p>
					<p>- Nos, hát mit akarsz tőlem, Péterke?</p>
					<p>Péter arcát elöntötte a vér. Istenem, ha ő folyékonyan tudna beszélni, mint a
                        többi ember - ember! - nem is kell ahhoz embernek lenni, hiszen annyi
                        hitvány, ostoba, hetyke pimasz ajkáról ömlik ropogva és erélyesen és
                        szédületes iramban a szó! Istenem, ha az ő nyelve ki tudná mondani, ami
                        tengernyi fölény, elszántság, düh és cinizmus lakik a lelkében, akkor azt
                        mondaná neki: Magda, két vagy három napig vívódtam, hogy megölöm magam.
                        Akkor aztán, mikor éhségtől és fáradtságtól összerogyva a hídon kuporogtam,
                        hirtelen eszembe jutottál te. És gondoltam magamban: szamár kölyök vagyok.
                        Meghalni? Miért? Mert nem tettem le az érettségit, mert az apám ravatala
                        mellől elszöktem egy uccalányhoz, mert kóbor kutya módjára lihegek egyik
                        uccasarokról a másikra? - Nos, ez csak azt mutatja, hogy nincs bennem
                        férfias erő következetes lenni a bűnben és a cinizmusban. Hát azért is
                        talpra állok és kihúzom magam. Forradalom van? Jó. Hát legyen forradalom.
                        Nem megyek többé vissza az édesanyámhoz. Annyit vétkeztem ellene, hogy
                        meggyűlöltem őt. A forradalom az én édesanyám és testvéreim azok, akik
                        megújultak és felszabadultak, akik mernek rombolni, ölni, szeretni, győzni,
                        új életet élni. De nem tudom, hol és hogyan kezdjem. Akkor eszembe jutottál
                        te. Te bizonyára benne vagy a forradalom vezérkarában. Te megmutatod nekem
                        az utat, kiadod a parancsot és beosztasz a forradalom legmerészebb
                        csapatába, oda, ahol legnagyobb a szükség az életuntakra. Te, igen, te,
                        próféta asszony vagy s én a te tanítványod leszek. És a szolgálat a te
                        forradalmár szoknyád körül édes és gyönyörökkel teljes szolgálat lesz. Te
                        azt is tudod, hogy mennyire vágyom rád. S te ezért nem is haragszol s nem is
                        szégyenkezel, mert elfogulatlan és előítéletek nélkül való vagy. Őszintén
                        megvallva, ott a hídon, éhség és fáradság aljas kínjai között nagyon
                        megéheztem rád. Gondoltam magamban: nem vagyok én kötözni való eszeveszett
                        barom? Itt rothadok a nedves éjszakában, mikor, ha akarnám, Hartmann Magda
                        csipkés ágyában fekhetnék, hiszen forradalom van és Hartmann Magda a
                        forradalom prófétanője. Úristen, milyen lehet egy szép, finom, művelt,
                        gazdag úrileány hálóingben, vagy egész meztelenül? Így gondoltam akkor és
                        felvánszorogtam, elvonszoltam magam egy kávéházba s levelet írtam neked,
                        hogy jöjj el ide értem, beszélnivalóm van, égbekiáltóan fontos és sürgős
                        mondanivalóm. Hát itt vagy. Tudtam. Füttyentenem kell csak, hogy te
                        megjelenj a szolgálatomra. Nos, gyerünk, vezess magadhoz és feküdjél le,
                        mert forradalom van, az előítéletek alól felszabadultunk s én írtam a
                        Tizenegyedik Parancsolatot!</p>
					<p>Péter egy pillanat alatt átgondolta ezt, de ami akkor ott a hídon oly
                        természetes, sőt minden emberi dolgok között a legegyszerűbb és
                        legészszerűbb volt, az most nevetséges bambaságnak látszott. Nem tudta, mit
                        mondjon, isszonyú kínnal keresett valami hazugságot, amellyel igazolhatná
                        magát, a levelét, a találkozást, de nem jutott eszébe semmi.</p>
					<p>Magda látta, hogy keservesen vergődik és segíteni akart:</p>
					<p>- Péterkém, te szenvedsz. Beteg vagy, Péterkém. Nem jönnél el hozzám egy
                        csésze teára?</p>
					<p>Péter szíve hatalmasat dobbant. Íme, ez a lány kitalálja az ő gondolatait.
                        Magda önként felajánlja magát. Neki csak azt kell mondania: gyerünk s a
                        többi magától megy, mint a karikacsapás. De ezt a szót is nehéz kimondani s
                        ő most semmitől sem irtózik jobban, mint hogy nevetséges legyen.</p>
					<p>Ránézett Magdára. Szemébe nézett fürkészőn és kiváncsian, vajjon felfedezi-e
                        abban azokat az apró lángocskákat, amelyek akkor szoktak női szemekben
                        kigyúlni, amikor csókról és ölelésről van szó. Ha igen, akkor nem mond
                        semmit, csak megfogja Magda kezét és kivezeti a kávéházból. Merően nézett
                        Magda szeme közé, de nem fedezte föl a lángocskákat. Magda úgy simogatta
                        végig a tekintetével, mint egy kedves, finom orvos a betege arcát. Nem,
                        Magda nem gondol most a szerelemre. Magda jó és hűséges barát, kedves
                        cimbora, de semmivel sem több. Nem lehet megmondani neki, amit a hídon
                        kitervezett.</p>
					<p>- Hogy élsz most, Magda?</p>
					<p>Magda kedvesen mosolygott.</p>
					<p>- Menyasszony vagyok.</p>
					<p>Péterke megint elpirult és zavarában, bár a g betű kissé nehezen fordult ki a
                        száján, azt mondta:</p>
					<p>- Gratulálok.</p>
					<p>Magda oldalra fordította a fejét és furcsa, kacér nyiltsággal hozzátette:</p>
					<p>- Az apám nem tudja.</p>
					<p>Péter nagyon szerencsétlennek érezte magát. Sokáig maga elé nézett és azon
                        töprengett, vajjon a leányok, Magda és a többi Magdák ezért örülnek hát a
                        forradalomnak? De hogy egy pillanattal előbb ő maga is ezért örült neki és
                        Magdától ő is ilyenféle vívmányát várta a forradalomnak, - erre már nem
                        gondolt. És nem jutott eszébe az sem, hogy a húszesztendősök, férfiak és
                        leányok egytől-egyig mind így képzelik el a forradalmat. Csak azt érezte,
                        hogy már nem kívánja Magdát, sőt unja és szeretne tőle megszabadulni. Azt
                        hiszem - állapította meg s ez kissé felvillanyozta - hogy örökre
                        kiábrándultam ebből a fajtából.</p>
					<p>Most kissé visszanyerte az öntudatosságát és derülten mosolygott.</p>
					<p>- És a forradalom? - kérdezte gúnyosan.</p>
					<p>Magda felállt.</p>
					<p>- Ha akarsz, gyere velem. A vőlegényem előadást tart a vasasok
                        szakszervezetében.</p>
					<p>- Köszönöm, nincs időm.</p>
					<p>- Akkor Isten veled! Nagyon sápadt vagy. A viszontlátásra.</p>
					<p>Magda elindult, de útközben visszanézett.</p>
					<p>- Tagja vagy a szociáldemokrata pártnak? Nem? Beirassalak? Holnap megkapod az
                        igazolványt. Nem kell? Nem akarsz feltűnést kelteni? Péter, te nagyon naív
                        fiú vagy. Feltűnés! Azt hiszed, hogy feltűnést kelt, ha beiratkozol a
                        szociáldemokrata pártba? Ma írtuk be a tizedik grófot. Hol élsz te,
                        Péter?</p>
					<p>- A híd alatt - dadogta Péter keserűen.</p>
					<p>- Hol?</p>
					<p>- Egy uccai lány hálószobájában.</p>
					<p>Magda megcsóválta a fejét.</p>
					<p>- Bolondokat beszélsz.</p>
					<p>Péter hallgatott. Arra gondolt, hogy ő csakugyan nem tudja, mi történt
                        Pesten, amióta a teherautó elgázolta. Nagyon elgázolta valami nehéz, robogó
                        szekér. Tökéletesen elgázolta. Csak éppen néhány órával előbb tápászkodott
                        fel.</p>
					<p>Magda leült és részvéttel simogatta a fiú remegő kezét, amellyel minduntalan
                        csapzott hajához kapkodott.</p>
					<p>- Péterke, úgy látom, te csakugyan rossz fiú vagy.</p>
					<p>Az a vállát vonogatta. Magda vigasztalta.</p>
					<p>- Pedig most érdemes ám élni. Most megint érdemes! Eljött a mi időnk: a
                        becsületes, okos, tiszta és erős fiatalságé. Emlékszel, miről beszélgettünk,
                        amikor először nálam voltál? Sto gyelaty? - emlékszel, ezt kérdeztük akkor s
                        azóta az idő meghozta a feleletet. Egy szép reggel az emberek arra ébredtek,
                        hogy a régi oligarchikus rend a szocialisták, radikálisok és egy maroknyi
                        parlamenti párt egyetlen mozdulatára porba roskadt, a nacionalista kormány
                        megbukott, a katonák egyetlen súlyos ökölcsapással széttörték a
                        militarizmus bilincseit, kikiáltották a köztársaságot és megteremtették az
                        új szabad, ifjú Magyarországot.</p>
					<p>- De a szegény ember éhen döglik most is és megdöglött Ferencz József
                        idejében is - mondta Péter susogva, mert eszébe jutott a vén csavargó,
                        akivel együtt hált a híd alatt s aki ezekkel a szavakkal intézte el a
                        forradalmat.</p>
					<p>Magda nem sértődött meg.</p>
					<p>- Gyujts rá, Péter! - tette eléje arany cigarettatárcáját és maga is
                        rágyujtott. - Ne légy igazságtalan a forradalom iránt. Igaz ugyan, hogy az
                        első pár napon, a katonaságnak a frontról való visszaözönlése alatt,
                        sajnálatos rázkódtatások történtek, de a műveletlen és garázda elemek
                        kicsapongásait, a fékevesztett öröm és fékevesztett bánat túlzásait
                        csakhamar erélyesen megfékezte a népkormány, amely hatalmas támaszt talált a
                        maga páratlan népszerűségében és az emberek odaadó áldozatkészségében. Nem
                        akarod megismerni a vőlegényemet?</p>
					<p>- És a katonaság? - kérdezte gyámoltalanul Péter. - Azt hallottam, hogy a
                        hadsereg szétzüllött, mert a hadügyminiszter - egy részeges, buta vezérkari
                        tiszt - azt mondta, hogy nem akarok többé katonát látni. Én így
                        hallottam.</p>
					<p>Magda ég felé emelte csodálkozó és megbotránkozó tekintetét.</p>
					<p>- Oh, mily gyalázatos beállítása ez a legszentebb dolgoknak. Tudod, mi
                        történt, Péter? A nép lerázta magáról a tömeggyilkos tábornokok, az őrült
                        szadista emberirtók, a véres mészárosok zsarnokságát, amely a
                        kizsákmányolók, a latifundiumok és a nagytőke érdekében, mint a marhákat,
                        úgy vitte az embereket a vágóhídra. A főpapok, nagybirtokosok, tőkepénzesek
                        és zsidó bankárok rémuralma megszűnt, tehát nincs többé szükség katonára,
                        rendőrre és csendőrségre. Rosszul vagy, Péter?</p>
					<p>- És a határok? - kérdezte Péter, aki most már türelmetlenül és kihívóan
                        nézett az egzaltált leány szemébe, mintha ezzel akarna rajta bosszút állni,
                        amiért itt nagy szocialista propagandabeszédet mond, ahelyett, hogy
                        beteljesítené, amiről ő a hídon álmodozott.</p>
					<p>- Várj csak, Péterke, majd arra is rákerül a sor. Első feladat a reakció és a
                        nacionalizmus letörése; aztán a demokratikus rend és szociális termelés
                        biztosítása. Kell, hogy a munkás- és paraszttömegek munkához lássanak; és
                        munkához is látnak hamarosan; ezt a munkát pedig jókedvvel, büszkén és
                        emberfeletti energiával végzik majd, mert tudják, hogy verejtékükkel nem
                        egypár henye főurat, nem egypár kapitalista zsarnokot és ezek cselédségét
                        hízlalják, hanem a maguk jólétét és boldogságát alapozzák meg és a jövő
                        generáció könnyű, gondtalan és nyugalmas megélhetését biztosítják.</p>
					<p>- És a határok? - ismételte Péterke lángvörös, izzadt arccal, rekedten és
                        villogó szemmel és a székét közelebb rántotta Magdához. - Mikor megyünk a
                        határokra? Mi?</p>
					<p>Magda megszeppent. Kezdte félteni Pétert, aki olyan volt, mint egy delírizáló
                        beteg. Igyekezett tehát megnyugtatni és kiengesztelni.</p>
					<p>- Arra is rákerül a sor. Ne félj, Péterke, annak is eljön az ideje. De azt is
                        a felszabadított szocialista munkás- és paraszttömegek fogják megcsinálni.
                        Mi bajod Péterke? Konyakot akarsz? Vagy inkább limonádét? Add ide a kezed.
                        Meglásd, ha kissé rendbejövünk önmagunkkal, egyszerre talpra ugrunk, a
                        népkormány hadsereget gyüjt, megújulnak a negyvennyolcas idők csodái, az
                        ezredek a földből nőnek ki, munkások, parasztok, diákok, tisztviselők önként
                        sietnek a zászlók alá, vagy a municiógyárakba s akik most egy idegen és
                        ellenséges érzületű militarizmus igájában megutálták a háborút, a fegyvert,
                        a vérontást, a fegyelmet, a parancsnokok brutális gőgjét - igyál egy pohár
                        vizet, Péterke - esküszöm, azok majd öntudatos, szabad akaratból, hideg
                        aggyal és égő szívvel állnak légiókba, hogy visszaverjék a hódításra éhes
                        imperialistákat. Jobban vagy, Péter?</p>
					<p>- Kutyabajom sincs, csak nagyon felbosszankodtam - felelte amaz és
                        felhajtotta a feketekávés csészében felszolgált konyakot.</p>
					<p>- Hála Isten - suttogta Magda. - Úgy megijesztettél.</p>
					<p>Péterke Magda szeme közé nézett. Mit beszél itt össze-vissza ez a
                        szélescsípőjű, nagymellű leány? Hiszen éppen az ellenkezője igaz mindannak,
                        amit mond. Gúnyolódik talán saját maga és a köztársaság felett?</p>
					<p>De Magda szeméből csak úgy sugárzott a meggyőződés és a hit. Magda komolyan
                        és őszintén úgy érezte, hogy igaza van. Magda így látta, Magda boldog volt,
                        Magdával nem lehetett vitatkozni.</p>
					<p>- Hát a területi integritás benne van-e a szocialista alkotmányban? -
                        kérdezte Péterke félénken, mert e pillanatban mindennél jobban szerette
                        volna, hogy Magda szépet hazudjon neki.</p>
					<p>Magda kissé elgondolkozott. Ezt ő sem tudta határozottan, de most mindent
                        vállalt, csak ne lássa Péter arcán azt a lázas eltorzulást.</p>
					<p>- Bizonyára. De hogy fegyverrel vegye vissza a határokat, arra nem is lesz
                        szükség. Először is a demarkációs vonal csak fegyverszüneti rendszabály, nem
                        végleges politikai határ. Egy csésze teát, Péter, te dideregsz. Vagy tán
                        ennél valamit? Igen? No, hát másodszor, ha az angol és francia közvélemény,
                        amely hisztériás rettegéssel fél az Oroszország felől közeledő
                        bolsevizmustól, látni fogja, hogy Magyarországon mily tökéletes rendet
                        teremtett a radikális és szocialista népköztársaság, maga fogja
                        visszaparancsolni a körülöttünk settenkedő balkáni bandákat. Ízlik ez a
                        sajt? Sajnos, mást még nem lehet kapni.</p>
					<p>Péter mohón és szinte állati élvezettel falt. A gyomra émelyegni kezdett a
                        hirtelen kapott tápláléktól, de ez az émelygés reszkető éhségérzettel járt.
                        Szégyelte Magda előtt, hogy olyan falánkul esett neki a száraz és
                        sárgabarna, furcsaszagú sajtnak, de nem hagyta abba, mert félt, hogy elájul
                        a gyengeségtől.</p>
					<p>Magda, aki maga sem tudta, miért, de azt hitte, hogy szavaival gyógyítja meg
                        a sápadt és reszkető Pétert, szaporán folytatta:</p>
					<p>- Komoly háborúra nem kerül a sor. Az új népköztársaság hadserege megszállja
                        a határvidéket és mozdulatlan fenséggel áll őrt, lábhoz tett fegyverrel,
                        higgadt nyugalommal, de egyetlen csepp vért sem ont haszontalanul, mert
                        minden csepp vérre a szociális termelés munkájában lesz szükség - hála
                        Isten, Péter, az arcodba már visszajön a vér, most igyál egy nagy csésze
                        feketét - és egyetlen ólomgolyót sem lövöldöz el feleslegesen, mert minden
                        gramm ólommal takarékoskodik, hogy abból betűt önthessen, tiszta humanizmus,
                        emberi egyenlőség, munka és a legtöbb ember legnagyobb boldogsága...
                        Péterke, Péterke, add ide a kezed, mennyire megijesztettél, mondd, Péter, mi
                        volt a bajod, hogy előbb úgy elfehéredtél?...</p>
					<p>- Éhes voltam, a te népköztársaságodban majd megdögöltem éhen... Magda, eredj
                        a szakszervezetbe.</p>
					<p>Péter savanyúan elhúzta a száját és végignézett Magda karcsú, de tömött és
                        asszonyos alakján. Szép lába van ennek a lánynak, csak ne beszélne össze
                        annyi ostobaságot. És a szeme is szép. Milyen lehet egy finom, tiszta,
                        fiatal úrilány meztelenül! Finom, tiszta úrilány? Hiszen azt mondta, hogy
                        vőlegénye van. Nem merte bevallani, hogy szeretője van. Biztosan szocialista
                        szeretője van. Nem tiszta, nem finom és nem lány. Olyan, mint Eszter. Nem
                        kíváncsi rá. De ha a népkormány csakugyan hadsereget küld a határokra, akkor
                        rendben van a dolog.</p>
					<p>Magda is szótlanul nézte Péter lerongyolódott, piszkos, sápadt, sovány
                        alakját. Szemügyre vette, mint egy kiélt, elsatnyult, minden
                        létjogosultságát elvesztett társadalmi rend szimbólumát és megsajnálta. Egy
                        hanyatló korszak koravén, satnya csecsemője. Vége. Kár érte. Jó kis fiú
                        volt. Azon töprengett, hogy mit tehetne érte. Semmit. Nem ér rá. Amikor az
                        ecsedi lápot kiszárították, ki törődött a békákkal? - ez jutott eszébe, a
                        vőlegényétől hallotta, aki öntudatos és kegyetlen szocialista
                        osztályönzéssel így parentálta el a pusztuló magyar dzsentrit.</p>
					<p>- Egészen jól vagy már? - kérdezte mégegyszer meleg, baráti hangon.</p>
					<p>- Jól - hebegte barátságtalanul a fiú.</p>
					<p>- Hát akkor szervusz. Megyek a szakszervezetbe. Ha szükséged van rám,
                        telefonálj.</p>
					<p>Péter megint mosolygott és bágyadt kis madárarca még keserűbb fintorra
                        torzult. Köszönt és meredten bámult Magda prémes bekecse és rövid
                        szoknyájából térdig kilátszó lábszárai után. Aztán újra leült és maga elé
                        bámult. Észre sem vette, hogy valaki a vállára ütött.</p>
					<p>- Itt ülök a szomszéd asztalnál és nézem, hogy te milyen takaros
                        forradalmárnővel enyelegsz, Péterke. Gratulálok, jó izlésed van.</p>
					<p>Péter ijedten köszönt Barnabásnak.</p>
					<p>- Bocsánat... a forradalomról beszélgettünk. Mit szól Barnabás bácsi a
                        forradalomhoz?</p>
					<p>- Semmit, semmit, - felelt Barnabás, aki talán sápadtabb és elnyűttebb volt
                        Péterkénél is. - Ostoba, szemtelen és gyáva próbálgatás. Háború után való
                        móka. Nem érdekel. Hát neked, hogy megy a sorod? Rossz bőrben vagy
                        gyerek.</p>
					<p>Péter lehajtotta a fejét és nem tudott felelni.</p>
					<p>- Mi az, fiatalúr, csak nem vagy szerelmes? Mi? Eltaláltam? Ő az?</p>
					<p>- Isten ments! A forradalomról beszélgettünk.</p>
					<p>- Brávó! - mosolygott Barnabás és hamar felhajtott egy nagy csésze rumos
                        feketét. - Csak azt ne! Akármit inkább! Inni, dorbézolni, kártyázni, morfint
                        vagy kokaint marokszám szedni, verekedni, tivornyázni, mindent, mindent
                        lehet, még embert is lehet ölni, csak egyet nem! Jegyezd meg magadnak, írd
                        be a noteszedbe és minden nap olvasd el: mindent, csak azt ne! Szerelmes ne
                        légy soha, édes fiam.</p>
					<p>Péter gúnyosan mosolygott.</p>
					<p>- Útálom a nőket.</p>
					<p>- Helyes, helyes, - lelkendezett Barnabás - de azért be kell iratkoznod a
                        technológiára. Most az emberek valamiféle forradalommal játszadoznak, jól
                        teszik, talán ez is elsöpör néhány felesleges embert és felesleges
                        ostobaságot, de majd megunják és abbahagyják és nekiesnek a munkának, magam
                        is dolgozom, mint egy igavonó barom.</p>
					<p>- Készül a regény?</p>
					<p>- Regény? Badarság. A jövő a technikai tudományoké. Fiam, figyelj ide. Az
                        egész világ koplal és nyomorog. A földek parlagon hevernek, a gépek
                        elromlottak, igáslovak és ökrök elpusztultak a háborúban. A paraszt nem
                        tudja bevetni a földjét, nincs, aki megmunkálja, mert a lova megdöglött, az
                        ökrét levágták és lovát, ökrét megették a katonák. Lovát és ökrét? A
                        szamarát és a kutyáját is. Sőt, a ruháját és a csizmáját is, sőt a feleségét
                        is megették volna az orosz foglyok, de nem ették meg. Csak teherbe
                        ejtették... és szaporították a felesleges csőcselék számát... No jó. Szóval?
                        Szóval nincs búza, rozs, kukorica elég, nincs liszt, nincs kenyér, nincs
                        táplálék. Éhen döglenek, ha sokáig így tart. Hát jó. De a városi ember mégis
                        enni akar, tehát ki kell találni valami tömegtáplálékot.</p>
					<p>- Igen, a híd alatt borzasztóan éheztünk. Az ember Ferencz Jóska alatt is,
                        meg a forradalom alatt is megdögölhet éhen...</p>
					<p>Barnabás azonban lélegzet nélkül folytatta:</p>
					<p>- És én már ki is találtam. Tudod, mit fogok lisztté őrölni? A kukoricát. De
                        nem azt a szemes kukoricát, azt eddig is őrölték, de városi embernek nem
                        veszi be a gyomra. Hanem a szárát, a levelét, a csutkáját, egészen és
                        maradék nélkül és én kitaláltam azt a vegyi kikészítést, amellyel különb
                        lisztet lehet belőle előállítani, mint a búzából.</p>
					<p>Péterke szédült. Ha ezt az öreg csavargó hallotta volna ott a híd alatt!</p>
					<p>- De mindezt csak úgy közbevetőleg mondtam - folytatta Barnabás, - neked
                        egyelőre csak a szerelemtől kell tartózkodnod. Mindent tehetsz, csak azt ne!
                        Ne légy szerelmes soha!</p>
					<p>- Nem - felelt naívul Péterke és kihúzta magát.</p>
					<p>Barnabás újra egy feketét rendelt, vastag, de rossz szivarra gyujtott és
                        tovább magyarázta:</p>
					<p>- Tudod-e mi az: beleszeretni egy ilyen kis forradalmárlányba? Hát figyelj
                        ide. Az ember megy-megy az uccán s egy szikrázó kövesgyűrűt talál az
                        aszfalton. Az embernek eláll a lélegzete. Ni, egy brilliáns, platina
                        foglalatban! Brilliáns! Megér százezer koronát, ha nem többet. Istenem,
                        vajjon látta-e valaki, hogy megtaláltam? Mit csináljak? Vigyem a
                        rendőrségre? Persze, hogy elviszem, de egy kicsit nézegetem előbb.
                        Nézegetni csak szabad? És nézegetem, ujjamra próbálom, nagyszerűen odaillik
                        a balközépujjamra. Ragyog, szikrázik, szédít, szinte hipnotizál. Na, még ma
                        egy kicsit gyönyörködöm benne. Holnap aztán eleget teszek a becsületnek.
                        Este megvillogtatom a villamoslámpák fényében. Néhány odavetett irígy
                        pillantás határtalanul jólesik a hiúságomnak. Egész éjjel igazgatom az
                        ujjamon, a kedvéért egyik kocsmából a másikba járok és mindinkább
                        nekibátorodó hencegéssel mutogatom a Télikert nimfái előtt. Másnap aztán,
                        útközben a rendőrség felé, majdnem megreped a szívem, hogy meg kell válnom
                        drága kincsemtől. Irtózatos küzdelem támad a lelkemben, amelyet a kapzsiság
                        és a becsületesség vívnak egymással. Mindegy. A becsület az első. De mielőtt
                        letenném a rendőrkapitány asztalára, csak úgy kuriózumképpen, puszta
                        kíváncsiságból, hadd becsültessem meg az ötvösnél, mennyit ér az az
                        önfeláldozó becsület, amellyel lemondok a drágakőről? Bemegyek az
                        ékszerészhez, az ötvös felteszi szemére a lupét, nézi, vizsgálja, forgatja,
                        csillogtatja, méregeti, latolgatja, ablakhoz viszi, lámpához tartja a követ,
                        nyög, morog, sóhajt, felhúzza szemöldökeit, köhécsel, mosolyog és szól:
                        bámulatos jó hamisítvány, ötven korona. A szívemből kifut a vér, dühbe jövök
                        és kiszaladok a boltból. Odavan egy gyönyörű illuzió, a becsületesség
                        fényes vizsgája előtt állottam s most kisül, hogy kómikussá váltam a hősi
                        elhatározásommal. Útálom a gyűrűt és megvetem magamat, hogy tegnap este oly
                        boldogan és büszkén mutogattam mindenfelé a nyomorult cifraságot. Szégyenlem
                        magamat és semmi kedvem a rendőrségre menni a haszontalan és ostoba
                        hamisítvánnyal. A rendőrlegények a szemembe nevetnének, hogy a brilliánsot
                        nem tudom megkülönböztetni a máramarosi gyémánttól. Mit tegyek? Elhajítsam
                        az út porába, vagy megtartsam fájó, szégyenletes és tanulságos emlék
                        gyanánt? Nem dobom el. Megtartom. Sőt ujjamon hagyom, mert holnap hátha
                        kicsúfol barátnőm a Télikertben: nini, a gyűrűt zálogba csaptad? És ujjamon
                        ragad a csillogó, üres, hangos, feltűnő jószág és tovább bolondítom vele nem
                        a világot, hanem magamat, aki titkon sír és szégyenli magát. Péter, mikor
                        láttad utoljára Nikolettát? Gyönyörű nagy darab gyerek. Elragadó. Az aztán
                        igen! Az valódi brilliáns! Imádom.</p>
					<p>Barnabás felhörpintette a nagy csésze rumos feketét és új szivarra gyujtott.
                        Péter fogvacogva nézte a nagy csapzotthajú, barna Grónayt és nem vette
                        észre, hogy az most magamagáról és Susanneről beszélt. Mire végére ért az
                        előadásnak, Barnabás is bűnbánatot érzett és hálás volt Péternek, hogy nem
                        értette meg. Hiszen ő Susannenak megbocsátott.</p>
					<p>- Eredj Péter haza! - szólalt meg hirtelen, - az anyád nagyon aggódik
                        érted.</p>
				</div>
				<div type="chapter">
					<head>X.</head>
					<p>Péter hazafelé tartott. Útközben kitervelte, hogy ünnepélyesen bocsánatot kér
                        az édesanyjától, Klema nénitől, az öreg Péterffyektől, Évikétől,
                        mindenkitől, akit szeret s akit megszomorított. Ó, milyen jó volna, ha
                        bocsánatot lehetne kérni szegény apjától is, aki két éve nem beszélt vele!
                        Péternek elszorult a szíve. Meghalt. A kerepesi temetőben hideg és nedves
                        föld alatt van, a koporsója talán már be is szakadt, s az arca csupa sár,
                        borzasztó dolog a halál, most kezdi csak érteni, hogy milyen borzasztó. És
                        nem tudja, miért, de valami lelkiismeretfurdalást érez az apja halála miatt.
                        Folyton az jár az eszében, hogy nem, nem, azt mégsem kellett volna
                        megengedni! Mit? Hogy meghaljon? Vagy hogy Belgrádba menjen? Egyiket sem
                        tudta volna senki megakadályozni, ő pedig, a legkisebb, a legrosszabb és a
                        legnyomorultabb mindazok között, akik a nagy, hatalmas erős, gőgös Péterffy
                        Andráshoz tartoztak, a legkevésbbé. És mégis. Valamit kellett volna tenni.
                        Vagy legalább, amikor meghalt, akkor kellett volna valamit cselekedni érte,
                        az ő kedvéért, az ő kiengesztelésére és megvígasztalására. De nem tett
                        semmit még akkor sem. Még csak meg sem siratta és meg sem gyászolta, úgy,
                        ahogy szerette volna. Bevallja magának, nem tudott az apja halálán
                        kétségbeesni, sőt még csak sírni és szomorkodni sem, mint ahogy például Éva.
                        Borzasztó és érthetetlen ez, s most úgy érzi, hogy az a legszomorúbb, hogy
                        még csak nem is szomorkodott. Nem lett volna szabad megengedni... hiába,
                        mégis úgy van, hogy félt az apjától, rettegett tőle, mert kimaradt az
                        iskolából és semmirekellő kávéháztöltelék és forradalmár lett - forradalmár
                        és hazaáruló, Hartmann Magda kedvéért, - és irtózott attól, hogy apja
                        előbb-utóbb megtudja és szemrehányásokkal illeti, esetleg meg is alázza és
                        szeme elől elkergeti. Nem is vágyódott utána, sőt... nem is bánta, hogy
                        Belgrádban van és aljas és gyáva megnyugvást érzett, amikor hazahozták, hogy
                        már nem tudja és nem érti meg, mi lett a fiából, - hát mégis az az igazság,
                        hogy szinte beleegyezett... pedig nem kellett volna megengedni, hogy
                        meghaljon, akármilyen beteg és szánalmas is volt szegény úgy
                        idegsokkosan... Most, amikor mindezt végiggondolta, kétségbeesett, hogy nem
                        lehet már tőle bocsánatot kérni. De lehet az anyjától, aki nem tudja, apát
                        sirassa-e, vagy Istvánért remegjen, vagy őt, a legkisebbet keresse, aki két
                        nappal a temetés után megszökött a háztól.</p>
					<p>Otthon aztán megváltoztatta szándékát, mert elviselhetetlen szörnyűségnek
                        látszott, hogy külön-külön annyi szomorú ember szemébe nézzen. Csak az
                        anyjával beszél s megfogadja neki, hogy most már jó fiú lesz, ha
                        megbocsájtanak. Most érzi csak, hogy mennyire szereti az édesanyját. Meg is
                        tesz neki mindent, hogy kiengesztelje és megvígasztalja. Nekifekszik a
                        tanulásnak s leteszi az érettségit, vagy beiratkozik a technológiára s ezzel
                        boldoggá teszi őt. És nem is lesz nagy áldozat, sőt gyönyörűség lesz szépen,
                        csendben, nyugalomban, otthon, kényelmesen, tiszta, kedves kis szobájában
                        ingujjra vetkőzve, egész nap tanulni. Nem kell kávéház, pfuj, undok
                        éjszakák, lányok, Eszterkék, borok, pálinkák, rossz szagok, trágár
                        beszédek, röhögések, fejfájások, gyomorémelygések, elég volt, elég volt a
                        forradalomból, Magdából, ostobaság az egész, ott a hídon beszélt egy öreg
                        péklegénnyel, az megmondta, hogy mi a forradalom. Azt mondta, hogy a szegény
                        ember békében és háborúban és Ferenc Jóska alatt, meg most a köztársaságban
                        is éhendöglik, mire megvénül. Elég volt. És elég volt az irodalomból is,
                        itt van Barnabás bácsi, a kutyának sem kell, igaza van neki, úr nem ír, az
                        írás aljas mártíromság. Már a szavaktól is undorodik, proletár, burzsoázia,
                        Tizenegyedik Parancsolat, nevetséges az egész. Apa kúriai bíró, osztályfőnök
                        volt, az valami, az úri dolog, meg Sándor bácsi, aki főszolgabíró volt,
                        igen, ez az élet, halk, finom, úri élet... Nem, nem megyek a technológiára,
                        leteszem az érettségit és jogász leszek, vagy gazdász, esetleg tanár, akkor
                        nem leszek felesleges ember...</p>
					<p>Besurrant a Péterffy-házba és óvatosan belopódzott régi kis szobájába. Szíve
                        a torkában dobogott s reszketni kezdett az anyjával való találkozástól.
                        Vajjon meg fog-e neki bocsátani? Kezdett félni attól, hogy nem. Túlságosan
                        tiszta, erkölcsös és kemény emberek mind, az egész család. Apját is
                        elengedték a háborúba, - szegény, milyen örömmel és lelkesen ment el, milyen
                        naívul! - és engedték, hogy egy szerb golyó átlőjje a fejét... hiába,
                        akárhogy veszi, nem lett volna szabad megengedni, hogy meghaljon apa és
                        mégis megengedték...</p>
					<p>Nem, ő nem mer a szemükbe nézni. Elhatározta, hogy úgy, ahogyan máskor is
                        szokta, Évikét használja fel közvetítőül. Évike ikernővére neki, de ő a
                        férfi, s mint ilyen, legalább is egyenrangú vele, ha mindjárt Évike már két
                        éve orvostanhallgató is. Egyébként Éva gondoljon amit akar, csak tegye meg,
                        amire kéri.</p>
					<p>Bement Évike szobájába és hogy palástolja meghatottságát, erősen
                        rárivallt.</p>
					<p>- Éva, beszélj anyával és mondd meg neki, hogy le akarom tenni az érettségit.
                        De aztán hagyjatok békén. Tudok mindent, amit akarsz mondani. Ezerszer
                        jobban tudom, mint te. Hitvány kamasz voltam. De csak voltam. Érted? Ha
                        senkise bánt, ha úgy tesztek, mintha semmi sem történt volna, akkor mindent
                        jóvá teszek. Ne bőgj. Ne csináljatok színházat. Nem eleget szenvedtem, azt
                        hiszed? István írt? Olasz fogságban? Holnap kimegyek papa sírjához. Nem
                        kellett volna engedni.</p>
					<p>Rettenetes dadogás volt ez, Péter azonban nem törődött vele, nem válogatta a
                        betűket, nem pirult el és nem kereste a szinonimákat.</p>
					<p>- Éva, hidd el, a háború áldozata vagyok. Pedig szeretlek benneteket. De nem
                        bírom el a szemrehányásokat, mondd meg anyának, hogy ha egy szóval említi a
                        dolgot, főbelövöm magamat. Le akarom tenni az érettségit... meg vannak még a
                        könyveid? Adj ki valami ruhát. Szeretnék fürdeni. Azt hiszem, felesleges
                        vagyok, de mindent jóváteszek.</p>
					<p>Minden úgy lett, ahogy Péter akarta. A Péterffyek összeesküdtek, hogy még
                        csak célzást sem tesznek kóborlásaira és az érettségire. Évike
                        összegyüjtötte a nyolcadik osztály anyagát és az egyetemről negyedéves
                        bölcsészettanhallgatót hozott, aki együtt tanul vele. Szobáját olyan széppé
                        és kedvessé tette, hogy öröm volt benne egész nap ingujjban tanulni.
                        Mindenki becézte, Barnabás a kávéházból hozott neki cigarettát, finom
                        egyiptomit, mert a népköztársaság csak kapadohányt gyártott. A vacsorákon
                        úgy bántak vele, mint felnőtt, komoly fiatalemberrel, belevonták
                        beszélgetéseikbe és sohasem kérdezték meg tőle, hogy mennyire van a latinnal
                        és az algebrával. Péter nagyon megszerette a rokonait. Különösen Lajos bácsi
                        tetszett neki, s mindig megdobogott a szíve, ha ziháló tüdejéből, levegő
                        után kapkodva, rekedten és kiabálva mutogatta a térképen, hogy a demarkációs
                        vonalat hol lépte át egy-egy megszálló csapat.</p>
					<p>De mindenen felül Mária sajátságos, néma, titokzatos szépsége ragadta meg a
                        képzeletét. Úgy érezte, hogy Máriát csak ő és ő is csak most tudja
                        megérteni. Szinte csodálkozva nézte, hogy a Péterffyek Mária démonikus
                        szépségét egész közönyösen veszik, mintha egész természetesnek találnák,
                        hogy itt van köztük és mindennap láthatják, beszélhetnek és kezet foghatnak
                        vele, a szemébe nézhetnek és magukba szívhatják földöntúli lényének illatát.
                        Úgy érezte, hogy életében most lát először igazi asszonyt. Hozzá képest
                        mindenki közönséges, érdektelen, sőt szánalmas. A lányok - még Éva is,
                        akiről úgy vélte, hogy nem mindennapi szépség s amellett arcáról csakúgy
                        sugárzik az értelem és a derü, - Mária mellett éretlen, sőt idétlen,
                        esetlen, sőt nevetséges libák, az asszonyok pedig fonnyadt, öreg és nem
                        nélkül való teremtések, még Bertóthyné is, a gazdag Lucic bankár leánya,
                        aki Máriát néha meglátogatja. Péter oly elragadónak találta Máriát, hogy
                        csak versben tudott róla gondolkozni. Szerette volna megmondani Barnabásnak,
                        hogy nézze meg Máriát s akkor beszéljen: verset írni aljas mártíromság-e?
                        Sőt, a vers is kevés; szimfóniát kellene hozzá vagy róla írni egy
                        Beethovennek. Csak neki. Schubert gyenge és túlságosan egyszerű volna
                        hozzá, Mozart is, legfeljebb Bach tudna még a feladattal megbírkózni.
                        Egyszer megpendítette a dolgot Éva előtt. Éva mosolygott és felbiggyesztette
                        a száját, gúnyosan, ahogy szokta. Szép, de kissé korlátolt, - azt felelte rá
                        és Péter elszomorodott azon, hogy Éva ilyen kicsinyes és irígy. Mária
                        korlátolt! Hát persze. Az emberek a titokzatosságot és mélységet, a
                        hallgatag és réveteg szépséget korlátoltságnak tartják. Nem tudják, hogy
                        ekkora testi szépség mellett nem jöhet számításba a kedély és az értelem
                        szépsége; a legsugárzóbb lélek is elhalványodik ilyen testi tökéletesség
                        mellett: ez az igazság. Különben pedig ki meri állítani, hogy Mária szellemi
                        tulajdonságaival tisztában van? Ki meri állítani egyáltalán, hogy őt ismeri?
                        És ki meri tagadni, hogy Máriában éppen az a legelbűvölőbb, hogy olyan
                        zárkózott és gőgös? Ó, majd egyszer ő is megnyilatkozik. De akkor ti mind,
                        akik itt körülálljátok és véleményt mondotok róla, ilyent vagy olyant, akik
                        irígylitek vagy megítélitek, ti valamennyien egyik ámulatból a másikba
                        estek.</p>
					<p>Péter agyát, szívét, idegeit és érzékeit elborította a boldog öröm,
                        valahányszor megpillantotta. De utána nyomban egy kis szomorúság, harag és
                        keserűség is. Sajnálta, hogy ő maga - legalább Máriához képest - olyan
                        kicsiny, fiatal és jelentéktelen. Arról, hogy meghódítsa, nem is
                        ábrándozott; de szeretett volna néhány szót kicsalni belőle, néhány egyenes
                        és kizárólag neki mondott szót; ehhez azonban az kellett volna, hogy
                        megszólítsa Máriát, valamit kérdezzen tőle, vagy valamire felhívja figyelmét
                        és bebizonyítsa, hogy érdemes vele, cingár, érettségizetlen, felesleges,
                        rosszhírű fiúval szóbaállni. De ez lehetetlen volt. Péter a világon senki
                        előtt nem szégyelte volna olyan kétségbeesetten, hogy a d, t, k és i betűket
                        nem tudja kimondani. Ezért a hallgatag szépségnek csak néma bámulója maradt.
                        És ezért irígyelte olyan eszeveszetten Ákost, a korán megőszült, apollófejű
                        sánta hőst a géplábával együtt és a szőke, finom, világfias modorú Pokornyt,
                        akik néha halkan és bizalmasan beszélgettek vele.</p>
					<p>Péter, aki két év óta annyit csavargott éjjel és nappal a házon kívül, most
                        napokon keresztül a szobájában maradt. Anyja már könnyesen emlegette, hogy
                        az ő kósza, tékozló kis fia íme megtért s rövidesen mindent jóvátesz, amit,
                        a háború ártatlan áldozata, eddig elhibázott. Ágnes most is valami csodát
                        várt, csodát István és Péter és Évike körül és csodát, amelynek révén valami
                        titokzatos módon összeköttetésbe juthat Andrással és a halottat
                        kiengesztelheti. S a csodát templomban és gyóntatószékben, térdenállva és
                        imádkozva kereste, - és nem tudta, hogy mi megy végbe Péterke lelkében.
                        Péter egész nap könyvek mellett ült és hallgatta korrepetitorja
                        magyarázatait; de eközben nem tudott egyébre gondolni, mint a vacsorára,
                        amelyen újból láthatja Máriát. Tele volt a lelke Mária szépségével; nem
                        tudott volna számot adni arról, hogy egyáltalán mi az, amit érez, ami után
                        vágyik? Egyetlen szennyes gondolata nem volt; az érzései távolról sem
                        hasonlítottak ahhoz, ami Magdával vagy Eszterkével szemben elragadta. Saját
                        maga előtt is megfejthetetlen és merőben új volt minden, ami Máriához
                        kapcsolta. Megilletődés, égi boldogság, félelem és megdermedt áhitat fogta
                        el, ha látta s valami szelíd, sóvár imádat, amíg várnia kellett a
                        pillanatot, hogy viszontlássa. Halk és alázatos rajongás volt az egész
                        élete; egy percre sem gondolt szerelemre, csak arra, hogy érte valami
                        nagyot, rendkívülit, égbekiáltót tegyen, amivel a figyelmét magára felhívja.
                        Minden este lefekvés előtt az anyjáért és testvéreiért és a meghalt apja
                        lelkiüdvéért imádkozott, ezt titokban, szégyenkezve, lelkiismereti
                        furdalások között még ott a hídon, sőt még akkor is elmondta, amikor
                        Eszternél aludt, - de most hozzátette Mária nevét is és érte még forróbban
                        tudott imádkozni.</p>
					<p>Néha, késő éjjel felébredt és Máriára gondolt. Olyan izgalomba esett, hogy
                        nem tudott elaludni. De ez nem szerelmi izgalom volt, sőt, most, amióta
                        ezek között az ábrándok közt élt, megútálta egész érzéki életét, mintha
                        azzal Mária tiszta, mennyei szépsége ellen vétkezett volna. Még gondolatban
                        is valódi aszkéta lett, Mária égi lovagja és rabszolgája, mint ahogy pirulva
                        bevallotta magának és sajnálta, hogy nem a középkorban él, amikor vérét
                        onthatta volna egy mosolyáért. Maga is úgy érezte, hogy ez gyerekes és
                        szégyelnivaló ostobaság. De boldog volt ebben az ostobaságban. Felöltözött
                        és lement a kapuhoz, ahol István, a hajdú, feltűzött szuronnyal őrizte a
                        házat. Azt hazudta neki, hogy álmatlanságban szenved, vagy hogy fáj a feje
                        és a ház előtt sétált fel és alá és lopva Mária ablakát leste. Ha világosság
                        szűrődött ki az ablakon, szívdobogást kapott. Arra gondolt, hogy Istenem,
                        ha Mária most meglátná őt, vagy ha valami fosztogató csapat megtámadná a
                        házat és ő kitüntethetné magát a Péterffyek, az anyja, a családja, azaz,
                        igazán szólva, Mária védelmében... És titokban fájdalmas sóvárgással
                        várta, hogy valami csoda történik, amely őt egyszerre felragadja Mária
                        magasságába.</p>
					<p>Egy alkalommal a csoda be is teljesedett. Péter lenn őrizte a házat, éjfél
                        után két óra volt, hideg, nedves, zúzmarás, szeles, mocskos decemberi éjjel.
                        István volt a soros, az öreg káromkodva panaszkodott, hogy csontjáig hatol
                        az északi szél, verje meg az Isten az ilyen köztársasági közbiztonságot.
                        Péter oda se hederített, az ablakot leste; az ablak sötét volt, az ucca
                        néptelen, csak a távolból sivított bele az éjszakába egy-egy harsány fütty.
                        Éjjeli őrök vagy csavargók felelgettek egymásnak. Egyszerre kocsirobogás
                        hallatszott és lovak patkóinak csattogása az aszfalton. Péter felfigyelt. A
                        kocsi bekanyarodott a Múzeum uccába. Elegáns, halkrobajú, gumikerekes
                        csukott magánfogat volt, sebesen gördült egyenesen a Péterffy-ház elé. Ott
                        megállt. Péter a kapu aljába húzódott és várt. A kocsi néhány pillanatig
                        csukva maradt, mintha üres volna. Péter odaszólt a kocsisnak:</p>
					<p>- Kit keres?</p>
					<p>Ekkor kinyilt a kocsi ajtaja és magas, prémbundás, villogószemű hölgy ugrott
                        ki belőle.</p>
					<p>- Mária!</p>
					<p>Péter csodálkozó szemmel, némán és mereven bámult. Mi ez? Káprázat, vagy
                        valami csoda? Valóság volt, Mária volt az és utána kiszállt a kocsiból egy
                        ismeretlen úr, kezetcsókolt Máriának és megvárta, míg Máriát beeresztették.
                        Aztán visszaült a kocsiba és elhajtatott. Péter szörnyű zavarban volt; nem
                        tudta, kövesse-e Máriát, vagy künn maradjon, de érezte, hogy ez az utóbbi
                        nevetségessé és szánalmassá tenné. Bement hát ő is.</p>
					<p>- Csókolom kezét - susogta félig önkívületi állapotban.</p>
					<p>- Péterke! Ilyen későn? Vagy tán te is a házat őrzöd?</p>
					<p>Péter kínosan mosolygott és hebegett valamit, de maga sem tudta, hogy mit.
                        Ennyi volt az egész. A lépcsőház első emeleti ajtajánál Mária kedvesen
                        biccentett a fejével és eltűnt Péter szeme elől. Ez volt a csoda, de Péter
                        egész éjjel nem húnyta le a szemét. Mária egyedül, éjszaka, forradalomban,
                        kocsin, idegen férfival... hát ez is lehetséges? Vajjon tudja-e ezt Klema
                        néni és tudják-e ezt a Péterffyek? Mária nyilván Lucicéknál vagy
                        Bertóthyéknál volt, oda, úgy tudja, gyakran járatos, Stefánia bárónő a
                        legjobb barátnője. Nincs a dologban semmi csodálni vagy elítélni való. Évike
                        még leány, másodéves medika s néha ő is egyedül megy és későn jön haza,
                        egyszer maga is találkozott vele, amikor Pokorny kísérte. De az mégis más.
                        Évikéről tudja, hogy nem kell félteni, de Mária... olyan titokzatos és olyan
                        gyönyörű és a kocsi sokáig állt a kapu előtt, csukott ajtóval, mintha ott
                        benn búcsúzkodtak volna. Ki volt vajjon az az idegen ember, magas, vállas,
                        ellenszenves fickó, kihívó és pimasz volt az egész fellépése és ahogy kezet
                        csókolt Máriának és visszadobta magát a kocsiba, az is felháborító és
                        vérforraló volt. Úgy viselkedett, mint aki nagyon biztos a dolgában és ahogy
                        szó nélkül kezet csókolt és belenézett Mária szemébe, abban annyi arcátlan
                        és frivol bizalmaskodás volt, hogy leghelyesebb lett volna rögtön nekiugrani
                        és véresen megleckéztetni.</p>
					<p>Ilyeneket gondolt Péter s aztán elszégyelte magát. Nem, ez csak az ő szennyes
                        fantáziájának szüleménye. Mária társaságban volt és valaki hazakísérte. Ez
                        az egész. És neki semmi köze az egészhez. Rendben van. De Mária kedvesebb is
                        lehetett volna és nem kellett volna azon csodálkoznia, hogy ő ilyen későn
                        még az uccán van. Máriának szabad; az egész természetes, hogy őt éjfél után
                        két órakor zárt kocsiban idegen ember kíséri haza; ezen neki nem szabad
                        csodálkozni; de Mária csodálkozott, hogy őt ilyen későn még az uccán
                        találja. Ez lealázó és megszégyenítő. Péter e pillanatban gyűlöletet érzett
                        Máriával szemben és a gyűlölettől még izgatottabb és álmatlanabb lett. Most
                        már nem tudta menteni Máriát. Rosszhiszeműsége percről-percre nőtt és most
                        már a legkalandosabb feltevésekben tombolta ki magát a fantáziája. Mária
                        bizonyára szerelmes. Abba az arcátlan és komisz kalandorba, aki oly meghitt
                        bizalmaskodással csókolt neki kezet. Máriának titkai vannak, titkos éjjeli
                        útjai, talán viszonya is van, nem is volna csoda, négy és fél éve távol van
                        az ura és ő Lucicékhoz jár, rossz társaság, Stefánia bárónőről mindenki
                        tudja, hogy nem hű az urához, - egyáltalán van-e még hű és tisztességes
                        asszony a világon? - háború és forradalom van, az egész város egyetlen nagy
                        bordélyház, Magda szabad házasságot kötött, a vén Lucic Eszterkét tartja ki,
                        a kávéházakban csupa hadiözvegy, minden ringy-rongy férfinak annyi szeretője
                        van, ahányat ki tud elégíteni vagy ki tud tartani, - csak ő olyan bamba,
                        hogy szégyenli dadogását és nem mer elbánni olyanfajta asszonyokkal, akiket
                        éjfél után két órakor csukott kocsiban kísérnek haza. Nos, hát majd
                        megmutatja neki. De mivel mutatja meg? - ötlött hirtelen eszébe és
                        meghökkent erre a kérdésre. Mivel? Azzal, hogy érettségit tesz? Kínzó
                        tépelődései között is hangosan elnevette magát. Érettségije minden
                        tizennyolcéves suhancnak van, sőt bakfisoknak is és Éva már másodéves medika
                        és jelesen kollokvált. Hát akkor mivel? Ebben a pillanatban Péterke
                        lemondott az érettségiről.</p>
					<p>Másnap, az ebéden nem látta Máriát. Klema néni azt mondta, hogy beteg, ágyban
                        maradt. A vacsoránál azonban megjelent, sugárzó szépségében és
                        titokzatosságában. Péterke még soha nem látta ily igézőnek. Mária mosolygott
                        és kezét nyujtotta neki, holott máskor észre sem szokta venni.</p>
					<p>- Hogy vagy Péter?</p>
					<p>Ez a három szó Péter szívét végigsímogatta és egyszerre leemelt arról minden
                        gyanút és keserűséget. Megint olyan imádattal nézett rá, mint máskor. Nem is
                        vette észre, hogy Klema néni is bejött a hallba és nem köszönt neki. Klema a
                        leányához sietett.</p>
					<p>- Jobban vagy, Mária?</p>
					<p>- Köszönöm, nincs semmi bajom, csak az éjjel nem tudtam jól aludni.</p>
					<p>- Későn jöttél haza?</p>
					<p>- Kettőkor - felelte nyugodtan Mária és egy bizalmas baráti tekintetet vetett
                        Péter felé.</p>
					<p>- Nagyon aggódtam érted... Ilyen zavaros időkben.</p>
					<p>- Oh, Bertóthy kísért haza...</p>
					<p>Péter hálásan nézett Máriára, mintha meg akarta volna köszönni, hogy
                        megszabadította gyötrő kétségeitől. E pillanatban elhatározta, hogy egész
                        életét Mária imádatában fogja eltölteni.</p>
					<p>Másnap megsúgta Évának, hogy nem tartja felnőtt magyar férfihoz méltónak az
                        algebrával és a történelemmel való piszmogást, amikor Erdélyt és a
                        Felvidéket idegen csapatok tartják megszállás alatt.</p>
					<p>- Éva, mondd meg anyának, hogy beállok katonának és visszaszerzem Erdélyt. Ne
                        beszélj, ne okoskodjál, tedd meg, amire kérlek. Te nem értesz ehhez. Most
                        olyan világot élünk, hogy a lányok jól teszik, ha tanulnak, de a férfiak
                        jobban teszik, ha védik a hazát. Van valami pénzed? Add ide mind, nem akarok
                        rongyos bakancsban harcolni. Ne sírjatok és ne tegyetek szemrehányást. Mint
                        hős jövök vissza, hadnagy vagy főhadnagy és nem leszek felesleges ember.
                        Vígasztald meg anyát, Klema néninek mondd meg, hogy megyek, a kötelességemet
                        teljesítem. Az öreg urak kezét csókolom, küldjenek utánam egy kis pénzt,
                        hogy tisztességesen kiöltözködhessem. Éva, ne bőgj. Istvánnak szabad volt,
                        nekem nem? Pedig István csak a Habsburgokért harcolt, én a független
                        Magyarországért. A határokra megyek, Erdélyért és a Felvidékért és a magyar
                        haza integritásáért. Éva, vígasztald meg anyát, én mindent jóváteszek,
                        igen, ezzel teszek jóvá mindent, amit ellenetek vétkeztem. Csak ötszáz
                        koronád van? Jó. Majd megírom, hogy a többit hová küldjétek. De apát azért
                        nem kellett volna elengedni.</p>
					<p>Nem mert senkitől sem elbúcsúzni, csak Évikét csókolta össze valamennyi
                        helyett.</p>
					<p>De ezalatt is Máriára gondolt.</p>
				</div>
			</div>
			<div type="group">
				<head>HATODIK RÉSZ</head>
				<div type="chapter">
					<head>I.</head>
					<p>Özvegy Grónayné Péterffy Klema, Gyula bácsi és Pokorny Elemér egyetemi
                        magántanár november tizenhatodikán reggel fél hatkor künn voltak a keleti
                        pályaudvaron. Ott hallották meg, hogy a vonat két órát késik. Gyula bácsi,
                        aki sárgább és soványabb és mogorvább volt, mint valaha, felhördült:</p>
					<p>- Népköztársaság!</p>
					<p>A vonat két órát késik, de a kocsik, amelyek elé majd, ha lesz, lokomotívot
                        fognak tolatni, már a harmadik vágányon állnak. A pályaudvaron ember-ember
                        hátán nyüzsög; vége már a háborúnak, de még mindig minden vonat katonavonat;
                        sebesültek, leszerelt tengerészek, huszárok, tüzérek, kufárok, asszonyok,
                        gyerekek, lovak, rengeteg málha, - ujságot tessék! - a lokomotívok kéménye
                        pöfög, a gőz forrón és süvítve lövell az oldalukból, hordárnak híre-hamva
                        sincs, öreg asszony roskadozik a kofferje alatt - Budapest, Kelenföld,
                        Adony... Dombóvár... Szentlőrinc, a harmadik vágányon! - hordágyak,
                        vöröskeresztes ápolónők, - egy katona meghalt a fehér kötések és vattacsomók
                        között - szivar, cigaretta, sör, szódavíz és málnaszörp, piszok, bűz, olaj
                        és füst szaga, az emberek a harmadik vágányhoz rohannak és megostromolják az
                        ütött-kopott, kehes, öreg vicinális vonatot, amely Budapestről majd Pécs
                        felé döcög... Mindenki abba az osztályba száll, amelyikbe akar vagy
                        amelyikbe tud, vagy ahová sodorják, az elsőosztályú kocsikban is fapad és
                        dohány, hagyma, csizma, verejték szaga, kéthetes korom, ételhulladék,
                        ragadós papír, konzervdobozok, síró csecsemő, káromkodó részeg... Pokorny
                        Elemér egyetemi magántanár, klinikai asszisztens dühöng és útálkozik, de
                        Klema bőrkabátban, szűk lodenszoknyában, kis disznóbőrtáskával mosolyogva és
                        elszántan tör utat magának.</p>
					<p>Hármuk közül ő jutott el elsőnek a pécsi kocsikhoz és fürgén ugrott be a
                        félfülkébe, amelyben még csak egyetlen utas várta a vonat indulását.
                        Hartmann úr volt, a szentlőrinci bérlő. Pokorny Gyula bácsi hóna alá dugta a
                        karját s úgy vonszolta őt magával az emberáradatban.</p>
					<p>Gyula bácsi arcán ezer ránc vonaglott.</p>
					<p>- Miféle rend ez? Miféle kormány ez, amely ezt tűri?</p>
					<p>- Köztársasági rend - felelt mosolyogva az orvos.</p>
					<p>- Ebbe a Péterffyek - nagyon sajnálom - sohasem fognak beleegyezni -
                        jelentette ki Gyula röviden és bő pepitanadrágja csak úgy lobogott, ahogy
                        elképzelhetetlenül vékony lábszárait szaporán szedegette. - Ha úriember a
                        kereskedelmi miniszter, holnap elcsapja az államvasúti elnökigazgatót.</p>
					<p>Mire Klemát utolérték, már minden helyet elfoglaltak részeg és mocskosszájú
                        tengerészkatonák. Gyula halkan dörmögött magában - ezért volt az egész
                        háború, ezért esett el huszonhárom Péterffy, kilenc Grónay és ezért
                        gyilkolták meg Tiszát? - a végét már hangosan mondta s a tengerészek röhögni
                        kezdtek.</p>
					<p>- Volt-e apám kend a Doberdón?</p>
					<p>- Fránya egy figura, az szent.</p>
					<p>- Mit csattog a foga? Miért nem tesz rá hangfogót?</p>
					<p>Ilyen szavak röpködtek Gyula felé és az öreg Péterffy a folyosón még mindig
                        maga elé nézett és töprengett: ezért esett el harminckét Grónay-Péterffy a
                        világháborúban?</p>
					<p>Klema kiment utána és megérintette a kétségbeesett öreg úr vállát. Bevitte a
                        félfülkébe, ahol Hartmann úr, a mindszenti bérlő helyet szorított
                        mindkettőjüknek. Pokorny a kocsi folyosóján álldogált és idegesen várta a
                        vonat indulását. Hartmann bemutatkozott Gyulának, aki ahelyett, hogy a nevét
                        megmondta volna - keserűen odamordult.</p>
					<p>- Népköztársaság? Mi? Kellett ez nekünk? Vagy tévedek talán? Önnek sürgős
                        szüksége volt erre az államformára? Lehet. Ízlés dolga.</p>
					<p>Hartmann bámulva, de tisztelettel nézte Gyula ráncos arcát és egyetlen szóval
                        sem akarta izgatni. Klema, hogy véget vessen a kínos helyzetnek, megkérdezte
                        Hartmannt, egyedül van-e?</p>
					<p>Az öreg úr szomorúan bólintott.</p>
					<p>- A gyermekek manapság nem engedelmeskednek. Magdával nem lehet beszélni.
                        Három napig könyörögtem neki, tíz évet öregedtem ez alatt a három nap alatt.
                        És a fiam elesett a przemysli kirohanásnál. Tessék elképzelni.</p>
					<p>Gyula odasem hallgatott. Bősz arccal nézett ki a fülke ablakán és a fogait
                        csattogtatta. Klema részvéttel fordult Hartmann felé.</p>
					<p>- Rettenetes idők. Nagyon sajnálom önt.</p>
					<p>De aztán felvetette a fejét és kemény lett a hangja.</p>
					<p>- De azért nem értem.</p>
					<p>- Mit, ha szabad...?</p>
					<p>- Azt, hogy ön nem tudott a sarkára állni. Ön nem tud parancsolni.</p>
					<p>Hartmann felsóhajtott.</p>
					<p>- Hja, ha az édesanyja élne! Tessék elhinni, leánygyermeknek csak az anya tud
                        parancsolni. Az apa, ha erélyes akar lenni, nyomban brutálissá lesz. Ez a
                        baj, méltóságos asszony.</p>
					<p>- Gondolja?</p>
					<p>- Igen, - felelt Hartmann felbátorodva. - Meggondoltam: végre is, ha haza
                        kényszerítem, mit kezdek vele otthon, Szentlőrincen? Belebetegszik. Isten
                        ments, neuraszténiás és kedélybeteg lesz. Egyedül velem... olyan üres a ház,
                        tessék elképzelni, se anya, se testvér... a két idősebb leányom Bécsben, a
                        kicsi Hollandiában... az legalább jó helyen van és Margitka szép kis
                        teremtés, okos, komoly gyermek, ja, Hollandia, az aztán komoly ország,
                        bocsánatot kérek, nem akarom ezzel a mienket lekicsinyelni, de most, éppen
                        most, ilyen szörnyű napokban, Haarlemben mégis csak jobb helye van, mint
                        Budapesten.</p>
					<p>- Ebben igaza van - kiáltott fel Gyula és Hartmann ijedten kapta fel a fejét.
                        Gyula még mindig fel volt háborodva s dühében viaszsárgára halványult az
                        arca. Hartmann aggodalmas pillantásokat vetett rá, de szívesen beszélt
                        Margitkáról.</p>
					<p>- Azért is küldtem el őt 1913-ban Hollandiába. Akkor halt meg a feleségem. A
                        kicsikét Margitnak hívják - vagy ezt már mondtam? - és tizenegy éves sem
                        volt, amikor kivittem Hollandiába. Most éppen tizenöt. Őt nem is féltem. De
                        Magda? Magda is okos és derék teremtés, de nem tudom, nem értem, nem is
                        merek ezen sokat gondolkodni, mert nem vagyok benne biztos: akkor teszek-e
                        benne nagyobb kárt, ha Pesten hagyom, vagy, ha hazaparancsolom?</p>
					<p>- Én tudnám, hogy mit kell cselekednem - jegyezte meg kissé türelmetlenül
                        Klema.</p>
					<p>- Igen, én is tudnám, ha élne az anyja.</p>
					<p>Pokorny ezalatt künn a folyosón számlálgatta az állomásokat. Éjfél felé járt
                        az idő, amikor Adonyba értek. A vonat megállt, tíz-húsz percet vesztegelt,
                        az utasok káromkodtak, kiugráltak a kocsiból és kérdőre vonták a vonatkísérő
                        személyzetet, hogy miért nem mennek tovább? Kisült, hogy itt legalább másfél
                        óráig kell várakozniok.</p>
					<p>Gyula, Klema és Elemér kiszálltak és az állomáson fel és alá sétálgattak.</p>
					<p>A fiatal orvos szép, keskeny, szőke fejét lógatva arra gondolt, hogy
                        nemsokára meglátja azt a vidéket, ahol ő gyermekkorának legszebb napjait
                        töltötte. Meglátja Sásdot, ahol kanonok nagybátyja házában játszotta át a
                        nagyvakációkat. Egyébként gyermekkorára kevéssé emlékezett. Intézetben nőtt
                        fel, szüleit alig ismerte, anyjának még az arcvonásait is elfeledte.
                        Édesanyjának szép, csengő hangja lehetett, mert néha, ágyban fekve, éjfélnek
                        idején mennyei melódiákat hallott a sötétben. Édesanyja altató éneke
                        lehetett ez, amely esténkint álomba ringatta. Apja Pokorny Emánuel
                        járásorvos volt, anyja Gundy Sarolta, Gundy Miklós sásdi kanonok-plébános
                        nővére. Négyéves korában mind a kettőt elveszítette s azóta kanonok bátyja
                        neveltette. Pécsett, aztán Budapesten járt iskolába, ő is az orvosi pályát
                        választotta, mint az apja és a nagyapja. Volt Párizsban és végigjárta
                        Olaszországot már medikus korában, amikor pedig megkapta a diplomáját, egy
                        évig Egyiptomban volt és Kairóban az osztrák-magyar konzulátus kórházában
                        teljesített segédorvosi szolgálatot.</p>
					<p>Tetőtől talpig városi ember volt, de néha, szundikálások, vagy ideges éjjeli
                        hánykolódások közben nagy, poros, napsütötte országutakat látott és azokon
                        lassan ballagó ökröket. Négy fehér ökröt, amellyel betakarítják a gabonát.
                        Esténkint bánatos harangkongást hallott és elképzelte, hogy a világon
                        legszebb dolog lehet kanyargós hegyi utakon holdvilágos éjjel lassan
                        poroszkálni csendes szürke lovon. Néha ellenállhatatlan vágyat érzett ahhoz,
                        hogy puskát vegyen a kezébe és vadászni menjen. Hej, ha neki egy pár jó lova
                        volna és könnyűfedeles kocsiján a szomszéd faluba járhatna névnapra! Pedig
                        sohasem volt névnapon és a lovat megülni nem próbálta soha. Bizonyos, hogy
                        ereiben anyja vére, Gundy-vér, kisbirtokosok, kurtanemesek, szolgabírák és
                        esküdtek vére csörgedezik s ez izgatta néha falusi örömök elképzelésére a
                        fantáziáját.</p>
					<p>Kétórai veszteglés után újra megindult s vonat a döcögött tovább, egész
                        éjszakán keresztül és másnap délelőtt is és jóval elmult dél, amikor
                        megpillantották a mindszenti templom tornyát.</p>
					<p>Az utasok közül már csak Hartmann és ők hárman maradtak a fülkében. Hartmann
                        újra elsírta a fia tragédiáját, Árpád még a przemysli halálkitörésnél esett
                        el, - vagy ezt már elmondtam? - tette hozzá és bocsánatot kért. Klema arra
                        gondolt, hogy az ő veje is Przemyslnél tűnt el, s ott halt meg Árpád is,
                        akinek ez a kecskeszakállas, kopasz öreg úr minden félórában egyszer könnyek
                        között elsóhajtotta a nevét.</p>
				</div>
				<div type="chapter">
					<head>II.</head>
					<p>A mindszenti állomáson élénk izgalom és fojtott lárma támadt.</p>
					<p>Megjött a vonat.</p>
					<p>Előbb még álmos, tikkadt csend borult a kis állomásra, csak a villamos
                        jelzőkészülék pendült egyet-egyet az iroda ajtaja felett. Földszintes,
                        vöröstéglás kis állomás volt ez, mellette poros, satnya kertecske, azon túl
                        talpfák egymásra rakva, széndombok, néhány rakás tégla. Kissé távolabb
                        raktárbódék, majd néhány új cseréptetős ház, végül egy nagy, kockaalakú,
                        sokablakos, kétemeletes épület, amelynek gyárkéménye van - gőzmalom,
                        kerítés nélkül, útszélen, közel a vágányokhoz, hogy a liszteszsákokat kis
                        vashídon lehessen betolni a teherkocsikba. Az épület oldalán fehér alapon,
                        nagy fekete betűk: Hartmann és Tsa gőzmalma, Szentlőrinc. A malom körül
                        néhány üres szekér, a lovak a földre dobott szénát turkálják.</p>
					<p>Megjött a vonat és hirtelen élénk nyüzsgés támadt a kis állomáson. A fülkék
                        ablakából kíváncsi fejek kandikáltak ki. Kidobálták a póstazsákokat.</p>
					<p>- Felsőmindszent! - kiáltott a kalauz és leugrott az apró kavicsokkal
                        telehintett töltésre. A vasúti munkások letették csákányukat és kiváncsian
                        lesték, kik érkeztek ide a titokzatos messzeségből?</p>
					<p>Elsőnek a kecskeszakállas öreg úr szállt ki.</p>
					<p>- Jó estét, Hartmann úr, - szólt tisztelettel az állomásfőnök. - Itt van ám a
                        kocsi...</p>
					<p>Állomásfőnök, vasúti bakter, öreg kocsis mind az érkezőkhöz tódult. Más nem
                        is szállott ki a vonatból, amely csak a környéken lakó Mailáth grófok
                        tiszteletére áll meg ezen az apró állomáson. De már füttyentett is és tovább
                        iramodott Pécs városa felé.</p>
					<p>Pokorny Elemér észrevette, hogy az öreg úr megrázza az állomásfőnök kezét,
                        aztán egy bőrkabátos pirospozsgás úrral sebtében néhány szót vált, a
                        gőzmalom felé mutogat és helyeslőleg bólint. Aztán megkérdezi az öreg
                        kocsist.</p>
					<p>- No, mi ujság Gergely?</p>
					<p>- Megvagyunk mind jó egészségben.</p>
					<p>Klema és Pokorny tanácstalanul néztek maguk körül. A forradalmi káoszban még
                        nem érkezett ide a sürgönyük s nem várja őket senki.</p>
					<p>- Kérem, merre van a Péterffy-kastély? - kérdezte Elemér az
                        állomásfőnököt.</p>
					<p>Félóra járás. Borzasztó távolság. És kocsi nincs sehol. Boldogok, amikor
                        Hartmann felajánlja, hogy beviszi őket a kocsiján. Gyula megköszönte, ő
                        gyalog teszi meg ezt a pár lépést. Klema és Elemér összenéztek, hagyták az
                        öreget a maga útján, ők a meghívást elfogadják.</p>
					<p>A kastély elé értek, amely egészen a falu határában volt, eldugva lombosfejű
                        gyertyánfák, hársak és magasfenyők közé. Az országútról csak egy nagy Mária
                        Terézia-korabeli dupla, piroscserepes háztető látszott, amelynek apró
                        manzárd ablakai mintha egy nagy boltozatos emberi homlok alól pislognának.
                        Öreg, mohos, tüskével és kökénybokorral benőtt téglakerítés dőlt az árokba,
                        jó másfél méter magas kínai fal, amely egymástól két világot zár el; a
                        Péterffyek és a többi halandók világát. A kerítés ajtaja nyitva volt és
                        Pokorny látta, hogy a kastélynak szép dór oszlopai vannak s az ablakok
                        felett Bourbon-liliomokat faragott ki a lágykedvű építőmester. Úristen, az
                        empire-timpanont, a Mária Terézia-tetőt miféle falusi architektus toldozta a
                        görög alapépítményhez? Pokorny gyönyörködve nézte a sokféle stílus ellenére
                        is bájos és harmonikus épületet, a zöld zsalugátorokat, a korridor előtt
                        romokban heverő szökőkutat, a virágos kertben ténfergő kacsákat, a
                        lépcsőoszlopon büszkélkedő pávát s a mogorván piszmogó öreg kertészlegényt a
                        rózsák között.</p>
					<p>Klema és Elemér itt elbúcsúztak Hartmanntól és gyalog mentek a szilfasoron
                        keresztül az utolsó dunántúli Péterffy-kastélyba. Hosszú, csontos, öreg
                        bécsi legény fogadta őket, Miklós komornyikja, kiszolgált utánus, borbély,
                        masszőr, pedikür és betegápoló, borotvált, pirosképű, hunyorgató szemű,
                        basszushangú kedélyes vén fickó, aki nyomban kitalálta, hogy a gazdájáért
                        jönnek. Halkan eldörmögte, hogy a méltóságos báró úr már lefeküdt és
                        alszik.</p>
					<p>- Mert tegnap, alázatosan jelentem, egész éjjel a családi sírbolt előtt
                        virrasztott a Rittmeister úr.</p>
					<p>Klema megrezzent.</p>
					<p>- Még jókor jöttünk - súgta Pokornynak.</p>
					<p>Aztán Gerhardt az inas felé fordult.</p>
					<p>- Vigyázzanak rá.</p>
					<p>Gerhardt megértően hunyorgatta nagy, szürke, vizenyős szemét és a vendégeket
                        elszállásolta.</p>
					<p>Pokorny szobája az országútra nézett. Elemér odaállt az ablakhoz és sokáig
                        bámulta a kastély alatt kezdődő hosszú házsort, amely lejtősen ereszkedett
                        egy völgykatlan felé.</p>
					<p>Este volt. Az országút kissé hepehupás, dombos földeken, fehéren, porosan
                        kigyózva rajzolódott a lombjavesztett fák, sárga tarlók, lekopasztott
                        legelők közé. Az ő fehér poros országútja! A falu előtt korhadt kőkereszt,
                        kovácsműhely, vásártér, nagy itatóval s a vályúnál megterhelt szekér előtt
                        négy ökör fújta a vizet. A toronyban az angelust harangozták. Elemér azt
                        hitte, álmodik! Mindenesetre ez a paradicsom kertje a földön. Végre itthon
                        vagyok, huszonöt, vagy ötven vagy négyszáz esztendő után - rajongott benne
                        az ősi magyar lélek.</p>
					<p>Elemér egy pillanatig arra gondolt, hogy itt talán nem is volt háború, a
                        földnek ebben a meghitt, édes nyugalmas kis rejtekében. Milyen jó lett volna
                        itt tölteni az utolsó négy évet...</p>
					<p>Kinyitotta az ablakot, hogy dúsabban áradjon be a falu üde és tágas
                        lehellete. A szíve átmelegedett és eszébe jutott Évike. Évike! Nem, mégsem
                        lett volna jó az utolsó négy évet egy ilyen paradicsomi fészekben tölteni,
                        mert akkor nem ismerte volna meg Évikét. Nagyon szerelmes vagyok - gondolta
                        s majdnem elpirult, mert eddig mindig mértéktelenül humorosnak találta a
                        szerelmet, úgy ahogy azt néhány fiatal barátjánál látta. Harmincötéves, két
                        éve egyetemi magántanár, orvos, tengernyi kalandja volt tisztességes és
                        tisztességtelen asszonnyal, lánnyal, azt hitte, hogy már túl van minden
                        romantikán... és most... Tulajdonképpen eddig csak ölelgette és csókolta, de
                        megvetette a nőket, s a legtöbbnek már a nevére sem tud visszaemlékezni.
                        Csak arra emlékszik, hogy fiatal és szép tüdőbetegek, cukorbajosok,
                        neuraszténiások, gyomorbajosok és hipochonderek többnyire saját buja kis
                        testükkel akarták honorálni - tíz közül legalább nyolc tett erre célzást - s
                        ő nevetve mondott le a honoráriumról, eleinte a pénzről, aztán a testiekről,
                        néha mind a kettőről s amióta Évikét megismerte, azóta kisasszonyt tart,
                        aki a női betegektől előre beszedi a látogatás díját. Elemér elnevette
                        magát: ha ez nem szerelem, akkor nem igaz, hogy valaha valaki szerelmes volt
                        ezen a világon. És már nem is szégyenli azt a nagy, romantikus
                        elérzékenyülést, amit mindig érez, ha Évikét megpillantja. Meghatottság,
                        áhítat, rajongás és elérzékenyülés: ezt érzi, nem pedig testi megkívánást és
                        érzéki szeretkezést. Furcsa. De nem szégyenli. Ha kellene, ki merné hirdetni
                        a medikusok előtt, a legünnepélyesebben, mint valami új tudományos
                        felfedezést, hogy uraim, vegyék tudomásul, a férfiembernél harmincötéves
                        korában ér véget a kamaszkor... vagy uraim, biztosíthatom önöket, vannak
                        dolgok égen és földön, amiről az ideggyógyászoknak halvány sejtelmük
                        sincs... vagy, hogy uraim, van szerencsém közölni önökkel, hogy szerelmes
                        vagyok egyik társnőjükbe... vagy... vagy, hogy uraim, az önök előtt álló
                        adjunktus, privatdocens, harmincötesztendős Pokorny Elemérnek elment az
                        esze s szeretne a bőréből kiugrani.</p>
					<p>Majdnem kibújt a bőréből most is, úgylátszik, az üde, illatos, nyers és
                        természetes falusi levegőben néhány óra alatt gyermekké lett. Egészséges,
                        friss, nagyon fiatal és boldog. Ujjongni tudott volna például azon, hogy a
                        fák lombja sárga s az égen bolyhos, gyapjas felhőbirkák legelésznek. Ez az a
                        hangulat, amelyben az ember semmit sem kíván mást, csak élni. Örül a puszta
                        létezésének, a nap meleg sugarának, a föld jószagú kipárolgásának, valami
                        ismeretlen életörömben, egy nagy, egyetemes, természetes szenzáció
                        előérzetében reszket, de nem bánja, hogy az késik, sőt éppen az a jó, hogy
                        mindez csak lusta, halvány, puha, alaktalan sejtelem, ritka szerencsés
                        véletlenség, amelyben az idegek azzal okoznak nekünk boldogságot, hogy nem
                        adnak magukról életjelt...</p>
					<p>Klema hivatta.</p>
					<p>- Gyerünk be Miklóshoz.</p>
					<p>- De a báró alszik.</p>
					<p>- Már intézkedtem. Nem tudnék nyugodtan aludni. Miklóst felöltöztettem, nézze
                        meg, Elemér, mi baja szerencsétlennek? Ne felejtse el, negyvenöt esztendős,
                        viharvert, agyontivornyázott, enervált, korhely ulánuskapitánnyal lesz
                        dolga. Gerhardt azt mondja, hogy megsebesült, roppant fájdalmai voltak,
                        narkotikumokkal tömték, nem lehetetlen, hogy morfinista lett. Vagy már
                        ezelőtt is az volt. Alkohol? Az is. Kicsapongás minden értelemben. Az apja
                        is abba pusztult bele. Először elverte a maga ötvenezer holdját, aztán a
                        feleségéét, aztán a második asszony vagyonát elverte egy bécsi énekesnő. A
                        fia sem különb. Ez az életrajza. Azt hiszem, nem történt vele soha semmi
                        más, minthogy néhányszor akadályversenyen a lova alá került.
                        Kétszer-háromszor öngyilkos akart lenni kártyaveszteségei miatt, volt egy
                        tucat párbaja és szerelmi afférje. Most az a baja, hogy nincs pénze és nem
                        akar beszélni. Hónapok óta egyetlen szó nem jön ki az ajkán. A többi a maga
                        dolga, gyerünk. Gyula bácsi nem jön velünk, ő a plébánoshoz ment, hogy az
                        anyakönyvekben utánanézzen a Péterffyek családfájának.</p>
					<p>Bementek a beteg szobájába. Az ablak mellett, magas, párnázott karszékben egy
                        sárgaarcú, üvegesszemű, sovány, aszott emberkét pillantott meg. Ez volt az
                        ulánuskapitány.</p>
					<p>- Jó estét Miklós - szólt Klema minden meghatottság nélkül. - Orvost hoztam
                        hozzád. Tudni akarom, hogy van-e valami baja a szervezetednek. Ha van, akkor
                        szanatóriumba mégy, ha nincs, akkor eljössz hozzám Pestre, a
                        Péterrfy-penzióba - tette hozzá mosolyogva. Nálunk mindig jól érezted magad.
                        Édesanyám melegen ölel. No állj talpra, hadd látom, milyen kondícióban vagy.
                        Vetkőzz le. Doktor úr nézze meg ezt a fiút - Pokorny Elemér magántanár,
                        rokonunk, az anyja Gundy-lány - Péterffy Miklós báró kedves unokaöcsém -
                        ajánlak benneteket egymásnak atyafiságos szeretetébe.</p>
					<p>Azzal a két férfit magára hagyta. Miklós báró egyetlen hang nélkül
                        engedelmeskedett. Félóra mulva behívták Klemát.</p>
					<p>- A bárónak semmi baja sincs. Idegkimerültség. Melankólia. Elfáradt. Volt
                        neki miben elfáradnia.</p>
					<p>Ez volt Elemér diagnózisa.</p>
					<p>- No, akkor holnap csomagolunk - vezényelte Klema, anélkül, hogy megkérdezte
                        volna Miklós szándékait.</p>
					<p>Másnap reggel Klema hat órakor kelt fel és hétkor felköltötte Miklós bárót.
                        Nyolckor reggeliztek. Miklós itt találkozott Gyula bácsival. Szótlanul
                        kezet fogtak, de egyetlen tekintetre sem méltatták egymást. Reggeli után
                        Miklós báró eltűnt. Gyula újra átment a plébánoshoz. Klema az orvost kivitte
                        a parkba.</p>
					<p>- Jöjjön Elemér, nézze a Péterffyek családi sírboltját.</p>
					<p>Keresztülmentek a húszholdas parkon, amelynek végén, nekitámaszkodva a
                        kőkerítésnek, fenyőfák és örökzöld bokrok között állt a családi kripta.
                        Idétlen, komor és roskatag egy épület volt a sírbolt, mintha eredetileg
                        pincének vagy jégveremnek épült volna. Látszik, hogy aki emelte, híjján volt
                        minden művészi lelkességnek és romantikus ellágyulásnak. Nem szeretnék itt
                        pihenni... még derék, elhúnyt atyámfiai között sem - gondolta Elemér
                        kiábrándulva.</p>
					<p>- Itt alusznak az én legjobb barátaim - szólt halkan Klema és ernyőjével
                        megkopogtatta a kripta ajtaját. - Csodálatos társaság került itt össze,
                        fiam, a legcsodálatosabb mindazok között, akik egy fedél alatt valahol a
                        földön békességben megférnek. Az igaz, hogy ehhez nekik is meg kellett
                        halniok, szegényeknek. Te senkit sem ismertél közülök, úgy-e? Kár.</p>
					<p>Klema itt, a családi sírbolt előtt, tegezni kezdte Pokorny Elemért, mert
                        eszébe jutott, hogy az ő ereiben is kering néhány csepp a
                        Péterffy-Grónay-Gundy vérből.</p>
					<p>- Nem ismerted őket. Kár. Itt nyugszik az én édes jó apám is, Gyula bácsi
                        bátyja. Régen elmult világ fekszik itt eltemetve, a legutolsót ezelőtt tíz
                        évvel tették be ide, de ha azt mondanád, hogy kétszáz esztendővel, akkor is
                        igazad volna.</p>
					<p>Elemér tisztelettel nézett a katonás tartású, erélyesbeszédű, szép, okosszemű
                        Klema szemébe és titokban arra gondolt, hogy a család férfitagjai között
                        egyetlen ilyen nyugodt, törhetetlen, erős, férfias jellemet sem talált.</p>
					<p>Klema a kriptára mutatott.</p>
					<p>- Látod, ide kívánkozom én is, ha eljön az ideje annak. Nagyon szeretem
                        ezeket a hóbortos, könnyelmű, furcsa embereket, akik oly sokat vétkeztek, de
                        mindig csak önmaguk ellen. Gyula bácsi azt mondaná, hogy úriemberek voltak,
                        akármilyenek is voltak máskülönben. Az én édesapám például tizennégyéves
                        koromig fiúnak nevelt engem, mert nem volt fiúutódja. Ő a természet rendjén
                        is basáskodni akart. Hiába születtem leánynak, ő kijelentette, hogy fiú
                        vagyok. Édesanyám, aki egész életében olyan rokoko-csecsebecse volt, mint
                        aminőnek most látod a hall loggiájában, a tolószéken, eleinte brutális
                        tréfának vette a dolgot, de amikor atyám négyéves koromban nadrágot húzott
                        rám, kétségbeesett és apámtól elidegenedett. Bezárkózott budai házába és
                        engem is elzárt; rejtegetett az apám elől s öngyilkossággal fenyegetőzött,
                        ha csúfot űz belőlem. Ez csak olaj volt a tűzre. Évekig tartott a
                        háborúskodás és édes, kis anyám végül kimerült és megadta magát. Ettől
                        kezdve engem az apám nevelt. Budára csak vizitelni járt a feleségéhez, ő
                        maga Szentlőrincen vagy Mindszenten élt. És tavasztól késő őszig én is falun
                        voltam, nadrágban, csizmában, mint egy vásott suhanc. Télen Budán, az
                        édesanyámnál, angol iskolásleány-blúzban, szoknyában és magas fűzős
                        topánkában. Nagyon örültem ennek a változatosságnak, de megvallom, mégis
                        jobb szerettem falun. Tízéves voltam, amikor nagy, szilaj, veszettvérű
                        remondákat kellett megülnöm, nyereg és kengyel nélkül, csak úgy, mint a
                        csikósok a pusztán. Ma nincs az a katonai Reitschul, ahol oly vad és
                        kegyetlen metódussal tanítanák a lovaglást, mint ahogy én tanultam. Apám az
                        ostorral az udvar közepén állt. A vén, robusztus, részeges lovásznak
                        kisebzett a marka, ahogy a longeot tartotta. Hajrá, a remonda fujt, ugrott,
                        rúgott, meghempergett a földön és az én kis gyerekszám tele lett homokkal, a
                        szemem könnyel s a szívem félelemmel. Mégis nevettem, hogy gyávának ne
                        gondoljanak. Vadászat, lovaglás, vívás, verekedés lett a kenyerem és tízéves
                        koromban még nem tudtam leírni a nevemet.</p>
					<p>Klema egészen elérzékenyedett.</p>
					<p>- Szegény, áldott, boldog apám útálta a könyveket, drága, jó, mindig
                        harsányan danázó, anekdótázó, pipázó, vadászó, politizáló apám.</p>
					<p>- Mikor halt meg? - kérdezte zavartan Elemér, akit úgy meghatott Klema
                        bizalmas közlékenysége, hogy elvesztette önuralmát és világfias
                        egykedvűségét.</p>
					<p>- Harminc évvel ezelőtt, nagy kolerajárvány alatt. Ő azt hitte szegény, hogy
                        egy Péterffy Lőrinchez még a kolera sem mer közeledni. Nem hitte el, hogy őt
                        is az a veszély fenyegeti, mint a parasztjait. Rakásra haltak a cselédek, de
                        ő nem menekült innen és barackpálinkával akarta immunizálni magát. De a
                        kolera őt sem respektálta.</p>
					<p>- Akkor haltak meg az én szüleim is - mondta halkan az orvos.</p>
					<p>- Igen. Apád, Elemér, akit én kislány koromban sokszor láttam az
                        asztalunknál, akkor sásdi körorvos volt. Látod, arra van Sásd, a hegyen túl.
                        Az orvost kikergették a faluból a parasztok, őt okozták a járvány pusztítása
                        miatt. Igen, akkor halt meg a te édesapád is, futtában, szekéren, az anyád
                        karjai között. Ismertem az édesanyádat is. Szép, barna menyecske volt,
                        olyan, mint a kicsattanó bimbó. Nagyon szép hangja volt és az ura szerette a
                        hallgató, bús magyar nótákat. Sokat énekeltetett a feleségével s ő zongorán
                        kísérte. Amikor apád ott az országúton, parasztszekéren kiadta a lelkét,
                        anyád vidám, duhaj nótára gyujtott, leugrott a szekérről és visszaszaladt
                        Sásdra. Karján vitte négyéves fiát. Téged.</p>
					<p>- Megőrült.</p>
					<p>- Meg. Végigszaladt a falun és trillázva, sírva, kacagva bekiáltott a
                        házakba, hogy kinek van kolerabetegje, a doktor úr ott várja a pácienseket
                        az országúton.</p>
					<p>- Borzasztó.</p>
					<p>- Aztán összeesett és meghalt. Anyáddal együtt családunknak öt tagja veszett
                        el azokon a borzasztó napokon. Csak a sásdi pap maradt meg és te, akit anyád
                        a pap ablakán dobott be őrjöngésében.</p>
					<p>Elemér egész testében reszketett.</p>
					<p>- Mi mindenen ment keresztül ez a szerencsétlen család!</p>
					<p>- Átment ezen fiam, az egész ország - felelt egyszerűen és komolyan Klema. -
                        A Péterffy-Grónay-Gundy-család az egész ország. A magyarok mind. Az egész
                        nemzet egy nagy Péterffy-család.</p>
					<p>Lassan megfordultak és visszaballagtak a kastélyba. Gyönyörű reggel volt.
                        Elemér ott állt a kastély kapujában, ahonnan látni lehetett az egész falut.
                        A falu csendes, álmatag, nyugodalmas és boldog volt, akárcsak a biblia
                        Bethlehemje. Úgylátszik, már végkép lejátszotta és elfelejtette a maga
                        forradalmát. Az árok partján tehenek legelésztek derűs közönnyel, mintha ez
                        volna a paradicsom kertje, az Úristen közvetlen atyai gondozása alatt. Az
                        égen groteszk felhők imbolyogtak. Azok is olyanok voltak, mint a legelésző
                        tehenek. Az ő tehenei! A falu végén kukoricaföldön két gyerekember
                        szerelmeskedett. Szerelem!</p>
					<p>Elemér Évikére gondolt. A kripta halálos szomorúságát felitta a napfény,</p>
					<p>Klema ezalatt megnézte az istállót, a kastély minden zegét-zugát a pincétől a
                        padlásig, megkopogtatta a faoszlopokat, lábával meg-megdobbantotta a
                        szúette lépcsőt, itt-ott lekaparta a vakolatot és szemét összehúzva,
                        végigjártatta tekintetét a zsindelyes tetőn.</p>
					<p>- Az egész megér a mai drágaság szerint nyolc-kilencszázezret, esetleg egy
                        milliót, de kétszer annyiba kerülne ez a vén bagolyvár, ha az ember ki
                        akarná tataroztatni. Hartmann megadna érte egy milliót is. De azért
                        idegennek nem eladó - folytatta Klema. - Ez az utolsó Péterffy-kúria,
                        ameddig egyetlen Péterffy él, addig nem szabad eladni. Ha neked nem kell,
                        megveszem én. Adod egy millióért?</p>
					<p>Miklós bólintott, de nem szólt egy szót sem. Másnap Klema, Miklós, Pokorny
                        Elemér és Gerhardt, a komornyik már vonaton ültek. Tizenkétórai keserves
                        utazás alatt Miklós nem evett, nem ivott, nem beszélt, csak maga elé meredt,
                        vagy csodálkozással bámulta Klemát.</p>
					<p>Klema egyszer, úgy Sárbogárd körül, odafordult Miklóshoz és közönyös hangon
                        megszólította:</p>
					<p>- Látom, nem igen szeretsz beszélni, Miklós.</p>
					<p>Miklós arca megrándult.</p>
					<p>- Nem tesz semmit, - szólt közbe Gyula. - Magyar embernek nem természete a
                        fecsegés. Senki sem fogja arra kényszeríteni, hogy szaporítsa a szót.</p>
					<p>Egész Pestig senki sem beszélt. Pesten kocsiba ültek és a Múzeum uccába
                        hajtattak. Ott már készen várta Miklóst egy szép, háromszobás lakosztály, a
                        földszinten. Klema az ügyvéd özvegyétől vette át, az ügyvéd elesett és az
                        asszony visszament Budára az édesanyjához. Miklóst a Péterffyek közül senki
                        sem fogadta, várták, hogy forradalom ide, forradalom oda, a báró tegye meg
                        az első látogatást, úgy, ahogy illik.</p>
				</div>
				<div type="chapter">
					<head>III.</head>
					<p>Miklós két hete lakott már a Péterffy-penzióban, de még nem tette meg azt a
                        bizonyos bemutatkozó látogatást, amely nélkül az öreg urak nem voltak
                        hajlandók, hogy a szentlőrinci rokonról tudomást vegyenek. Még a nevét sem
                        ejtették ki s ha Klema néha-néha szóbahozta, hol Sándor, hol Lajos epésen
                        leintette:</p>
					<p>- Nem volt szerencsénk a báró úrhoz.</p>
					<p>- Ja, a Rittmeister úrról van szó? Bocsánatot kérek.</p>
					<p>Nem is látták soha, ámbár, ha látják is, akkor sem vették volna észre. Miklós
                        nem járt a lépcsőházban, mert a kapu alatt voltak a szobái, jobbra, súlyos
                        tölgyfaajtó mögött, valamikor az egyik Péterffy legénylakása lehetett ez az
                        elkülönzött rész, amelynek az uccára is volt keskeny vasajtaja, bizalmas
                        feljáró, valószínűleg női vendégeknek. Egész külön kis birodalom volt,
                        amelyben Gerhardt, a vén bécsi lakáj, vezette a háztartást. Gerhardt nem
                        volt olyan zárkózott és titokzatos, mint a gazdája. Ő nyomban megtette az
                        udvariassági látogatást Istvánnál, Krisztina nagymama öreg huszárjánál és a
                        penzió egész cselédségénél. Mindenki megszerette, még István is, aki
                        összehasonlíthatatlanul a leggőgösebb volt az egész Péterffy-házban. A
                        barátkozás eleinte kissé nehezen ment, mert István csak magyarul, Gerhardt
                        pedig csak németül beszélt. De azért megértették egymást azon az érzésen
                        keresztül, amely mindegyikük lelkét elöntötte gazdája iránt. Hetek mulva már
                        valami kompromisszumos nyelvet szerkesztettek maguknak, amelyen
                        megtanácskozták a teendőket. Ennek a nyelvnek nagyrésze német volt s csak
                        egy kis elenyésző töredéke magyar. Lajos epésen jegyezte meg, hogy ez a
                        nyelv az osztrák és magyar dualizmust jelképezi s a vége az lesz, hogy
                        István elnémetesedik. A két öreg cseléd nem vette ilyen szigorúan a dolgot
                        és magyarul és németül versenyt szidta a népköztársaságot. Gerhardt
                        szorgalmasan olvasta a bécsi lapokat és szívből jövő könnyeket hullatott a
                        szegény császár és császárné sorsán; mint valami közeli rokonokat, úgy
                        gyászolta őket; nyilván azt érezte, hogy ezáltal rangban és bánata
                        dicsőségében maga is felemelkedett egész a trón magasságáig. István
                        tekintete nem ért fel magasabbra, mint ahol a Péterffyek álltak; ő nem
                        gyászolt, hanem oligarchikus gőggel dühöngött és káromkodott a piszok és
                        szegénység demokráciája ellen. Gerhardt, mint éjjeli őr, komoly
                        szertartásossággal járkált a ház előtt, s magát bizonyára burgzsandárnak
                        képzelte, ulánus karabélyával és kardjával, amelyet kiélesített. István
                        mogorva medve módjára, fogcsikorgatva leste azt a vakmerő tengerészkatonát,
                        vagy éhes csavargót, aki a Péterffy-házat kerülgetni merné.</p>
					<p>December elején Miklós báró kikívánkozott a szabad levegőre. Kiment sétálni a
                        Múzeum-kertbe s ott lombját hullatott fák, régi római szarkofágok, márvány-
                        és bronzszobrok s utakon játszó gyermekek között úgylátszik, megjött a kedve
                        emberekhez, élethez és magamagához. Két lépésnyire némán és ünnepélyesen
                        baktatott utána Gerhardt és aggódó arccal figyelte a kapitány járását.
                        Miklós lépésről-lépésre ruganyosabb és fürgébb lett s félórai séta után
                        egyszerre csak megfordult és sietve szedegette apró lábait hazafelé.
                        Gerhardt alig tudta követni, oly szaporán haladt. Otthon vidáman adta ki a
                        parancsot:</p>
					<p>- A díszruhámat.</p>
					<p>Gerhardt szeme felcsillant. Ez jó jel, a báró újra élni akar. Miklós magára
                        öltötte ragyogó ulánus díszruháját és megnézte magát a tükörben. Kissé
                        kesernyésen elmosolyodott. Negyvenötéves volt az az aranyosrendjelű,
                        világoskékkabátos, lakkcipős Rittmeister, akit a tükörben megpillantott, de
                        borotvált, barna, nyírottbajuszos és kopaszodó arca tele volt mély ránccal.
                        A termete olyan, mint egy tizenhatéves gyermeké, a feje koravén, habár
                        arcéle finom és arisztokratikusan szép és a szeme nagy, kék, ibolyakék, mint
                        egy szőke lány szeme. Oldalára kötötte nehéz, lovassági kardját és megindult
                        az első emeletre, hogy látogatást tegyen a rokonainál. Derült hangulatban,
                        feltünő sietséggel és könnyedén vette a lépcsőfokokat, ahogy az első
                        emeletre igyekezett. Az első fordulónál azonban úgy érezte, hogy az arcáról
                        leszalad a vér, fején keresztül valami zsibbadás szalad végig, s utána az
                        agya kiürül, mint egy tölcsér, amelynek dugója kiesett. Nem volt semmi
                        fájdalma, de egész teste reszketett s belátta, hogy nem bírja tovább.
                        Lefeküdni, lefeküdni, széles, puha kereveten, elomlani és megtámasztani
                        hátát puha párnákkal, biztonságban lenni, mert nyomban elterül és lezuhan a
                        lépcsőn! - ez egy pillanat alatt futott végig elzsibbadt agyán.</p>
					<p>Megkapaszkodott a karfában, hogy kipihenje magát. Gerhardt, aki a háta mögött
                        jött, nem vett észre semmit. Miklós csak egy szempillantásig fogta a karfát,
                        akkor észrevette, hogy fiatal hölgy jön lefelé a lépcsőn a második
                        emeletről, összeszedte magát; szégyenkezés fogta el, hogy most egy fiatal és
                        szép dáma előtt összeesik. Kiegyenesedett és sapkájához emelte a kezét. És
                        ekkor elesett. A fiatal hölgy és Gerhardt együtt cipelték le a lakásába.</p>
					<p>Pokorny Elemér azt mondta, hogy egyszerű agyvérszegénység volt ez, amelyet a
                        hónapokon keresztül nélkülözött mozgás után a szabad levegő, a megerőltetés
                        és kimerültség okozott. Másnap már talpon volt Miklós és harmadnap
                        látogatást tett a Péterffyeknél. Először a ház úrnőjénél jelentkezett. Aztán
                        Krisztina néninél, majd az öreg urakat látogatta meg, külön-külön
                        mindegyiket, díszegyenruhában, öt percet szentelve mindegyiknek. Aztán
                        következett András özvegye, aki Évike társaságában fogadta őt, végül
                        bekopogtatott Mária szobájába. Máriánál vendéget talált. Bertóthy Ádám báró,
                        császári és királyi kamarás, országgyűlési képviselő és szolgálatonkívüli
                        korvettkapitány és Péterffy Miklós báró császári és királyi kamarás,
                        utánuskapitány kezet fogtak egymással, leültek Mária mellé, jobbra és balra,
                        néhány pillanatig szó nélkül bámulták az asszony tejfehér arcát és sötét
                        szemöldökét, majd egymásra néztek és egy pillanat alatt meggyűlölték
                        egymást. E pillanatban még egyik sem tudta volna megmondani, hogy miért.
                        Bertóthy nevetséges és arcátlan kis gnómnak találta a látogatót, akiről
                        sejtelme sem volt, hogy milyen jogon és milyen célból tolakodott ide;
                        hirtelen azt érezte, mintha egy rút és mérgesnyálú bogár közeledne Mária
                        felé s szerette volna a gyengéd rózsaszínbe borult tejfehér arcot eltakarni
                        előle, nehogy a fullánkjával megszúrja és megmérgezze. Miklós a szép és
                        daliás férfiút gyűlölte meg a képviselőben, akiről bizonyosra vette, hogy
                        Mária imádói vagy bizalmas barátai közé tartozik. A kínos csöndet Mária
                        törte meg, aki szelíd, búgó hangján megkérdezte tőle:</p>
					<p>- Most már jól érzi magát?</p>
					<p>Miklós a fejével intett. Mária kissé zavarba jött és zavarában hirtelen azt
                        mondta:</p>
					<p>- Ha sétapartnerre van szüksége, kedves Miklós, én szívesen csatlakozom.</p>
					<p>Miklós hálásan mosolygott.</p>
					<p>- Szereti a zenét?</p>
					<p>Bertóthy csodálkozott, hogy Mária zenéről beszél, holott eddig senki sem
                        tudta rábírni, hogy énekeljen.</p>
					<p>Mária leült a zongorához és egy kis Schubert-dalt énekelt. Miklós elbűvölten
                        hallgatta, majd ráemelte szemét, csak a csodálkozó tekintetével kérdezte,
                        hogy hol tanulta ezt? Mária megértette.</p>
					<p>- Elvégeztem a konzervatóriumot.</p>
					<p>Miklós bólintott és újra némaságba merült. Bertóthy felállt és köszönt.
                        Miklós megrezzent s ő is búcsuzkodni kezdett. Egyszerre távoztak, Mária
                        mindegyiknek egyforma langyos és fáradt mosollyal nyujtotta csókra a kezét.
                        Együtt mentek le a lépcsőn és a kapu alatt vették észre, hogy egyetlen szót
                        sem váltottak. Megálltak, erőltetett udvariassággal megrázták egymás kezét
                        és halk, mosolygós, de ellenséges szervusszal elváltak egymástól.</p>
					<p>Ez december elején volt. Karácsony táján Sándor hihetetlen hírrel jött haza a
                        kaszinóból. - Wein-Thőri, a széllel-bélelt panamista, a minden botrányos
                        lében kanál, - becsületszavamra - teli torokkal üvöltötte, hogy báró
                        Bertóthy válik a feleségétől, Lucic Stephaniától.</p>
					<p>Gyula bácsi megvetőleg legyintett.</p>
					<p>- Hamisítvány, piszkos, ostoba hamisítvány. A kaposvári levéltárnok
                        hamisította. Botrány.</p>
					<p>- Mi? - kérdezte elképedve Sándor.</p>
					<p>- Bertóthy úr kamarási próbája hamisítvány. Nagyon sajnálom, de nem vagyok
                        kíváncsi a családi ügyeire.</p>
					<p>Gyula bácsi fogta fekete aktatáskáját és otthagyta a bámuló Sándort. Lajos
                        ellenben érdeklődni kezdett.</p>
					<p>- Mit mondasz Bertóthyról?</p>
					<p>- Csak amit Wein-Thőritől tudok. Válik a feleségétől.</p>
					<p>- Okosan teszi. Sokat beszélnek a bárónőről. Volt egy tucat szeretője, néha
                        egyszerre több is.</p>
					<p>Sándor bácsi lihegett a felindulástól s monoklija csörömpölve hullott a
                        padlóra.</p>
					<p>- De Wein-Thőri azt mondja, hogy Bertóthy a hibás. És a dologban mi is
                        érdekelve vagyunk.</p>
					<p>Lajos felkorhant.</p>
					<p>- Bolondokat beszélsz.</p>
					<p>- Hallgass ide, Lajos. Rólunk van szó. Rólunk. Azaz, hogy Máriáról. Azt
                        mondják, Bertóthy Mária miatt válik.</p>
					<p>- Bocsánatot kérek - csattant fel Lajos - ez aljas rágalom. - Bocsánatot
                        kérek, Wein-Thőri közönséges gazfickó, akinek ellátom a baját. Szemétnép.
                        Bocsánatot kérek, Mária, Grónay Mária, az én unokahugom, kikérem
                        magamnak...</p>
					<p>Sándor maga is kétségbeesett. Tudta, hogy Mária azelőtt sokat járt
                        Bertóthyékhoz és az utóbbi időben Bertóthy többször megfordult a
                        Péterffy-házban. Máriához jött egyedül és bizonyára a felesége tudtán kívül.
                        És Mária fogadta. Vajjon Klema tudott a dologról?</p>
					<p>A két Péterffy sokáig tanácskozott, hogy mitévő legyen. Végül abban
                        állapodtak meg, hogy kellő tapintattal és gyengédséggel elmondják Klemának a
                        kaszinói mendemondát. Másnap elhalasztották a közbelépést, harmadnap pedig
                        elhatározták, hogy inkább Bertóthyt fogják kérdőre vonni, illetőleg csak
                        Sándor egyedül, mint idősebb Péterffy és Mária lovagias védője, az orosz
                        fogságban levő ura helyett. Negyedik nap Sándor, egész testében remegve,
                        közölte Lajossal, hogy Wein-Thőri igazat mondott. Bertóthy beismerte. Sőt
                        hozzátette, hogy ez Mária beleegyezésével történt. Mária el akar válni az
                        urától s addig is, amíg ez lehetséges, menyasszonyának tekinti Máriát. Ezt
                        mondja Bertóthy!</p>
					<p>- Nem igaz! Hazudik! - ordított Lajos és oly erős köhögési roham fogta el,
                        hogy majdnem megfulladt.</p>
					<p>- Becsületszavamra!</p>
					<p>- Hazugság. Aljas rágalom. Hitvány szoknyavadász. Bocsánatot kérek, most már
                        nem tűröm tovább. Gyerünk Klemához, meg kell bolondulni.</p>
					<p>Klema halotthalvány arccal hallgatta végig a két öreg Péterffyt. Erősnek és
                        nyugodtnak tetette magát és csendesen figyelmeztette rokonait, hogy ne
                        csináljanak botrányt az esetből. Mária nem követhetett el magához méltatlan
                        dolgot, erről kezeskedik.</p>
					<p>Másnap Mária magához kérette Lajost és Sándort. Mosolyogva és sugárzó
                        szépségében elbűvölő kedvességgel fogadta őket. Megköszönte nekik, hogy oly
                        megindító rokoni melegséggel tették az ő ügyét a magukévá, de kijelentette,
                        hogy felesleges minden aggodalom. Bertóthy Ádám ugyan rokonszenves ember és
                        volt idő, amikor őt legkedvesebb barátai közé számította, de amióta rájött,
                        hogy el akar válni a feleségétől, megtiltott neki minden közeledést. Ha
                        pedig Bertóthy máskép nyilatkozik, úgy a Péterffyek lovagias védelmét kéri
                        addig is, amíg az ura visszatér a fogságból.</p>
					<p>A két öreg Péterffy csaknem sírva fakadt a meghatottságtól és a büszkeség
                        édes gyönyörétől.</p>
					<p>- Ez aztán az asszony! - hörögte Lajos, amikor kitipegtek Mária
                        szobájából.</p>
					<p>A következő nap Péterffy Miklós báró és Bertóthy Ádám pisztolypárbajt vívtak,
                        majd, mivel nem történt sebesülés, kardra mentek és Miklós alapos vágást
                        mért a korvettkapitány jobb felső karjára.</p>
					<p>A párbaj oka: durva összeszólalkozás a kaszinóban, - így írták az ujságok, de
                        a Péterffy-házban kitalálták, hogy Miklós bárót maga Mária kérte fel, hogy
                        szerezzen neki elégtételt.</p>
					<p>*</p>
					<p>A párbaj óta Miklóst senki sem szerette az öreg Péterffyek közül. Furcsa és
                        megokolatlannak látszó ellenszenvvel figyelték minden lépését, már amennyire
                        azt gőgjük és zárkózottságuk megengedte. Valószínűleg féltékenyek voltak és
                        irígyelték tőle azt a dicsőséget, hogy Máriáért szabad volt neki valami
                        rendkívülit és tiszteletreméltót cselekednie. Magát a párbajt nem tartották
                        nagy dolognak, mindegyik össze tudott számlálni tizet-tizenkettőt a
                        multjából - de nagyon fájt nekik, hogy Mária éppen őt választotta
                        bizalmasául. Gyula bácsi úgy vélte, hogy erre a szerepre Ákos, a közeli
                        rokon, Lajos fia lett volna hivatott; Sándor és Lajos magukat tartották
                        illetékeseknek, hogy a Péterffyek nevében síkraszálljanak a család
                        becsületéért. Máriának kötelessége lett volna, hogy az ügy elintézését
                        legalább is rábízza a családi tanácsra, amelyet ilyen esetekben, Gyula
                        tanusága szerint, a Péterffyek évszázados tradíciói szerint, össze szoktak
                        hívni. Az öregek morogtak és sértődöttségüket nem is leplezték túlságosan.
                        Úgy vélték, hogy bizonyos mértékben csalódtak Máriában is, meg Klemában is
                        és vérzett a szívük, hogy csalódniuk kellett. Sándor, aki legényember létére
                        leginkább járatos volt asszonyi dolgokban, még azt is hozzátette, hogy,
                        becsületszavára, aggódik Máriáért. A Bertóthy-féle mendemondának ugyan nem
                        ad hitelt, de nem lehetetlen, hogy Mária ügyetlen vagy könnyelmű magatartása
                        némi reményeket kelthetett a szoknyavadászban. Ez maga is szerencsétlenség.
                        De hogy a megtorlás végrehajtására Mária a bárót szemelte ki, ez ugyancsak
                        ügyetlen és könnyelmű lépés volt, sőt bizonyos rosszhiszeműséggel úgy volna
                        magyarázható, hogy alatta valami hirtelen kilobbant rokonszenv, vagy
                        méltatlan kacérság lappang.</p>
					<p>Napokon keresztül emésztette magát a három Péterffy és szótlanul és mereven,
                        bizonyos megfigyelő álláspontra helyezkedett. Csodálkoztak Klemán, hogy
                        szigorú és okos anya létére teljesen közömbös, sőt derülten fölényes
                        magatartást tanusít a Máriát ért sérelemmel, a párbajjal és Miklós báróval
                        szemben. Megbotránkoztak, hogy azóta Mária és Miklós majdnem mindennap
                        együtt sétálnak a késő őszi napsütésben fürdő Múzeum-kert zegzugos útjain.
                        Lajos, aki amúgyis tartózkodó és rideg volt a bécsi nevelésű, udvari
                        légkörben elosztrákosodott, nagyobbrészt németül beszélő ulánuskapitánnyal
                        szemben, most már gúnyos és haragos megjegyzéseket tett rá.</p>
					<p>- Reggel jár haza, délig alszik, másfél órát ül a fürdőkádban. Aztán két
                        órahosszat dögönyözi, kenegeti, borotválja, öltözteti Gerhardt, ez a
                        rosszképű, sunyi sváb, míg annyira rendbehozza Miklóst, hogy emberek elibe
                        mehet. Akkor is úgy fest, mintha a csontjai szét akarnának hullani és
                        nyilván szét is hullanának, ha Waffenrock, fűző, kardszíj össze nem tartaná.
                        Délután két órára sikerül kivasalnia és kikeményítenie magát s akkor Mária
                        előtt adja a fiatal gavallért. Bocsánatot kérek, ez jó lehetett Bécsben, a
                        Habsburgok udvara körül, de magyar ember gyomra nem veszi be.</p>
					<p>Nem volt igaza Lajosnak, mert Miklós báróból napról-napra délcegebb és
                        hódítóbb világfi vált, mind a mellett, hogy ráncos arca, nőies végtagjai,
                        lágy tenorhangja és meg-megránduló kicsiny feje férfiak szemében
                        ellenszenvessé tette. Talán nevetséges is lett volna, ha nem sugárzik le
                        egész megjelenéséről valami félelmetes gőg, megindító szomorúság és finom
                        előkelőség. Aki most látta, már el tudta hinni, hogy ez a vékony, ideges,
                        fáradt emberke, negyvenötéves aggastyán a háború előtt még hódító gavallér
                        volt, a monarchia egyik legjobb lovasa, nagyszerűen vívó, mulatós, kedves,
                        gőgös és könnyelmű ulánuskapitány, szerelmek, kalandok, kártyacsaták,
                        párbajok, orgiák és szenvedések mártírja, vagy irígyelt hőse, akiről udvari,
                        színházi és kaszinói pletykák végtelen sora járt szájról-szájra Bécsben.
                        Most már el lehetett képzelni, mi lappangott ez alatt az érdekes és
                        titokzatos rom-ember alatt.</p>
				</div>
				<div type="chapter">
					<head>IV.</head>
					<p>Karácsony estéjén levél jött Mária urától, Péterffy Kálmán huszárfőhadnagytól
                        a fogságból. Azt írta, hogy karácsonyra Galiciában lesz és a hónap végén
                        hazaérkezik Budapestre.</p>
					<p>Ágnes a hall félköríves loggiájában bújt el, Krisztina nagymama tolószéke
                        mögött, amely olyan volt, mint egy csipkékből, brokátból, aranyozott
                        faragványokból, fehér felhőkből, legyezőkből és alkonyati napsugarakból
                        összerakott trónus.</p>
					<p>Ágnes Lukács evangéliumát olvasgatta. “Valának pedig pásztorok azon a
                        vidéken, akik künn a mezőn tanyáztak és vigyáztak éjszakán át az ő nyájuk
                        mellett. És íme az Úrnak angyala hozzájuk jöve és monda nekik: Ma született
                        nektek a megváltó, aki az Úr Jézus, a Dávid városában. A pásztoremberek
                        pedig mondának egymásnak: Menjünk el mind Bethlehemig és nézzük meg a
                        dolgot. Elmenének azért sietséggel és megtalálák Máriát és Józsefet s a kis
                        gyermeket, aki a jászolban fekszik vala.”</p>
					<p>Olvasta Ágnes az evangéliumot, mert karácsony este volt, olvasta, mert e
                        napon András a máramarosi hegyek között, a főhercegi vadászkastélyban, a
                        vadgesztenyeallés kúriában szintén felolvasta három gyermekének Lakács
                        evangéliumát, olvasta, mert a bibliás ember özvegye bibliás asszony lett, de
                        nem fenhangosan, csak magának olvasta, mert nagyobbik fia Olaszországban
                        hadifogságban, a kisebbik valahol Erdélyben, harctéren, tábortűz mellett, a
                        lánya itt a hallban, de mégis messze, roppant messze, az egyetemi tanársegéd
                        oldala mellett úgy sem hallaná meg Lukács evangéliumát. Olvasta, de maga sem
                        értette, András, István, Péter, Éva neve zúgott a fülében, halál, golyó,
                        fogság, lövészárok, tábortűz, forradalom, egyetem, orvostudomány,
                        hadikölcsön, nyugdíj, nyomor... ezek a szavak minduntalan elfödték a biblia
                        ódon kongású mondatait... nem értette, mit olvas... ó, jaj!... békesség a
                        földön a jóakaratú embereknek... szavak, szavak, szavak, semmi értelem,
                        egyáltalában minden nap olvas két-három részt a bibliából és sohasem ért
                        belőle semmit... András egyszer azt mondta, hogy az orosz parasztok nem
                        merik olvasni, mert aki végigolvassa a bibliát, az beleőrül... óh, jaj, hát
                        ez lehetséges? De mégis, csak azért is, verejtékezve, erőlködve, de
                        reménytelenül olvasott tovább a nagymama tolószéke mögött és néha-néha
                        összerezzenve nézett az ajtó felé, mintha kopogtak volna; künn éles, hideg
                        szél fütyült és megrázta az öreg ablakdeszkákat, még csak öt óra, de
                        koromsötét van az uccán, nyirkos és hideg decemberi éjszaka délután ötkor...
                        egyik szeme mindig az ajtó felé lesett, hogy nem toppan-e be azon István,
                        valami csoda következtében. De nem jött. Csak István, az öreg hajdú tipegett
                        be, nagy ezüsttálcán párolgó teás- és tejeskannákkal, rumos és konyakos
                        üvegekkel és feketekávéval.</p>
					<p>Együtt voltak a hallban a Péterffyek mind. Ezen az egyetlen estén mindig
                        együtt voltak. Volt karácsonyfa is, Bethlehemes játék, istálló, angyal az
                        istálló felett, csillag, hosszú fehér selyem, ezzel a felírással:
                        Békesség... Óh, jaj...</p>
					<p>Klema az asztalfőn, összekulcsolt kézzel maga elé bámult és néha-néha
                        keményen, várakozásteljesen és megbotránkozva nézett a lánya felé. Amióta
                        problémái vannak, tíz évet öregedett, az arca megnyúlt, a haja megőszült,
                        egyenes, katonás tartása megrokkant. Még pattogóbb lett a hangja, a szavai
                        szigorúbbak, a mondatai erőteljesebbek és parancsolóbbak s a Péterffyek még
                        jobban csodálták, mert nem vették észre, hogy Klema most már csak utánozza
                        saját magát, a régi nagyasszonyt, csak játszik és túloz, hogy rajta ne
                        kapják valami gyengeségen.</p>
					<p>A három öregúr kártyázik. Hármas tarokkot játszanak, de minduntalan
                        elhibázzák a dolgot, mert az eszük, úgylátszik, nem jár a kártyán. Folyton
                        Mária felé pislognak, aztán ijedten kapják el tekintetüket. Fejüket
                        csóválják és krákognak és zavarukban nagyokat hörpintenek a teából,
                        Sándornak pedig jóval többször esik le a monoklija, mint máskor. Feszélyezi
                        őket a nagy ünnepélyes csend, a szomorú és boldogtalan karácsony és ha igaz,
                        mindegyikük sok más, régi, boldog karácsonyra gondol, falusi karácsonyokra,
                        szentlőrinci, erdélyi, szatmári kúriákra, nagy vigasságokra, vadászatokra,
                        agarakra, kopókra, hóval fedett domboldalakra, szánkázásokra, szép
                        asszonyokra, bálokra, fiatalságra, csókokra... Sándor bácsi pagát ultimóra
                        játszik és elveszti... Lajos dühöng... Gyula lecsapja a kártyát...
                        népköztársaság... jött-ment, eszelős, becstelen fickók mindenféle
                        kellemetlenséget hoznak az ember nyakára, az embert még megdögleni sem
                        hagyják békességben, nagyon sajnálja, de ez még a háborúnál is rosszabb. De
                        azt is csak gondolja, még Lajos is mintha megnémult volna, senkinek a száján
                        sem jön ki egyetlen hang sem, ez a halálos, dermesztő csend
                        elviselhetetlen.</p>
					<p>Sándor nem bánja, hogy elfogták a lapját, egy cseppet sem bánja, neki most a
                        fóthi kastély körül jár az esze, a kastélyban ott ül egy szálas, rideg,
                        marcona vén csont, becsületszavára, Gyulához hasonlít, sárgásőszes,
                        torzonborz bajszával, sárgás-őszes sörte hajával és sárgás, ráncos pergament
                        arcával, - vezértábornok, lángész, német tudós, stratéga, Erdély
                        felszabadítója, öreg félisten: Mackensen - dreimal hoch! - forradalmárok,
                        bohócok, semmiháziak, csirkefogók rabságában. Sándor bácsi szép,
                        fehérszürke-szakállas arca elpirul, a monoklija leesik és az ezeréves magyar
                        nemzet nevében szégyenli magát, hogy ez megtörténhetett. A Mackensen-féle
                        hadsereg elegendő lett volna, hogy az egész szedett-vedett megszálló bandát
                        szétverje, Magyarországot megtisztítsa és újra megalapítsa, ha Tisza István
                        élne. Istenem, ha élne, ma már megint ott volna a demarkációs vonal, ahol
                        azt Szent István lecövekelte, Tisza és Mackensen, mint egykor Cavour és
                        Garibaldi, Isten a tanuja, hogy ez a két ember, ha össze tudott volna fogni,
                        most máskép állnának a dolgok. Ki törődik ilyenkor azzal, ha elfogják a
                        lapját, vagy ha akár a fejéhez is vágja Lajos az egész kártyacsomót!</p>
					<p>Mackensen! - ez a név nem megy ki a fejéből, égeti az arcát és mélységes
                        fájdalommal, gúnnyal, megvetéssel, szinte gyűlölködve pillant Lajos
                        kékes-vörös, feketebajuszos, izzadt arcára, mintha minden gyalázatnak,
                        szégyennek és nyomorúságnak az ő negyvennyolcas, dühöngő radikalizmusa volna
                        az oka. De nem szól, ő sem meri megtörni a csendet. Aztán eszébe jutott,
                        hogy közülök Lajos az egyetlen, aki végigremegte a háborút, a fia miatt,
                        akit sántán és géplábbal kapott vissza, végre is Lajos odaadta az egyetlen
                        fiát és Ákos el is eshetett volna s ez mégis a legszörnyübb tragédia... Neki
                        csak egy zabigyereke volt, a vármegyei kulcsár lányától, néhányszor már
                        majdnem rászánta magát, hogy örökbe fogadja az öreg Süveges János unokáját,
                        Süveges Klára fiát, Süveges Sándort, - a boldogtalan leányzó nem állhatta
                        meg, hogy az apja nevére ne keresztelje, jól tette, ez volt az egyetlen
                        büszkesége és elégtétele, azonkívül, hogy a kölyök nagyon hasonlított a
                        főszolgabíróra - hát ez a Sándor gyerek is elesett, s az embernek
                        összefacsarodik a szíve, hogy robbanó golyó vagy srapnell véres húscafattá
                        tépte a gyerekét, ha mingyárt zabigyerek is az. És ha erre gondol, megbocsát
                        Lajosnak, mert Ákost éppúgy szét is szaggathatta volna a kartács, mint ahogy
                        Süveges Klári húszesztendős fiát csakugyan szét is szaggatta. Meg kell
                        bocsátani Lajosnak is és mindenkinek, aki megútálta a háborút, a lógós
                        katonának és a gyári munkásnak is, aki forradalmat csinált, elvégre nem
                        lehetett addig várni, míg minden magyar embert, a tizennyolcéves
                        sihedereket és az öreg családapákat, mint teszem Andrást, az Isten
                        nyugosztalja, mind egy szálig szét nem szaggatja és húscafattá nem tépi a
                        srapnell.</p>
					<p>Sándor megbékélve és aggódva leste, mint zihál és erőlködik Lajos a
                        lélegzetvételért. Te sem szidod sokáig a Habsburgokat! - gondolta magában és
                        elérzékenyedett. Legalább karácsony estéjén szeressük egymást. Aztán ő is
                        Máriára nézett.</p>
					<p>Egy sarokban Barnabás gubbasztott némán és már a negyedik nagy csésze feketét
                        itta. Maga elé bámult, láthatólag kínlódott, szeretett volna elmenekülni a
                        rá-rávillanó Péterffy-szemek elől, de nyilván nem volt elegendő ereje, hogy
                        bármit is tegyen. Ő is Máriát nézte. A Betlehem, a csillag és az aranybetűs,
                        fehér selyemszalag, a jászol, a tehénkék, ahelyett, hogy a didergő Jézusra
                        fújnák a meleg párát, éppoly némán és bánatosan meredtek Máriára, mint - a
                        Péterffyek az asztal körül. A nagymama, mint egy fehér-fekete felhő, a
                        csipkéi és selymei között, édesdeden aludt és legyezője, mint egy elhagyott
                        gyermekjáték, mellette feküdt a dobogón. A fal mellett széles kanapén, Mária
                        és Miklós ültek révedezve és titokzatosan, mint mindig. Éva és Pokorny
                        egymással szemben, kis kerek asztalka fölé hajolva, komolyan sakkoztak. Ákos
                        olvasgatott és lopva Mária sejtelmes arcára vetett egy-egy csodálkozó
                        tekintetet.</p>
					<p>Barnabás néha szétnézett, mintha keresne valakit, akinek elmondhatná
                        keserűségét. Nem talált olyan arcot, amelyikről feltételezhetné, hogy
                        szívesen és részvéttel meghallgatja. Hát ez a szeretet ünnepe? Vagy talán
                        saját magában van az oka, hogy olyan árva itt, a Péterffyek között, boldogok
                        és boldogtalanok, erősek és gyengék, öregek és fiatalok között, akiket
                        azonban mégis összefűz a karácsonyest meleg, családi bizalmassága. De ő már
                        régen kivágódott ebből a körből, mint valami kavics, amely kirepül a gyermek
                        feje fölött meglóbált parittyából. Belerepült valami kaoszba, amelyben
                        zűrzavaros eszmék, vajúdások, ábrándok, lázas erőlködések mindenáron a
                        komoly, férfias munka színében akartak feltűnni, dorbézolások,
                        kicsapongások, naplopások, keserűségek és ujjongások, kalandok és
                        léháskodások erővel tragikus vívódásoknak akartak látszani, saját maga
                        pedig, e hazugság-zűrzavar hőse, mindenáron el akarja hitetni magával, hogy
                        ez az a bizonyos felsőbbrendű élet. Az ötemeletes bérház és a kivilágított
                        ablakok regényét megírni - lehet, hogy ez csakugyan felsőbbrendű dolog, vagy
                        legalább is felsőbbrendű narkotikum volna, ha csinálná. De csak akkor tudná
                        csinálni, ha nem kellene Susanne és Nikoletta számára minden nap véres
                        kínlódással, őrjítő erőlködéssel, szégyenletes és piszkos lelki
                        szélhámossággal összeharácsolni azt a néhány rongyos garast, amiből élnek.
                        Miből is élnek tulajdonképpen? Barnabás körülnézett, mintha attól félt
                        volna, hogy szokása szerint megint hangosan gondolkodott és ezek a gőgös és
                        szívtelen Péterffyek gúnyosan mosolyognak a gondolatain. Igen, miből is élek
                        én, egy, két, három, tíz és húsz esztendő óta? Ezt egyszer jó volna
                        tisztázni, mert még utóbb kisül, hogy lopásból vagy utonállásból vagy
                        rablógyilkosságból élek. Annyi bizonyos, hogy húsz éve nem feküdtem le úgy,
                        hogy tudtam volna, másnap miből és hogyan és mekkora darab betevő falatom
                        lesz. Akkor sem tudtam, amikor Susannet elvettem feleségül, akkor sem,
                        amikor Nikoletta megszületett és ma, karácsonyestén sem, amikor olyan
                        fáradt, olyan elviselhetetlenül fáradt és oly kiábrándultan fáradt vagyok.
                        És mindez miért? Még saját fészkem sincs, itt kegyelemből lakom, Klema
                        kegyelméből, házbért nem fizetek, mintha nem tudnám, hogy a ház már nem is
                        Klemáé, - ez is szélhámosság... itt él mellettem egy huszonhatéves kis
                        francia asszony, csinos, frivol, kacér, mulatni vágyó, lusta, lompos,
                        nyujtózkodó, hízelgő, csavargó és bizonyára hűtelen kis macska, felhasított
                        szoknyájából a térde és kivágott blúzából a melle mindig kikandikál, - talán
                        ezért tartom magam mellett! Vagy Nikoletta miatt? Azért, mert szült nekem
                        egy kis macskakölyköt?</p>
					<p>Susanne most a francia misszión van, az Andrássy úton, abban az előkelő
                        villában, ahol fiatal tisztek és fiatal gépírókisasszonyok ünneplik a
                        karácsonyestét. Susanne már négy hét óta odajár, irodai munkát végez,
                        francia frankokért, s neki ezt tűrnie kell, mert Susanne pénzt akar keresni,
                        mert Susanne francia, mert Susanne így akarja s mert neki csakugyan
                        hetenként legalább három nap az is gondot okoz, hogy Susannet és Nikolettát
                        miből fogja megebédeltetni. Tűrnie kell, ha csak nem akarja beismerni, hogy
                        képtelen a családját eltartani, vagy rászánni magát arra, hogy Susannet és
                        Nikolettát Klema és a Péterffyek nyakába varrja. Mindezt el kell tűrnie. Azt
                        is, hogy Susanne francia gépírólányokkal a Morgan-bárba jár táncolni és néha
                        feldúlva, álmosan és nyügösen, holtra fáradtan és szeme alatt kék karikákkal
                        jön haza éjjel, azt is, hogy egy fiatal bretagnei tiszt kíséri haza a
                        Péterffyház kapujáig, mindig ugyanaz a fiatal, huszonkétéves, rózsásarcú kis
                        fekete tiszt, s sokszor a kapuban találja őket, amikor a Pantheonba megy
                        reggelizni. Tűrnie kell mindent. Először mert Susanne francia, másodszor,
                        mert fiatal, harmadszor, mert Nikoletta anyja s nem szabad róla
                        feltételezni, hogy erről a méltóságról meg tudna feledkezni. Hát sejt és
                        elnéz mindent, de hogy ma, karácsony estén, Susanne a francia katonai
                        misszió karácsonyfájához vitte Nikolettát s nem hozta ide a Péterffyekhez,
                        az már tűrhetetlen. De neki tűrnie kell a tűrhetetlent. Susanne ma délután
                        kijelentette, hogy neki ott van a hazája, a franciák között, nem pedig a
                        Péterffyeknél, - kik őt megvetik. Eleinte szelíd szóval kérlelte, aztán
                        megtiltotta neki, hogy ezen az estén megfossza Nikolettától. Susanne erre
                        goromba lett s a magyarokat barbároknak, a Péterffyeket pedig emberevő
                        cigányoknak nevezte. Mentegetni próbálta a Péterffyeket, - meg kell értened
                        szívem, minden nap új és új ukáz jön onnan az Andrássy útról, a francia
                        misszió főnökétől s minden ukáz elvesz néhány vármegyét Magyarországból, -
                        ezért haragszanak a Péterffyek a franciákra. Meg kell értened, édes kis
                        angyalom, gondolj csak vissza Elszász-Lotharingiára. Meg kell értened,
                        gyönyörűségem. Az olaszok is haragudtak az osztrákokra, amikor Velencét és
                        egész Lombardiát fehér Waffenrockos stájer és cseh tábornokok kormányozták,
                        meg kell értened és nem szabad megfosztanod Nikolettát az apjától és engem
                        Nikolettától. Hiszen látod, hogy mennyire imádom, és téged is imádlak és
                        értetek dolgozom minden estétől hajnalig s beleőrülök az idegizgalomba, a
                        munkába, a reménytelenségbe és a pénzhajszába. Hát nem veszed észre, hogy
                        Nikoletta nélkül nem tudok élni? Azt hitte, hogy ezzel nagyon meg fogja
                        hatni Susannet, de Susanne még nagyobb dühre gerjedt és azt mondta, hogy
                        torkig van már ezzel a magyar nyomorúsággal, Nikoletta is torkig van és
                        legjobb volna, ha véget vetnének ennek a kínlódásnak. Aztán elrohant,
                        magával vonszolta Nikolettát, belevágta magát egy konflisba és elhajtatott a
                        francia misszióra.</p>
					<p>Erre gondolt Barnabás, de senki sem törődött az ő gondolataival. Senki sem
                        gondolt másra, csak ami Mária karácsonyát elmérgezte. Nem gondoltak
                        Péterkére sem, aki most valahol Szatmárban vagy Biharban didereg egy
                        ponyvasátor alatt, vagy valamiféle csőszkunyhóban vagy kanális partján,
                        rőzseláng mellett, vagy hevenyészett fedezék mögött, ahonnan a román
                        csapatokat lesik, vagy fogságban, vagy tábori kórházban, véresre verve, vagy
                        sebesülten - ki tudja megmondani, hol vergődik most az a kis székely
                        hadosztály, amely egymagában meg akarja menteni a hazát a megcsonkítástól?
                        Talán valami erdőben bolyong, vagy szegény parasztok szobájában fekszik
                        véres fővel, csontjatörötten, vagy negyvenfokos lázban, tífuszban vagy
                        vérhasban és édes anyja után kiáltoz kétségbeesve, ki tudja?</p>
					<p>Péterkét elfelejtették. Még Ágnes is sokszor napokra elfelejtette, aztán
                        eszébe jutott és majd megtébolyodott a fájdalomtól és
                        lelkiismeretfurdalástól, hogy oly gyakran elfelejti. Ezen mindenki
                        elszörnyedt volna, ha megtudja. Csak Péterke nem szörnyedne el, ha tudná.
                        Sőt örülne neki. Péterke csak akkor érezte magát biztonságban, ha azt hitte,
                        hogy nem gondolnak rá. Nagyon elvetemült, hitvány gazfickónak tartotta
                        magát, de most jóvá tesz mindent, egy csapásra mindent és tökéletesen, csak
                        kicsit várjanak. És ha visszatér, bocsássanak meg neki mindent és szeressék
                        Pétert, az újat, aki jóvá tett mindent.</p>
					<p>Nem gondoltak e pillanatban a Péterffyek semmire, csak Máriára. Ki is gondolt
                        volna most a külvárosi lebujok, csapszékek, óbudai barlanglakások, beomlott
                        pincék, üres raktárak, mész- és téglagödrök nyomorultjaira? Vagy Erdélyből,
                        Máramarosból, Bácskából, Baranyából menekült Péterffyekre, Grónayakra és
                        egyéb finnyás, kényes, úri magyarokra, akik most pályaudvarok várótermében,
                        vagy rozoga öreg vasúti kocsikban laknak? A hónapos szobára, amelyekben
                        nagynevű dámák, leszerelt tisztek, nyugalmazott állami vagy megyei
                        méltóságok dermesztő hidegben, kimerülten, betegen, kétségbeesve, nyitott
                        szemmel lesik a hajnalt, ki gondolt volna? Vagy a nyomorult zsidóra, aki a
                        feleségével és gyermekeivel csapzottan, verejtékezve és fogvacogva a
                        rémülettől, vásáros szekéren, girhes lovát ütlegelve menekül Mindszentről,
                        ahol kitört a pogrom. Vagy Hartmannra, a szép francia szakállas bérlőre,
                        akit háromszor raboltak ki s akinek most azt írja a lánya, hogy küldjön
                        pénzt a forradalom céljaira?</p>
					<p>Meg kellene őrülnie a Péterffyeknek, ha az egész ország minden baját a
                        magukévá tennék.</p>
					<p>Tizenkét órakor mindenki feláll, köszön és aludni tér. De a szobákban nem
                        húnynak le a halványan pislogó villanylámpák. A Péterffyek nem tudnak
                        aludni. Mindenki Máriára gondolt, akinek hazajön az ura.</p>
					<p>Egész karácsonyeste egyetlen szó sem hangzott el a Péterffy-hallban. Olyan
                        mélységes, ijesztő, üres csend volt a szobában, hogy Lajos asztmás lélegzése
                        valósággal hörgésnek tűnt föl. Összejönni azért összejöttek, megünnepelték a
                        karácsony estét, körülülték a karácsonyfát, hiszen magyarok, rokonok és
                        Péterffyek voltak. De nem tudták, mit kell olyankor beszélni, amikor csak
                        egyetlen dologról volna érdemes, de erről lehetetlen. A Péterffyek vártak
                        valakit, aki bejelentette az érkezését, de mindenki Máriára nézett és ha rá
                        nézett, megfagyott ajkán a szó. Mária gyönyörű volt, közömbös és titokzatos,
                        mint mindig. De néma volt. Borzasztó dolgokat jósoltak ebből a némaságból.
                        Valakinek ötévi fogság után megjön az ura s az a valaki egyetlen szóval sem
                        bátorítja fel az embert, hogy beszéljen róla. Péterffy Kálmán
                        huszárfőhadnagytól ma délben levél érkezett, hogy Galícia határát átlépte és
                        a hónap vége felé hazaérkezik és Péterffy Kálmánné Grónay Mária, mint egy
                        titokzatos őrült, vagy démon, vagy alvajáró, vagy valaki, aki égbekiáltó
                        szörnyűségeket készül elkövetni, meredt, üres, rejtélyes szemmel bámul a
                        levegőbe egy furcsa, ráncos, kicsiny dragonyoskapitány mellett.</p>
					<p>Emberfeletti erőlködés volt, hogy ezt éjfélig kibirták a Péterffyek. Mindenki
                        érezte, hogy valami tragikus hőstettet vitt véghez a karácsony, a Betlehem,
                        a gyermek Jézus és Mária kedvéért, akire úgy néztek, mint valami
                        vértanúra.</p>
					<p>*</p>
					<p>Barnabás éjfél után sokáig csavargott az uccákon és elhatározta, hogy
                        Susanneval szakít. Két óra felé körülnézett. Úristen, hol is járok én, hova
                        vonszolom magamat én, beteg barom?</p>
					<p>Az Andrássy úton volt s szemben, a kopasz és didergő fasoron túl egy villa
                        pazar fényárban úszott. Kevés volt a szén a városban, ami volt, az is komisz
                        salak, homályos és gyenge a villamáram, a polgároknak megtiltották, hogy a
                        szobájukban egy lángnál többet felcsavarjanak, rendőrök cirkáltak az
                        uccákon és bezörgettek az ablakon vagy felküldték a házmestert a lakásokba,
                        ahol több láng égett. De az a villa fényárban úszott. Az ablakai nyitva
                        voltak, úgylátszik, tűrhetetlen volt benn a hőség, szellőztetni kellett. A
                        városban az emberek egymást megölték volna egy mázsa rossz szénért,
                        asszonyok a hűségüket, leányok az ártatlanságukat kínálták oda cserébe egy
                        köteg fáért, becsületes öreg emberek loptak és sikkasztottak, kövér polgárok
                        robogó vonatokra ugráltak fel és robogó vonatokról ugráltak le, hogy egy
                        marék szénnel tömjék meg a zsebüket, de annak a villának minden ablaka
                        tárva-nyitva volt s a szobákból ömlő meleg légáramlatban sütkérezett a
                        francia silbak, az őrtálló kis poilu, aki talán breton ember volt és, most
                        elérzékenyedve gondolt haza, Saint Martin de Re-re, a halászvárosra, ahol
                        tizenkilencéves koráig hálót kötögetett.</p>
					<p>Barnabás az út tulsó oldaláról jól belátott a villa dísztermébe. Óriás,
                        pompás, pazar, mennyezetig érő karácsonyfa, aranyfüst, ezüstszálak, narancs,
                        dió, cukor, fényszórók, csillagok, a tetején angyal, nagy szalag lóg a
                        kezében s a szalagon aranybetűkkel: dicsőség... békesség... A másik szobában
                        táncolnak, zongora halk hangjai, pazar fény, kiömlő meleg pára, parfümillat,
                        pezsgő és ételek szaga, vidám zsongás, kacaj, ott benn táncolnak, a párok
                        egymáshoz tapadnak, csúszva, lengve, imbolyogva, oly közel egymáshoz, hogy
                        utálat nézni. És Susanne ott táncol azzal a kis hadnaggyal, aki haza szokta
                        kísérni a misszióról, oly közel tapadva hozzá, hogy utálat nézni. De vajjon
                        hol van most Nikoletta, melyik szobába dugták el és ki vigyáz rá, nem esik-e
                        le a keskeny, nyitott katonaágyról, amelynek nincs sem hálója, sem
                        oldalrácsa? Mi? Ki vigyáz most Nikolettára? Susanne táncol, hogy utálat
                        nézni...</p>
				</div>
				<div type="chapter">
					<head>V.</head>
					<p>Barnabás felesége reggel álmosan és kócosan jött haza, de megesküdött, hogy
                        Nikolettára egész éjjel egy jámbor francia asszony vigyázott, a katonai
                        szakács felesége, aki a maga kétéves leánykájának ágyába fektette Nikolettát
                        és egész éjszaka virrasztott a két kicsi fölött.</p>
					<p>- És te?</p>
					<p>- Én kicsit táncoltam - mosolygott Susanne - de most álmos vagyok.</p>
					<p>És már vetkőzni is kezdett. Ledobott magáról mindent - ez egy pillanat alatt
                        megtörtént, mert alig volt rajta valami kis felső és alsó selyemrongyocska.
                        Barnabás sem aludt egész éjszaka, ivott, dohányzott és barangolt s most
                        minden idege reszketett. Keserűség és düh marcangolta a szívét és óriás
                        válla meg-megrándult az indulattól. Roppant erőlködéssel fojtotta vissza
                        indulatait, mert minden pillanatban úgy érezte, hogy ezt a vézna, aljas
                        némbert derékon kapja, felemeli, az ablakhoz viszi és onnan a harmadik
                        emeletről, a kivilágított ablakon keresztül kihajítja az uccára. Susanne
                        pedig ott állt előtte meztelenül és mosolyogva.</p>
					<p>- Szép aktom van? - kérdezte, mint mindig, amikor ruha nélkül mutogatta
                        magát.</p>
					<p>Barnabás leroskadt egy székre. Susanne olyan volt, mint egy tizenhatéves kis
                        szűz. Keskeny, finom, sovány, olajszínű. Csenevész melléből keményen és
                        hegyesen nyúltak ki vérvörös bimbók. A hálóingéért nyúlt, meghajolt, elvette
                        az ágyról, nyújtózkodott egyet, a melle kifeszült, a dereka behajolt,
                        combjai megnyúltak, - roppant buja volt ez a kép. Barnabás egész éjjel
                        ivott, dohányzott, most tele volt vad és keserű érzékiséggel.</p>
					<p>- Gyere ide - mordult rá és a szeme villogott.</p>
					<p>Susanne odaugrott és az ölébe ült.</p>
					<p>- Köszönöm, hogy elengedtél.</p>
					<p>- De te úgy táncoltál, hogy utálat volt nézni!...</p>
					<p>- Te olyan jó vagy!</p>
					<p>- És ha most megfojtanálak? - hördült fel a rekedt, italos, nikotinos
                        basszus.</p>
					<p>Susanne kacagott és össze-vissza csókolta az urát.</p>
					<p>- Te édes, te jó, te egyetlen!</p>
					<p>Barnabás keze végigcsúszott az olajszínű, síkos, ruganyos testen.</p>
					<p>- Megcsaltál?</p>
					<p>Susanne hamiskásan bólintott.</p>
					<p>- Kivel?</p>
					<p>- Mindenkivel.</p>
					<p>- ...Utálat volt nézni...</p>
					<p>- Kézről-kézre jártam...</p>
					<p>És Susanne tapsolt, combjait verdeste, meg-megsimogatta Barnabást,
                        beleharapott a nyakába és kacagott, sikoltott és vad gyönyörűséggel
                        tódította:</p>
					<p>- De azért csak téged szeretlek és mindig csak rád gondoltam.</p>
					<p>Aztán trágár szavakat suttogott Barnabás fülébe. Ez a jelenet az utóbbi
                        időkben körülbelül minden héten megismétlődött. Volt abban valami pokoli kín
                        és kéj: nyiltan, trágár szavakkal részletezni Susanne csalásait, amelyek nem
                        történtek meg, amelyek meg sem történhetnek, amelyekről éppen azért lehet
                        beszélni, mert oly elképzelhetetlenek. Vagy azért kellett ilyesmit beszélni,
                        hogy ez az erotikus szempontból felidézett rémület és irtózat elfedje az
                        igazi félelmet és féltékenységet? Barnabás erre már akkor rájött, amikor ott
                        a tenger partján, Saint Martin de Ré-ben első éjszakáit töltötte Susannenal,
                        aki megvallotta, hogy ártatlanságát tizennégyéves korában vesztette el
                        erőszak következtében, de azóta nem ismert férfit. Azóta többször kellett
                        ezt a szörnyű játékot megismételni, most pedig, amióta antantmissziók vannak
                        Budapesten, majdnem minden héten. A játék mindég szörnyűbb, aljasabb és
                        őszintébb lett, de Barnabás, az ötvenéves, agyonhajszolt, idegbajos,
                        éjjelező és szomorú óriás most már valósággal megkívánta ezt a rettenetes
                        perverzítást. Vallani és azt hazudni, hogy most hazudunk - erről volt most
                        szó és az idegrendszere Susanne mellett már szinte nem is tudott másként
                        kielégülni.</p>
					<p>De aztán egy pillanat alatt sötét kétségbeesés és undor szakadt a
                        lelkére.</p>
					<p>- Istenem, hát ilyen mélyre süllyedtem nyomorult; öreges szerelmemben! -
                        sóhajtott magában, de a lehiggadás után többé egyikük sem beszélt. Úgy
                        tettek, mintha a féltékenység a szerelmi játék befejeztével maga is
                        elvesztette volna minden értelmét.</p>
					<p>Aznap délután hatig aludtak mind a ketten. Nikolettára a francia
                        nevelőkisasszony vigyázott, egész nap nem látta egyikük sem. Este nyolckor
                        magához kérette Klema Barnabást és elmondta, hogy Kálmántól új levél jött.
                        Kálmán Lembergben van, elfogták és egészségügyi vesztegzár alá helyezték.
                        Azt írja Kálmán, hogy talán a megszálló antanthatalmak közbenjárásával
                        segíteni lehetne rajta és ki lehetne eszközölni a karantén
                        megrövidítését.</p>
					<p>Barnabás elment a francia misszióra és a fiatal, kedves breton hadnagy
                        segítségével diplomáciai útlevelet kapott Péterffy Kálmán hadifogolytiszt
                        hazaszállítására.</p>
					<p>Utazása előtt borzalmas éjszakát dorbézoltak át, Susannenal. Susanne pontos
                        és részletes programot adott, hogy kivel, mikor és hogyan fogja megcsalni.
                        Susanne fantáziája kimeríthetetlen volt a részletezésben.</p>
					<p>- Honnan tudod mindezt? - kérdezte hörögve Barnabás és a torka majd kiégett a
                        szárazságtól.</p>
					<p>- Hát nincs az embernek fantáziája? - kérdezte s nevetve himbálta meztelen
                        csípőjét.</p>
					<p>- Nem tapasztalatból? - lihegte fájdalmas mosollyal Barnabás.</p>
					<p>- Abból is, - kacagta amaz.</p>
					<p>- Kitől tanultad?</p>
					<p>- Tőled - vágta rá arcátlan vakmerőséggel és beleharapott Barnabás óriás,
                        barna karjába.</p>
					<p>Vallani, vallani, - gondolta Barnabás - de majdnem elájult az izgalomtól - és
                        azt hazudni, hogy mindez hazugság. De most nyilvánvalóan és őszintén
                        hazudott Susanne! Ezeket nem tőle tanulta. Susanne ezt elhibázta. Ha Susanne
                        egy cseppnyi logikával tudna gondolkozni, akkor ezt nem lett volna szabad
                        mondania... Susanne most elárulta magát... Most igazán derékon kellene
                        ragadni s azon meztelenül ki kellene hajítani az uccára? Ki kellene
                        hajítania? Nem. Önmagát kellene elpusztítania, amiért ily mélyre süllyedt
                        beteg és öregesen aljas szerelmében. De nem hajította ki. Elintézte a dolgot
                        azzal, hogy Susanne ostoba és egzaltált kis nőstény, de nagyon szép és neki
                        örömet tud adni s megszülte neki Nikolettát és ez minden, ami telhetik tőle.
                        Nikoletta van, Nikoletta az övé és Nikolettáért nemcsak megbocsátani
                        érdemes, de érdemes ily mélyre lesüllyedni is. Valamivel el kellett intézni
                        a dolgot, mert különben Nikoletta anyját ki kellett volna az ablakon
                        hajítani.</p>
				</div>
				<div type="chapter">
					<head>VI.</head>
					<p>Barnabás elutazott Lembergbe, hogy hazahozza Kálmánt. Ez december 30-án
                        történt s az út Lembergig négy napig tartott. Ezalatt a Péterffy-házban
                        minden a rendes kerékvágásban haladt tovább, mindenki csak némán és
                        visszafojtott izgalommal várta a történendőket. Az öreg urak folyton Máriára
                        gondoltak és egymás szeméből lesték, mi a másik véleménye a nagy
                        fordulatról. De ijedten lecsukták szempilláikat, hogy a másik el ne
                        olvashassa a gondolataikat.</p>
					<p>Mária volt a házban a legnyugodtabb. Most már nyolc nap telt el Kálmán első
                        levele óta, de ezalatt, éppen úgy, mint máskor, Miklós és Mária majdnem
                        minden nap órákig sétáltak. Eleinte a Múzeum-kertben, aztán a
                        Margitszigeten, majd a hűvösvölgyi és zugligeti hegyekben. Erős, de
                        napfényes, szélcsendes és egészséges tél volt; Miklós kétlovas kocsit bérelt
                        s azon röpítette Máriát a kemény, sima budai országutakon.</p>
					<p>Senki sem tudta, hogy voltaképpen milyen viszony fejlődött ki köztük. Klema
                        egyszerűen képtelenségnek tartotta, hogy az ő leánya megfeledkezzék az
                        illendőség vagy az erkölcs törvényeiről. A fiatalok önmagukkal voltak
                        elfoglalva. Krisztina nagymamát pedig valósággal elragadta Miklós báró
                        ulánus egyenruhája és bécsi német dialektusa. A nagymama többször
                        megjegyezte, hogy a mai generáció túlságosan elhanyagolja az udvart, Bécset
                        és a német nyelvet; pedig a háború megmutatta, hogy németnek és magyarnak
                        egymás mellett a helyük s ha ezek összefognak, az egész világot legyőzik.
                        Krisztina nagymama Hindenburgról és a mazuri csatákról olvastatott fel hadi
                        jelentéseket és arra buzdította a férfiakat, hogy tartsanak ki utolsó
                        lehelletükig.</p>
					<p>Senki sem felelt a nagymamának.</p>
					<p>Gyula bácsi abban fáradozott, hogy lezárja a Péterffyek háborús mérlegét. Még
                        volt néhány rokon, akinek a sorsa ismeretlen. Néhányan belehaltak a
                        háborúban szerzett betegségükbe. Volt néhány, aki fogságból hazajött.
                        Istvánról, aki olasz fogságban volt, tudta, hogy még él, sőt aránylag jól
                        él, Firenzében van, ahol asztalos- és bútortervező-mesterséget tanul. Nem
                        úri embernek való foglalkozás, nagyon sajnálja, népköztársaság... Neki még
                        barna zászlócska jár a térképen... De Péterkéről semmi hír, a székely
                        hadosztály egy részét elfogták... Népköztársaság, nyomorúságos kormány, még
                        valamirevaló veszteségkimutatás sem telik tőle, kellemetlen dolog. Péterke
                        fehér zászlót kap, harctéri zászlót... nagyon sajnálná, ha tévedett volna és
                        Péterkét már kék vagy fekete zászló illetné meg.</p>
					<p>Egész nap benn ült a sárgafényű, ódon, gót, barátcellában, ahol éjszakánként
                        oly sokszor várta Ágnes szeretetreméltó és fenkölt szépségét. Ágnes az ura
                        halála óta alig egyszer-kétszer volt nála s akkor is sírdogálva és imádkozva
                        húzódott meg az oklevelek és címerek, aranybullák és bőrkötések között, a
                        kék kristálylámpa alatt. A többi férfi mind Barnabást leste, aki vissza
                        fogja hozni Máriához az urát.</p>
					<p>Barnabás nem jött, helyette levelet kaptak, hogy Kálmánt nem találta
                        Lembergben. Lehet, hogy valahová elszállították, ahonnan a pestiek talán már
                        kaptak is értesítést. A Péterffyek Mária arcán lesték a híradás hatását.
                        Mária szép volt, gőgös és titokzatos és nap-nap után sétakocsikázni ment
                        Miklós báróval.</p>
					<p>Kálmántól többé nem jött semmiféle levél. Barnabástól is csak négy nap mulva.
                        Nikolettáról kérdezősködött és leírta, hogy rossz álma volt, Nikoletta
                        csintalankodott és ő megütötte. Emiatt egészen búskomor és tele van
                        balsejtelemmel. Suzannet az Isten szerelmére kéri, hogy vigyázzon
                        Nikolettára.</p>
					<p>Klema arra gondolt, hogy vajjon ki vigyáz az ő kis Nikolettájára, akit
                        Máriának hívnak?</p>
					<p>Másnap Klema kapott levelet Barnabástól. Kálmánnak végkép nyoma veszett. Mit
                        tegyek, keressem-e még, vagy utazzam haza?</p>
					<p>Klema sürgönyt küldött Lembergbe, hogy ne kutassa tovább.</p>
					<p>- Barnabás megtette kötelességét, többet nem várhatunk tőle - mondta a
                        Péterffyeknek.</p>
					<p>Barnabás hazajött és titokban elmondta Klemának, hogy egy orosz hadifogolytól
                        szörnyű dolgot hallott. Volt velük egy előkelő, finom gavallér, sovány,
                        meggyötört, koravén lovastiszt, csendes, szomorú ember volt szegény, alig
                        várta, hogy rokonai kiszabadítsák a fogolytáborból. Szomszédja volt a
                        barakkban.</p>
					<p>- Kálmán volt?</p>
					<p>- Félek, hogy ő volt.</p>
					<p>- Hol van?</p>
					<p>- Nem tudom.</p>
					<p>- Mi történt vele?</p>
					<p>- Azt mesélte a beteg fogoly, hogy a szomszédja egyszer csak elkezdett
                        énekelni, azt mondta, hogy látja Krisztust és az angyalokat, orosz énekeket
                        mondott, szép volt a hangja. Aztán egész napon imába merült és sugárzott az
                        arca a boldogságtól. Harmadnap eltűnt.</p>
					<p>Klema elmondta a dolgot Pokornynak. Elemér emlékeztette őket az orvos
                        levelére, amelyet a háború alatt Moszkvából kaptak.</p>
					<p>- Mit gondolsz, Kálmán volt?</p>
					<p>- Kálmán is lehetett. Most bizonyára kóborol valahol a város környékén,
                        hegyekben és folyók mellett, bújik az emberek elől.</p>
					<p>- Miből gyanítod?</p>
					<p>- Ez rendes tünete az epilepsziás elmezavarnak.</p>
					<p>Máriának csak annyit mondtak, hogy Kálmán eltűnt. A hír semmi hatást sem tett
                        Máriára. Gyönyörű volt, gőgös és titokzatos. És mindennap elment Miklós
                        báróval kocsin és néha késő éjjel tértek vissza.</p>
					<p>A negyedik héten mindenki kimerült már a várakozásban. Kálmánról annyi
                        szörnyűséget hallottak négy és fél esztendő óta, - most is azt hitték, hogy
                        a lembergi levelek, a karantén, a foglyok meséje, minden, minden csak
                        káprázat és hallucináció volt.</p>
					<p>Miklós báróval szemben a kedélyek kezdtek megenyhülni. A báró figyelmes és
                        előzékeny volt és olyan kicsiny, vézna, ráncos és öreg, hogy nem lehetett rá
                        sokáig haragudni.</p>
					<p>Az öreg Péterffyek is már minden haragjukat a népköztársaság ellen
                        fordították, amely nem tudta megakadályozni Erdély és a Felvidék
                        megszállását, meg az antantmisszió ellen, amely a demarkációs vonalat mindig
                        szűkebbre szorította. Miklós bárót kezdték megszokni s még hálásak is voltak
                        neki, hogy Máriát felvidítja és szórakoztatja.</p>
					<p>Január végén volt. Zord és minden romantika, minden havas szépség, minden
                        farsangias derű nélkül való tél. Alig lehetett fát kapni, hogy megrakhassák
                        a régidivatú, drága és pompás kandallókat. Az öregek sokszor dideregtek és
                        Gyula bácsi elkeseredetten szidta a lehetetlen kormányt és úri embereket
                        keresett, akik elcsapják a minisztereket, akik nem tudnak tüzelőanyagról és
                        francia konyakról gondoskodni. Rossz volt a kávé és szívhatatlan a szivar;
                        még az ökörhús és a szalonna is rágós, inas, sovány és emészthetetlen volt,
                        a tea szag és íz nélkül való giz-gaz, a tojás állott és a vaj avas. Az egész
                        élet kelletlen és kellemetlen volt, hiába hivatkozott Lajos a francia
                        forradalomra és hiába biztatta rokonait, hogy mindez csak átmenet, a fődolog
                        az, hogy megszabadultunk a Habsburgoktól. Mindenki az apró kényelmetlenségek
                        és bajok miatt panaszkodott, mert nem akart arról beszélni, amitől
                        reszketett: a vesztett háború szörnyű következményeiről és a magyar határok
                        pusztulásáról. És egymásban keresték a vígasztalást s abban a hitben tűrték
                        a tűrhetetlen életet, hogy egyszer csak eljön a csoda, minden jobbra fordul
                        s addig csak kibírják valahogy, mert végre is itt a Péterffy-házban még
                        mindig jó és biztos kis fészek várja őket és ez a fészek minden viharban és
                        vészben megdönthetetlen.</p>
					<p>Ekkor azonban ismét történt valami, amely a Péterffy-házat alapjában megrázta
                        és a meleg, jó kis fészket majdnem elsöpörte. Január utolsó napjában, egy
                        különös, rideg és zimankós este, vacsora után, a hallban, nyilván azért,
                        hogy egy csapással végezzen valamennyiükkel, Mária közölte a Péterffyekkel,
                        hogy próbát akar énekelni az Operaház karnagya előtt. Miklós is jelen volt s
                        a Péterffyek Mária kijelentése után egyszerre és ösztönszerűleg a báróra
                        néztek. Dermedten és szívdobogva nézték a bárót, mint valami szörnyű bűn,
                        vagy szörnyű szerencsétlenség értelmi szerzőjét. Aztán elkényszeredetten
                        nevettek és Sándor izgatottan megmarkolva szakállát, Mária felé
                        fordult:</p>
					<p>- Micike, tréfálsz.</p>
					<p>Mária duzzogva rántotta fel a vállát és kissé elsápadva felállt, egy
                        pillanatig úgy látszott, mintha valamit mondani akarna, de aztán meggondolta
                        magát és szó nélkül kisietett a hallból.</p>
					<p>Az öregek most Miklós bárót fogták ostrom alá:</p>
					<p>- Mit mondott Mária?</p>
					<p>Miklós halkan felelt:</p>
					<p>- Operaénekesnő akar lenni. Nem találok ebben semmi meglepőt. Joga van
                        hozzá.</p>
					<p>Lajos felhördült.</p>
					<p>- Bocsánatot kérek, Péterffy Kálmánné Grónay Mária komédiásné, ez mégis sok
                        volna kissé. Ezt magyar ember gyomra nem veszi be.</p>
					<p>Miklós is vállat vont és otthagyta az öregurakat.</p>
					<p>Azok pedig sokáig bámultak egymásra csodálkozó, rémült, kétségbeesett
                        tekintettel. Mintha azt kérdezték volna egymástól, hogy ezekután érdemes-e
                        élni? Csak az öreg Gyula tudott szóhoz jutni és fekete aktatáskáját hóna alá
                        csapva, vékony, pergamentszinű, ráncos kezével lemondóan legyintett:</p>
					<p>- Népköztársaság!</p>
				</div>
				<div type="chapter">
					<head>VII.</head>
					<p>Klema, akit tizennégyéves koráig fiúnak neveltek, aki előbb tudott nyakas és
                        csiklandós remondákon ülni, mint írni és olvasni, aki harmincéves korában
                        özvegyen maradt s azóta a maga lábán jár, aki a házasságból csak a
                        gyerekszülést, a szoptatást és a családfenntartási gondokat ismerte, aki
                        sohasem árulta el, hogy valamikor szerelmes lett volna, akit a Péterffyek
                        gúnyosan úgy jellemeztek, hogy az egész családban ő az egyetlen férfi, -
                        Klema a régi nemesi özvegyek utóda volt, azoké a matrónáké, akik hadakat
                        állítottak, pallosjogot gyakoroltak és kiskirályok módjára uralkodtak a
                        jobbágyaik felett, birtokaikat maguk kezelték és karddal vagy ésszel, szívós
                        küzködéssel, vagy leleményes perlekedéssel meg is gyarapították. Semmi sem
                        volt ismeretlen Klema előtt, ami a férfiak eszét és szívét foglalkoztatta;
                        nem volt okos asszony - asszonyi mivoltában semmire sem vitte, mert egész
                        életében hűséges cselédje volt az urának, majd gondos és hűséges cselédje
                        minden Péterffynek, aki a sorsát az ő kezébe tette - de okos ember volt,
                        azok közül való, akik annyira okosok, hogy nem okoskodnak az életükön.
                        Klema mindent nagyon egyszerűnek és természetesnek látott az életben. Nem
                        ismert jogokat, csak kötelességeket s azt mondta, hogy ha minden ember
                        mindig csak a kötelességeire gondolna s a jogaira soha, akkor máskép
                        mennének a dolgok. Érzéseit, gondolatait, vágyait, csalódásait titokban
                        tartotta, de mindig nyiltan és habozás nélkül cselekedett és ez azt mutatja,
                        hogy a kötelességről hirdetett elvei következetesek és őszinték voltak.
                        Klemának meg volt a nézete emberekről, életről, eseményekről, háborúról,
                        forradalomról, - értett a közdolgokhoz és szeretett politizálni, de mindig
                        odalyukadt ki a véleménye, hogyha minden ember teljesítené a maga egyéni
                        kötelességét, kevés ok maradna a politizálásra. A háború és a forradalom -
                        gondolta - csak abban különböznek egymástól, hogy négy és félévig mindenki
                        néhány idegen és lelketlen tábornok esztelensége, most mindenki a saját
                        külön eszeveszettsége szerint teszi tönkre magát. A háborús tönkremenésben
                        volt valami, ami széppé tette: az, hogy kötelességet teljesítettünk; a
                        mostaniban csak jogait hajhássza minden dőre kamasz s ezáltal ellenszenvessé
                        és aljassá lesz minden.</p>
					<p>Klema nem is törődött mással, csak a kötelességével, de most észrevette és
                        most érezte életében először, hogy a kötelességteljesítés egyszerű és
                        primitív elvével nem tud boldogulni. A háborúban kitűnően bevált; a férfiak
                        menjenek a frontra, az asszonyok vigyázzanak otthon a családra. Most azonban
                        minden összegabalyodott s a zűrzavarban olyan problémára bukkant, aminőre
                        eddig nem számított. Most nem arról van szó, hogy teljesítse-e kötelességét
                        vagy sem, hanem arról, hogy voltaképpen mi is a kötelessége? Klema alatt,
                        életében talán legelőször, megingott a talaj, amelyen eddig oly nyugodtan
                        járt s ez megdöbbentette. És hogy valami felett megdöbbent, az is új és
                        ismeretlen és megdöbbentő ujság volt neki.</p>
					<p>Február végén már látta, hogy kezdetét veszi az agónia. Mindenki beszéli,
                        hogy a kormánynak semmi hatalma sincs; a hadsereg fölött nem a
                        hadügyminiszter, hanem a katonatanács rendelkezik; a katonatanács elnöke,
                        Isten tudja, miféle hitvány hatalom, egymásután csapja el a minisztereket.
                        Rokkantak, tengerészek és hadiszökevények minduntalan ágyúkkal vonulnak fel
                        a várba... most például azt kívánják, hogy a kormány a leszerelt katonáknak
                        fejenként adjon ötezer koronát, ámbár az államkincstár kong az ürességtől.
                        Igaz, hogy eléggé rájuk férne. Éhesek és rongyosak s Klema már az egész
                        Péterffy-család minden nélkülözhető alsó és felsőruháját szétosztogatta. Nem
                        csodálja azt sem, hogy itt-ott egy-egy boltot, ékszerüzletet vagy gyári
                        kantint kifosztottak. Azt hiszik, hogy ezzel politizálnak, pedig csak
                        nyomorúságukon akartak enyhíteni. Hartmann úr írta, hogy a falu népe, amely
                        az első dührohamok után lecsendesedett, most földosztásról beszél és
                        zsarolja és fenyegeti az uraságokat. Hartmann, szegény, folyton vonaton ül:
                        hol otthon Mindszenten, hol a fővárosban gondolja az életét
                        biztonságosabbnak. Legutóbb azzal a fájdalmas hírrel jött, hogy az
                        elhagyatott Péterffy-kastélyt megint kirabolták. Még a régi, hosszú, rozoga
                        spinétet is elvitték, a park fáit kivágták és a padlásról lehordták a
                        takarmányt. Klema nem sajnálja a spinétet s a gabonát, csak azt sajnálja,
                        hogy a magyar paraszt is kommunizál. Mi az ő anyagi vesztesége ahhoz az
                        erkölcsi kárhoz képest, amit a parasztok a saját lelkükben tettek!</p>
					<p>A levegő tele van bolsevizmussal. Miféle új szó ez? Új világrendet, vagy
                        pedig egyszerűen csak rendetlenséget, nyomort és társadalmi felbomlást
                        jelent? Vagy csak egyszerűen valamiféle új és piszkos betyárvilágot?
                        Beszélik, hogy Pesten orosz mintára szervezett kommunistapárt van, sőt hogy
                        a katonák mind kommunisták. A minap egy tüntetés alkalmával el is fogták a
                        vezéreiket és a vezérek most börtönben ülnek, de híveik megszurkálják a
                        rendőröket, felgyujtják a gyárakat, kifosztják a péküzleteket,
                        szocializálják a vállalatokat, szétrombolják a nyomdákat s Hartmann sírva
                        panaszolta el, hogy a leánya a mindszenti földeket szét akarja osztani a
                        rokkant katonák s az Oroszországból visszatért hadifoglyok között.</p>
					<p>Nem csoda, hogy a főurak lassanként elhagyják a kastélyaikat, aztán
                        Budapestet és az országot is, hogy az antantmissziók egymásután oszlatják
                        fel működésüket. Mindig kisebb lesz az ország és a kormány semmit sem tesz a
                        külső ellenséggel szemben. Azt találták ki, hogy nem a külső, hanem a belső
                        ellenség ellen kell harcolni s folyton ellenforradalmárok után szimatolnak.
                        Ezt a jelszót is nyilván a tehetetlenség és nyomor leplezésére találták ki.
                        Pedig az a legnagyobb baj, hogy sehol sincs ellenforradalom, csak
                        ellenforradalmi álmodozók és négy fal közt mennydörgő szájhősök vannak, akik
                        azért kiabálnak, hogy ők is leplezzék tehetetlenségüket és nyomorúságukat.
                        Mindenki csalja és ámítja önmagát; az igazság pedig az, hogy minden körben
                        forog, fetreng a földön és voltaképpen nem történik semmi. A semmi szóról
                        eszébe jutott Klemának a nihilizmus szó. Hát talán azért volt az egész
                        világháború, hogy a nihilisták kezükbe kaparintsák Oroszországot, aztán
                        Németországot, Olaszországot - s talán Magyarországot is, a Péterffy-házat
                        is, az egész szép Péterffy-életet, testestül, lelkestül, mindenestül
                        együtt?</p>
					<p>Ez szörnyűség volna. Az országok és népek tíz, húsz vagy száz esztendő mulva
                        majd csak rendbejönnek, ki így, ki úgy, valahogy csak mindig rendbejön
                        magával az emberiség, - de ezalatt a tíz, vagy húsz év alatt a Péterffyek
                        családja veszendőbe megy. A Péterffyek talán még nem is gondolnak erre, -
                        azok ezer éve nem gondolnak a saját jóvoltukra - de ő nagyon nyugtalan és
                        nagyon fél, - s ez is most esett meg vele először, amióta az eszét
                        tudja.</p>
					<p>Egy korszak lezárult s egy másik kezdődik a Péterffyek történetében - ezt
                        talán csak egyedül ő vette észre. Senki sem tudja, csak ő, hogy
                        máról-holnapra beköszöntött a házba a megélhetés gondja. Ugocsai és beregi
                        birtoka idegen hatalom alá került s ki tudja, mikor és mennyit, vagy hogy
                        egyáltalában hoz-e az valami jövedelmet? A múzeumuccai házat eladta
                        Rosenthalnak s nincs egyebe, mint a mindszenti kastély - értéke csak annyi,
                        amennyi egy családi sírboltnak lehet - s a hadikölcsönkötvényei, amelyekről
                        azt kezdik rebesgetni, hogy egy fillért sem fognak kamatozni. Ez ugyan
                        képtelen beszéd, de az bizonyos, hogy az öt- és ötödfélszázalékos kamat már
                        nem az a nagy jövedelem, mint amilyennek gondolták. Napról-napra nő a
                        drágaság, a háztartás legalább tízszerannyiba kerül, mint a háború elején,
                        a forradalom nemhogy letörte volna, de egyszerre a háromszorosára szöktette
                        mindennek az árát, a százkoronás bankó most is csak százkoronás, de nem
                        lehet rajta vásárolni többet, mint békében tíz koronán... mi ez? A pénzzel
                        is valami baj lehet, mert egy húszkoronás aranyért már kétszáz koronát is
                        adnak, ő pedig aranyait mind beváltotta, mert azt mondták, hogy aranyat
                        gyüjteni ostobaság és aljasság és hazaárulás... Ákos azt mondja, hogy a
                        bankok a forradalom kitörése óta nem vásárolnak hadikölcsönkötvényt.
                        Úgylátszik, csakugyan baj van a hadikölcsönnel is, a pénzzel is, a birtokkal
                        is, a szőlővel is... a bérlő most egy tehén árából kifizeti a negyedévi
                        árendát, de még a tehén árával sem jelentkezik, mert a demarkációs vonalon
                        nem tud átbújni... szent Isten, mi lesz ebből, ha ez sokáig így tart?</p>
					<p>Titkolta, de napról-napra élesebben sajgott a szíve a háza után is, amelyben
                        most már csak zsellérképpen lakik, a földszinten és az emeleten. Ha nem
                        volna olyan méregdrága az építkezés, külön lépcsőt kellene csináltatni a
                        Péterffyeknek, mert a második és harmadik emeleten vadidegen, ellenszenves
                        és szedett-vedett népség lakik s a lépcsőházban örökösen maszatos és
                        neveletlen gyerekek futkároznak. A portásból házmester lett és az istállóból
                        ágyrajárók, rokkantak és facér cselédlányok menedékhelye. Még tizennyolc
                        szobát bérel, de kérdés, meddig tudja fizetni a házbért? És a tizennyolc
                        szobában is össze kellett szorulniok a Péterffyeknek. Barnabást
                        leköltöztették maguk közé, helyet adtak Lajos bácsi fiának, Ákosnak s szobát
                        kell fenntartaniuk Istvánkának is, ha hazajön Olaszországból s Máriának is
                        külön lakosztály kell, ha visszajön az ura... Ha visszajön! Úristen, mi
                        lesz, ha vissza talál jönni? Négy és fél év alatt Mária egészen
                        kicserélődött. Akkor, amikor Kálmánt elkísérte Kassára, még tudatlan és
                        rajongó kislány volt, most fásult, idegbeteg, idő előtt kiábrándult és
                        megcsömörlött asszony, aki egynapos urának már az arcára sem tud
                        visszaemlékezni.</p>
					<p>Borzasztó dolog ez, a Péterffyek mindent elkövettek, hogy a Vöröskereszt,
                        semleges hatalmak követségei és Oroszországból visszatérő foglyok révén
                        nyomára tudjanak akadni, de öt hét óta minden kutatás eredménytelen... Nem
                        csoda, hogy ebbe a hiábavaló, reménytelen küzdelembe mindannyian
                        belefáradtak s Kálmánt már senki sem sajnálja, hanem mindenki meggyűlölte.
                        Mária is és ő is. És neki az is borzasztóan fáj, hogy meggyűlölte.</p>
					<p>Ilyen helyzetben semmin sem lehet csodálkozni. Ha ő volna Mária helyében,
                        tudná a kötelességét. Tűrni, bízni, várni, ha kell, egész életen át. De
                        Mária nem tudja a kötelességét. Ki tehet róla? Nem lehet csodálni, hogy
                        Mária lelki egyensúlya megbillent azalatt a négy és fél esztendő alatt, hogy
                        zárkózottá, zavarttá, idegessé és szenvedővé, szinte félelmetessé vált.
                        Bizonyos, hogy titkai vannak. Szörnyű dolog volt az a Bertóthy-ügy és semmit
                        sem lehet tudni, hogy mi történt köztük. És Miklós! Miklós báró eleinte jó
                        hatással volt rá, most kisült, hogy Miklós befolyása alatt, vagy éppen
                        Miklós kedvéért fellép az Operaházban. Azt mondta, hogy joga van erre és ez
                        a legkétségbeejtőbb. Joga van! Most mindenki a jogait emlegeti, ez a
                        forradalom; bánná is ő, vigye el az ördög, de Mária is jogokról, a maga
                        jogairól beszél, tehát Mária fellázadt Kálmán, a Péterffyek s az édesanyja
                        ellen, a forradalom itt van a házban.</p>
					<p>Gerhardt és István szuronyos puskával őrzik a kaput, de a forradalom bejött
                        az ablakokon, a kulcslyukakon és a vén falak repedésein; nem lehetett elég
                        légmentesen elzárni a régi várat. A forradalom a levegőben van. Barnabást
                        megcsalja a felesége; az öregek összevesztek; Péterke csavarog; Ágnes
                        tehetetlen, siránkozó, kétségbeesett özvegy, nem törődik a gyermekeivel, azt
                        hiszi, elég, ha egész nap a templomokat bújja s folyton imádkozik. Éva az
                        egyetemre jár és minden szabad idejét Pokornyval tölti, kettesben,
                        felügyelet nélkül. Miklós egész nap alszik, de egyetlen éjjelt sem tölt
                        itthon. Csupa boldogtalan, vagy olyan, aki útban van a boldogtalanság felé
                        és a nyomorúság felé is, amelyben a boldogtalanságból könnyen lesz
                        becstelenség és kétségbeesés.</p>
					<p>És most Mária énekesnő akar lenni, sőt már az is lett és neki nincs módjában
                        megakadályozni. Most már tudja, hogy mi a forradalom. Egymásután múlnak a
                        napok és minden napnak nagyobb és feketébb az árnyéka. Nem talál senkit,
                        akitől tanácsot kérjen; mindenki a maga rögeszméjével van elfoglalva s odáig
                        jutottak, hogy valamennyi között a nagymama látszik a legjózanabbnak és
                        legboldogabbnak. A nagymama nem tudja, hogy a háborúnak vége van, mert
                        mindennap friss győzelmi híreket olvas fel neki a gyengéd és udvarias Sándor
                        és szívdobogva várja a fehér Waffenrockos kis dragonyoshadnagyot, aki a
                        boldog, derűs, gazdag és regényes multat jelenti neki. Krisztina mama az
                        egyetlen boldog ember a Péterffy-házban, mert ő az egyetlen, akinek csak
                        multja van, jövője nincs.</p>
					<p>Klema tanácsot kért a Péterffyektől. Ez is most történt meg vele életében
                        először, hogy rászorult a mások véleményére.</p>
					<p>Gyula hamarjában két olyan Péterffyt sorolt fel, aki színésznő miatt ment
                        tönkre, efajta népség miatt züllött el s jutott az öngyilkosság szélére vagy
                        a tébolydába. Azonkívül öt hasonló sorsú Grónayt szedett össze a két utolsó
                        évszázad történetéből, de egyetlen Péterffy- vagy Grónay-lányt sem talált,
                        aki ilyen szennyes hely tájékára került. Ő mindenesetre letörli Mária nevét
                        a családfáról, ha megmarad a rögeszméje mellett.</p>
					<p>Lajos azt mondta:</p>
					<p>- Bocsánatot kérek, ez prostitució.</p>
					<p>Sándor pedig becsületszavára fogadta, hogy öngyilkos lesz, ha ilyen szégyen
                        éri a családot.</p>
					<p>- Péterffy Kálmánné komédiásné! - hördült fel Lajos - bocsánatot kérek, ez
                        mégis meggyalázása volna a magyar büszkeségnek. A báró úr természetesen nem
                        így gondolkodik, ő Bécsben, az udvarnál tanulta az erkölcsöket.</p>
					<p>- Csodálom Micit, becsületszavamra, nagyon csodálkozom az izlésén - mondta
                        csendes szomorúsággal Sándor.</p>
					<p>- De Kriszta is hibás - folytatta Lajos. - Kriszta mindenféle romantikus
                        bolondságokkal izgatja Mici fantáziáját. Kész veszedelem, hogy folyton Tamás
                        grófról, a bécsi udvari életről, házasságtörésről és hisztériás olasz
                        marquiseokról beszél. Megmondom neki legközelebb, hogy egyáltalán helytelen
                        dolog a mai viszonyok között egy olyan Péterffyt emlegetni, aki hűtlen lett
                        a családjához. Hazaáruló, muszkavezető, bécsi lakáj volt a nagyapja, ő maga
                        sem külömb...</p>
					<p>A Péterffyek irtózattal gondoltak az Operaházra, Miklós báróra és Tamás
                        grófra, aki állítólag vissza akar tolakodni az elhagyott családba.</p>
					<p>Az öregurak élete megkeseredett, sokszor emlegették a régi jó időket és heves
                        vitában öntve ki epéjüket, hol az egyik, hol a másik rohant el hazulról
                        haragos sértődöttséggel.</p>
					<p>És remegve gondoltak arra, hogy mikor lép föl Mária az Operaházban.</p>
					<p>(Vége az első kötetnek.)</p>
				</div>
			</div>
			<div type="group">
				<head>HETEDIK RÉSZ</head>
				<div type="chapter">
					<head>I.</head>
					<p>Péterke, a pacifista, Hartmann Magda tanítványa és forradalmár, még november
                        végén megszökött a múzeumuccai Péterffy-penzióból és Hajmáskérre utazott,
                        ahol valami kis önkéntes hadsereg toborzott elszánt magyar legényeket a
                        határok megvédésére. Ott besorozták. Nem volt hiba, hogy vézna, törékeny,
                        sápadt, ideges és nem volt baj, hogy dadog. Két hétig tanulta a
                        fegyverforgatást, aztán levitték Szatmármegyébe s beosztották a székely
                        hadosztály kém-különítményébe. Péter nem tudta, hogy mit kell neki
                        kikémlelni, csak arra gondolt, hogy megvédi a magyar határokat. A
                        különítmény átcsúszott az ellenséges harcvonalon és elkezdett kémlelni. Nem
                        sokáig tartott ez a munka. Porcsalmáson elfogták, puskatussal és bajonettel
                        agyba-főbe verték és elvitték a brassói fellegvárba. Ott két hónapig törte
                        Péterke a fejét, hogy mi módon lehetne megszabadulnia. Szerencsére a svájci
                        katonai attasé meglátogatta a fellegvárat s Péterke számára, akin megesett
                        a szíve, kieszközölte a szabadulást. Pétert visszatoloncolták a
                        demarkációs vonalra s ott útnak eresztették. Gyalog jött föl Pestre,
                        éjszakának idején besurrant a Péterffy-penzióba és Barnabás bácsi lakásába
                        bekéredzkedett. Barnabás aztán elintézett mindent, sőt olyan színesen és
                        oly izzó fantáziával ecsetelte Péterke harcos kalandját, hogy a családban
                        mint a nemzet vértanúját szakadatlanul ünnepelték. Kapott elegáns és drága
                        ruhát s a kuruc Lajos bácsi, aki tüdőtágulásával és hatvanöt esztendejével
                        maga is szeretett volna beállni a székely hadosztályba, elhalmozta
                        zsebpénzzel a “család egyetlen igaz magyar és a Péterffy-névre érdemes
                        tagját”.</p>
					<p>Valósággal fürdött a dicsőségben és szeretetben, még Gyula bácsi is
                        elismerőleg veregette meg a vállát, csak az nem következett be, ami után
                        titokban majdnem elepedt: Mária figyelmét nem tudta magára vonni. Péter
                        bosszút akart állni és újra könnyelmű és kósza életet élt. A
                        Pantheon-kávéházba ugyan nem járt s kávéházba egyáltalán nem, mert utálta a
                        népköztársaság rongyos katonáit, a forradalmi csőcseléket, az ordináré
                        hangot, a nyomor fojtó kigőzölgését, az egész atmoszférát, amely mindezt
                        körüllengte. Péterkét arisztokratikus, ellenforradalmi és tömeggyűlölő
                        hangulatok kerítették hatalmukba s éjjeli csavargásaiban és tivornyáiban,
                        amelyekben hozzászokott az erős italokhoz és a futó szerelmi kalandokhoz, a
                        drágább és aránylag fényesebb helyiségeket kereste fel.</p>
					<p>Egyszer benézett a Morgan-szálloda halljába, ahol Magda a forradalom kitörése
                        napján nyilvánosan összecsókolta. Nem vallotta be ugyan magának, de egy
                        kissé, bizonytalanul és félénken arra is számított, hogy talán Máriával is
                        találkozik ott. Ez nem történt meg, de egy este ragyogóan elegáns (Péterke
                        legalább annak látta), sugárzóan szép, nagyon rövidszoknyás,
                        selyemharisnyás, festett ajkú lány szaladt az asztalához.</p>
					<p>- Péterke, Péterke!</p>
					<p>Péter rémülten tántorodott hátra. Szemérmetlen némber - gondolta és nyakáig
                        elpirult. Érezte, hogy most iszonyúan dadogni fog, ennélfogva némán és
                        ridegen bámult a kifestett szemöldök és sárga haj alatt csillogó, nevető,
                        kacér szemekbe. A lány nem sértődött meg. Odahajolt Péter füléhez és
                        belesúgta:</p>
					<p>- Én még mindig a te hűséges szeretőd vagyok. Nem haragszol?</p>
					<p>- Ah! - Hűséges!</p>
					<p>- Kidobom Lucicot.</p>
					<p>Eszterke, a kis árva, menekült erdélyi lány most már tündöklő nagyvilági
                        dáma. Péter pár pillanatig küzködött magával, aztán odaültette az
                        asztalához, mert Eszterke most már majdnem oly elegáns volt, akárcsak...
                        Mária, aki után oly félve, olyan iszonyattal, de olyan csökönyösen sóvárgott
                        a fantáziája. Ha Mária most betoppanna és megpillantaná őt egy ilyen elegáns
                        hölggyel, ez talán mégis felkeltené az érdeklődését.</p>
					<p>Eszterke elmondta, hogy még mindig csak Péterkét szereti s borzasztóan
                        megbánta az egész Lucic-dolgot.</p>
					<p>- De élni csak kell! - sóhajtott és a szeméből kicsordult egy könnycsepp.</p>
					<p>Péterke dadogott, de elszántan megkérdezte:</p>
					<p>- És miből akarsz élni?</p>
					<p>Eszterke nevetve csapott a fiú piruló orcájára.</p>
					<p>- Szemtelen vagy, Péterke. Erről nem akarok veled beszélni. Veled nem! -
                        tette hozzá kissé szégyenlősen. - A pénzemből élek. Pénzem van, érted?
                        Külföldi valutám.</p>
					<p>Péter ásított.</p>
					<p>- Csakugyan?</p>
					<p>- Igen.</p>
					<p>Péter azon törte a fejét, hogy miért mondta ez a lány: én még mindig a te
                        hűséges Eszterkéd vagyok. Hűséges? Őrült ez, vagy tréfát űz vele? De Eszter
                        egész természetesen és őszintén folytatta:</p>
					<p>- De ha te elvennél feleségül...</p>
					<p>Péter érezte, hogy minden vér az arcába szökken. Hát ez is lehetséges? Hát
                        Eszterke csakugyan azt hiszi, hogy őt el lehet venni feleségül? Még nem
                        tudta, hogy Eszterke szavaiban nyoma sem volt cinizmusnak, vagy erkölcsi
                        elmezavarnak, mert őszinte és primitív, örök és egyetemes, együgyű, de
                        majdnem szent meggyőződése minden Magdolnának, hogy a jó meleg fürdő, sok
                        szappan és illatos kölnivíz legalább egy napra, - az igaz és mély
                        szenvedély, vagy a házasság örökre tisztára mossa az asszonyok lelkét.</p>
					<p>Péter nem tudta ezt és csak zavart és gyámoltalan mosollyal felelt. Eszterke
                        segítette ki:</p>
					<p>- No, nem oly sürgős, Péter. Még gondolkodunk rajta.</p>
					<p>És nevetve otthagyta a fiút.</p>
				</div>
				<div type="chapter">
					<head>II.</head>
					<p>Péterke azon töprengett, hogy elmegy a hadügyminiszterhez és felvilágosítja,
                        hogy nagyon csekély haderővel fel lehetne szabadítani Erdélyt. De e
                        pillanatban valaki a vállára ütött. Hartmann Magda volt.</p>
					<p>- Mit lopod itt a napot ellenforradalmár tisztek és prostituáltak között?</p>
					<p>Péterke zavartan nézett Magdára, aki telt volt, kissé sápadt és furcsa foltok
                        voltak az arcán. Végigszaladt rajta a tekintete, Magda most is formás és
                        kívánatos volt, izmos, nagy, erős és mintha meghízott volna. Különösen a
                        csípői szélesedtek el és a melle a bőrbekecset majd szétrepesztette.</p>
					<p>- Mit bámulsz rám? Már nem tetszem neked? - nevetett és kissé elpirult.</p>
					<p>- Szép vagy.</p>
					<p>- Szép?</p>
					<p>- Olyan asszonyos.</p>
					<p>- Bolond vagy. Gyere velem.</p>
					<p>Kivonszolta magával az uccára.</p>
					<p>- Üljünk villamosra.</p>
					<p>Sokáig vártak a megállónál. Egymást lökdösték az emberek, káromkodtak,
                        szidták a közlekedést és ocsmány szavakat kiáltoztak egy nagy sötétzöld
                        autó után, amely alig tudott keresztülvergődni a várakozókon. Az egyik
                        megismerte a kocsiban ülő öregurat.</p>
					<p>- Nini, Lucic báró, a vén gazember.</p>
					<p>- Biztosan a szeretőjéhez megy - mondta egy másik.</p>
					<p>Péterke szívén keresztülnyilallott az undor és keserűség érzése. Lucic
                        bárónak vajjon még mindig Eszterke a szeretője?</p>
					<p>- Le a banditával! Mi nyomorgunk, ő meg autón jár - kiáltott egy rokkant
                        katona. - Nekem levágták a karomat - segítsenek fel, ott jön a villamos, az
                        anyja istenit, a derekamat fogja, marha, nem tud feltolni? - ő meg milliókat
                        harácsolt össze a háború alatt.</p>
					<p>- Majd beruglak öcsém a kocsiba, ez a legbiztosabb módja, hogy te is
                        felkerülj - röhögött egy sebhelyes, ragyásképű, rongyoskabátos, katonasipkás
                        invalídus.</p>
					<p>Valahogy valamennyien feltolakodtak a rozoga villamoskocsira s a perrónon,
                        ahol ki volt írva: nyolc álló utas részére, húszan szorongtak egymáshoz
                        préselve s mint a bögrébe nyomott angolnák, úgy fickándoztak Magda körül,
                        akit a csípője körül alaposan megtapogattak.</p>
					<p>- Undorító népség - gondolta Péterke, de nem mert szólni, mert félt, hogy az
                        undorító népség agyonveri, Magda pedig megharagszik rá, hogy az undorító
                        népséget megsértette. - De vajjon miért gyűlölik most egymást annyira az
                        emberek? - kérdezte önmagától - most, amikor olyan nagy a szabadság és a
                        testvériség.</p>
					<p>- Borzasztó gazdag ember ez a Lucic - szólalt meg mellette az az ember, aki a
                        megállóhelyen a bárót felismerte. Símára borotvált arcú dendi volt és vörös
                        szemgödrében monoklit viselt.</p>
					<p>- De kell is neki, szegény öchdögnek, a pénz - felelt a másik, feketebajszú,
                        forradásos, de nem háborús, hanem párbajsebhelyes, öregebb gavallér, aki
                        erősen raccsolt.</p>
					<p>- Hogy érted ezt?</p>
					<p>- Chengeteg sok kell a báchónak... gondold csak el, hány embecht kell neki
                        kitachtani.</p>
					<p>- Most csak egy szeretője van.</p>
					<p>- Neki igen. De méchegdchága.</p>
					<p>- Cselédlány volt.</p>
					<p>- De most egy ochosz emigchanst tacht a báchó pénzéből.</p>
					<p>A mellettük álló emberek figyelni kezdtek.</p>
					<p>- No az még futja a tantiémekből.</p>
					<p>- De az öcheg báchónénak a szechetőjét is neki kell tachtani. És az is dchága
                        fiú.</p>
					<p>- Az attasé?</p>
					<p>- Az. És az attasé szechetőjét is neki kell tachtani. Egy pchimadonnát.</p>
					<p>- Megbolondult a vén szarvasmarha?</p>
					<p>- Fenét. Nagyon is okos embech. Ha a pchimadonnának nincs elég pénze, nem ad
                        szechelmet az attasénak, az attasé chosszkedvű lesz és nem teszi meg az
                        öcheg báchónénak, amit akach.</p>
					<p>Az embereknek a perronon már csillogott a szemük, vidáman nevetgéltek s
                        belecsíptek Magda combjaiba. A raccsoló pedig folytatta.</p>
					<p>- Eche a báchóné dühös lesz és a vén machhát nem engedi el a
                        szechetőjéhez.</p>
					<p>Nagy röhögés támadt, az emberek kezdtek egymással kibékülni. A raccsoló
                        vérszemet kapott.</p>
					<p>- A vén ököch tachtja el a lányát, a lánya uchát és a szechetőjét, a
                        lecsúszott gchófot.</p>
					<p>- Hihihi - vihogtak az emberek és már kezdték szeretni a vén ökröt is, aki
                        ilyen sok embert kénytelen eltartani.</p>
					<p>A raccsoló pedig diadalmasan ünnepeltette magát és befejezte az előadást.</p>
					<p>- És ugyancsak ő tachtja el a veje szechetőjét.</p>
					<p>- Ki az?</p>
					<p>- Egy opechaénekesnő. Gyönyöchű dáma és táchsaságbeli. A legszebb nő Pesten.
                        Fekete a szeme és szőke a haja és olyan fehéch az achca, mint a tej. És
                        milyen techmete van. Milói Vénusz. Gchonay...</p>
					<p>Tovább nem tudta mondani. Péterke felordított és öklével a raccsoló arcába
                        vágott. Nem volt nagy az ütés, mert a rettenetesen egymásra préselt tömegben
                        nem tudott lendületet adni a karjának. Péterke maga is érezte ezt és fejével
                        rohant a forradásosnak. Aztán beleharapott az arcába és a fogaival kezdte
                        marcangolni.</p>
					<p>Általános ordítás, röhögés támadt. Magda sikoltozott, átölelte Péterkét és
                        lefogta a kezét. A raccsoló forradásos ember zsebkendőjével törölte arcáról
                        a vért.</p>
					<p>- Ezécht számolni fog - ismételgette zihálva és véres ajkát nyalogatva. -
                        Ezécht számolni fog.</p>
					<p>A perron közönsége egyszerre elfelejtette a vén ökröt, aki fölött olyan jóízű
                        villogásban kezdett megbékülni önmagával, nekiesett Péterkének és agyba-főbe
                        verte, derékon kapta és lerúgta a kocsiról. Magda utána ugrott.</p>
					<p>- Gyere, elviszlek tisztességes emberek közé - vigasztalgatta, átölelte és a
                        gyalogjáróra támogatta. A Nagykörúton voltak. Ott piszkos, toldott-foldott,
                        sajt-, bagó- és hagymaszagú kocsiba ültek, amelyet girhes, vak kanca vont
                        maga után. Azzal elkocogtak a Nyugati pályaudvar felé, onnan a Visegrádi
                        uccába és ott egy füstös, málladozó bérház előtt megálltak.</p>
					<p>Magda pénzt adott a bérkocsisnak, aki káromkodott és leköpte a lovát.</p>
					<p>- Máskor menjen villamoson, ha csak ennyi borravalót ad - ordított
                        torkaszakadtából.</p>
					<p>Aztán irtózatos ütéseket mért a lova hátára és szitkozódva, hajmeresztően
                        trágár szavakat kiabálva, elhajtott.</p>
					<p>- Vajjon miért gyűlölik egymást ilyen eszeveszetten az emberek? - nyöszörgött
                        önmagában Péterke, de nem szólt egy szót sem, mert félt, hogy Magda
                        megharagszik. - Miért gyűlölik még a girhes igavonó barmaikat is?</p>
					<p>És eszébe jutott neki a brassói fellegvár, ahol román katonák véresre verték.
                        Hát itt is csupa ellenség él egymás hegyén-hátán?</p>
					<p>- Szegény, kétségbeesett mártírok - sóhajtott Magda - bocsáss meg nekik, mert
                        nem tudják, mit cselekszenek.</p>
					<p>Péterkének a zürichi krisztushívő zsidók szektája jutott eszébe s valamit
                        mondani akart, de félt, hogy förtelmesen dadogni fog s némán követte a
                        szélescsípőjű, nagymellű és nehezen lihegő Magdát a harmadik emeletre.</p>
				</div>
				<div type="chapter">
					<head>III.</head>
					<p>Sötét előszobán keresztül tágas, háromablakos, cifratapétás ebédlőforma
                        helyiségbe nyitottak be, amelyben szanaszét tolt székeken, mokett pamlagon,
                        hajlított fából készült padon, kézzel hímzett párnákon, plüsspuffokon
                        tíz-tizenöt ember ült bambán, vérbenforgó szemekkel, térdükön pihent kézzel
                        és lélegzetvisszafojtva hallgattak egy feketeinges, borotválatlan, kövérkés
                        embert, akinek folyt a nyála beszédközben. Péter meghökkent, ahogy Magda
                        bevonszolta a nyomorúságosan fényűző kispolgári lakásba, amelynek piszkos
                        ablakain kísértetiesen csillogott az egyetlen villamoskörte fénye, többi hat
                        vak és szürke társa között. Hideg volt a szobában, nedves és rosszillatú
                        hideg, amilyen a soha nem lakott parádés szobákba szokott befészkelődni.
                        Igaz, hogy nem is égett tűz a vaskályhában, amely kicsiny volt, és hideg; a
                        szobát csak az emberek testéből kigőzölgő meleg és felhős lehellet
                        melegítette némileg.</p>
					<p>Péterke körülnézett, de egyetlen lelket sem ismert. Kétféle embertípust
                        látott maga körül: az egyik ványadt, beteges, sápadt, tüdővészes,
                        pápaszemes, nyomorult emberroncs, a másik durva, tenyeres-talpas, állati
                        bambasággal meredő barbár. Péter nem tudta, hogy az egyik Oroszországból
                        hazatért kommunista rajongó, a másik pedig magyarországi vasmunkás,
                        leszerelt katona, börtönből kiszabadult gonosztevő, a rajongó híve és
                        testőrsége. Nem tudta, hogy tanár, ácsmester, költő, orvos és leánykereskedő
                        van itt, aki Moszkvában dandárparancsnok volt, vagy a vértörvényszék
                        bírája. Nem tudta, hogy az a vörös, kövér, pattanásosarcú legény, a
                        sarokban, a Rosenthal úr kövér fia, orvosnövendék, aki helyett ő egyszer
                        bevonult a frontra, Magdának, a szép, nagymellű, ferdeszemű, izmoslábú
                        Magdának férje. És különösképpen nem tudta, hogy ki lehet az a sápadt,
                        szőke, krisztusarcú orosz, aki könyvet tart a kezében, imádkozik, sír és
                        prófétál és megsiratja a hallgatóságot. Péter nem tudott, semmit, azt sem,
                        hogy tegnap néhány kommunistát elfogtak, tömlöcbe zártak s ott véresre
                        vertek a rendőrök s itt, ebben a szobában most a mártírok fölött siránkoznak
                        a krisztusarcú próféta hívei.</p>
					<p>Péterkét Magda le akarta ültetni, de nem talált helyet. A szomszéd szoba
                        ajtaja nyitva volt, bevezette oda, de Péterke ijedten visszahökkent, mert
                        ott, a fal mellé tolt sezlóngon férfi és nő feküdt egymás mellett, a nő
                        kigombolt blúzából kilógott a melle, a melle fölött pedig féltenyérnyi
                        barna májfolt. Nem zavartatták magukat, igaz, hogy mozdulatlanul feküdtek és
                        áhítattal hallgatták ők is a prófétát. Péterke még néhány más nőt is
                        felfedezett, amint szeme a félhomályt megszokta. Az egyik csinosarcú,
                        villogószemű, karcsú leány volt, orosz blúzban, de térdig meztelen. Két
                        idősebb, csúf nő egymást átölelve sírdogált az ablakmélyedésben. Egy borzas,
                        világosszőke, sovány teremtés a kályha háta mögött vacogott és néha nagyokat
                        sikoltott.</p>
					<p>Mind komolyak voltak, a szemük csillogott és majd elnyelték tekintetükkel a
                        szőke, kékszemű prófétát.</p>
					<p>A próféta pedig magas, csengő hangon - gyönyörű hangja volt - folytonosan
                        beszélt. Péterke alig tudta követni a zengő mondatok értelmét.</p>
					<p>- Nyugaton nincs már kereszténység. Európa elveti magától Krisztust. A római
                        katolicizmus eladta Krisztust világi birtokért. A katolicizmus örököse a
                        szocializmus...</p>
					<p>- Le vele! - hörgött egy beteg, fájdalmas hang.</p>
					<p>- A szocializmusban pedig beteljesedik a Krisztustól való teljes
                        elszakadás.</p>
					<p>A világoshajú, kócos lány a kályha mellett keservesen nyöszörgött, Péterke
                        megdöbbenve és értetlenül nézett Magdára.</p>
					<p>- Dosztojevszkij lelke jár közöttünk - súgta fülébe a szélesmellű lány -
                        hallgasd Dosztojevszkijt.</p>
					<p>- Európa jövője megpecsételtetett - hangzottak fel újra az éneklő szavak. -
                        Európában minden alá van ásva és holnap talán minden nyomtalanul eltűnik
                        örökre. A proletárok Európára fogják magukat vetni és minden, ami régi,
                        örökre összeomlik. Németország halott és nem fog feltámadni. Franciaország
                        össze fog omlani, Európa temető, drága halottak fekszenek benne...</p>
					<p>- A háború - súgta Magda, már maga is reszketve az izgalomtól.</p>
					<p>- És én földre hullok, megcsókolom ezeket a sírköveket és megsiratom
                        őket.</p>
					<p>- Ó, Dosztojevszkij! - sóhajtott egy tüdőbeteg, halálképű fiatalember és
                        utána kínosan köhögött.</p>
					<p>- Halottak vagyunk - szólt egy másik, akinek a fél koponyáján nem volt haj,
                        csak seb és var és sárgásan csillogott a csont.</p>
					<p>Péter borzadva nézte.</p>
					<p>- Oroszország felől jön a megváltás - kiáltotta az ifjú Rosenthal Róbert.</p>
					<p>- Ó, szent Oroszország! - sóhajtotta az egyik asszony, aki barátnőjével
                        összeölelkezve félig ült, félig feküdt a mokett-kanapén.</p>
					<p>- Aki fegyvert vesz kezébe, fegyver által vész el - zengte a próféta - és
                        Oroszország elveszejti azokat, akik fegyverrel irtották az emberiség virágos
                        erdeit.</p>
					<p>- Gyilkosok, vérebek, hullarablók! - ordították a munkáskülsejű férfiak.</p>
					<p>- Gyilkosok - sikoltott a lány s a kályha mögül a szoba közepére ugrott és
                        lerántotta magáról a blúzát. Derékig meztelenül állt ott az emberek
                        között.</p>
					<p>- Nézzétek a kardvágásokat és lovasrendőrök sarkantyúit - visította és
                        marokra fogva löttyedt mellét, odatartotta a próféta elé. - És nézzétek a
                        hátamat.</p>
					<p>Péterke borzadva látta, hogy csupa kék folt, vörös seb és sárga geny.</p>
					<p>- Öltözz fel Vera - szólt rá a csinos, karcsú lány, aki úgylátszik szégyelte
                        magát.</p>
					<p>- Azért kaptam, mert éheztem és sírtam és kenyeret kértem és az Isten nevét
                        emlegettem. Ó, jaj, jaj, nyomorult árva kislány.</p>
					<p>- Sto gyelaty, sto gyelaty - mit tegyünk, mit tegyünk - jajgatta az orosz
                        blúzos ember.</p>
					<p>- A kiontott vér megváltja az emberiséget - énekelt a szép orosz próféta és
                        megáldotta a sebhelyes lányt.</p>
					<p>Egyszerre felpattant egy fekete, széles pofacsontú, óriás termetű munkás.</p>
					<p>- Elég volt a jajgatásból!! Ki az uccára. Ököllel ütni le a gazembereket.</p>
					<p>- Leütni, ököllel, gazember, elég volt... - helyeseltek össze-vissza a
                        munkáskülsejű emberek.</p>
					<p>- Vesszen a burzsoázia!</p>
					<p>- A szocialisták gyáva kutyák.</p>
					<p>- Éljen a kommunizmus!</p>
					<p>- Csend! - süvített egy pápaszemes, nyurga ifjú.</p>
					<p>- Ne ordíts! Ki vagy te?</p>
					<p>- Marha! nem Látod, hogy ez Rabinovics? Rabinovicsot akarod te
                        lehurrogni?</p>
					<p>Lefogták és leültették a dühöngő óriást.</p>
					<p>Péterke ijedten nézte Magdát.</p>
					<p>- Hova hoztál te engem?</p>
					<p>- A megsebzettek és megalázottak közé. Az én testvéreim közé.</p>
					<p>- Dehát megvált-e a kiontott vér? - kérdezte a próféta és rajongva nézett az
                        égre. - A háborúban kiomlott vér megrontotta az emberiséget, de a Krisztus
                        nevében kiontott vér lemossa bűneinket. Oroszország megmutatta a példát.</p>
					<p>- Ó, szent Oroszország!</p>
					<p>- Nekünk háború és győzelem kell. Oroszország a világ minden országánál
                        hatalmasabb. Ilyen erőn szétzúzódik egész Európa.</p>
					<p>- Hallod Dosztojevszkijt? - susogta Magda.</p>
					<p>- Oroszország bámulatba ejtette a világot, Oroszországot ezen a világon semmi
                        sem győzheti le...</p>
					<p>Péterke dideregni kezdett. A próféta leült és inni kért. Bort tettek eléje és
                        kenyeret.</p>
					<p>- Én megszegem és megáldom a kenyeret és bort és adom nektek az én testem
                        gyanánt... - énekelte magas, szép tenorján és ivott.</p>
					<p>- Mi ez? Bolondok gyülekezete ez? - kérdezte magában Péterke és karjait és
                        hátát tapogatta, az ütések és rúgások nyomait, amelyeket a villamoson
                        kapott.</p>
					<p>A próféta négy-öt pohár bort megivott s aztán bevánszorgott a másik
                        szobába.</p>
					<p>- Szegény, már részeg, nem bírja az italt - jegyezte meg egy orvoskülsejű
                        ember szánakozva. Az epilepsziás elmebajosok nem bírják az italt.</p>
					<p>Péterke utána nézett. A szép, fehérarcú, krisztusszakállú ember ledőlt a
                        dívánra.</p>
					<p>- Hagyd magára, hadd aludjék, szegény. Ezalatt ott a cifratapétás szobában az
                        emberek halk és komoly tanácskozásba fogtak. Magda pár szót váltott az
                        urával, aki odajött Péterkéhez és bemutatkozott.</p>
					<p>- Mi már ismerjük egymást.</p>
					<p>- Honnan? - dadogta Péter, aki olyan zavarban volt, hogy e pillanatban talán
                        még Barnabás bácsit sem tudta volna megismerni.</p>
					<p>- A Pantheonból - mosolygott a kövérkés, vörös orvosdoktor. - Magda a
                        feleségem, - mondta rettenetesen dadogva s most Péterke ráismert a
                        Pantheon-kávéház dadogójára.</p>
					<p>Péter elszörnyedt. Ez Magda férje? Ez a cinikus és utálatos féreg? Aki
                        megjósolta, hogy Magda hozzá fog járni, ha méhkaparásra lesz szüksége. Mi
                        ez? Bolondok háza ez?</p>
					<p>Közrevették Pétert és szelíden elmagyarázták neki, hogy ezek orosz
                        emigránsok, munkanélkül tengődő munkások, hajléktalanok, betegek, sebesült
                        katonák, nyomorult, szegény páriák.</p>
					<p>- És az a próféta?</p>
					<p>Rosenthalhoz intézte a kérdést, de az elvörösödött az erőlködéstől s nem
                        tudott egyetlen szót sem kidadogni. Tüdőbajos kollegája megsajnálta és ő
                        felelt helyette:</p>
					<p>- Az őrült. Szívgörcsös őrült. Most jött haza Oroszországból. Lembergig nem
                        volt semmi baja. Periódusai vannak, hónapokig normális...</p>
					<p>Rosenthal Róbert megint dadogni kezdett, de abbahagyta. A tüdővészes
                        felelt.</p>
					<p>- Dehogy normális - szólt közbe a ványadt, sovány, tüdővészes orvos... Akkor
                        is búskomor, embergyűlölő, életunt, öngyilkossági tervekkel foglalkozik,
                        mert retteg a következő rohamtól, amely kikerülhetetlen.</p>
					<p>- Rettenetes - gondolta Péterke - hát ilyen betegség is van a világon?
                        Nyavalyatörős.</p>
					<p>- De nincsenek görcsei: a görcsöket elmezavar helyettesíti.</p>
					<p>- De mi szeretjük és meghallgatjuk. Valóságos rajongó... csak dühöngéssé ne
                        fajuljon a betegsége.</p>
					<p>- Sze... sze... sze... - kínlódott az ifjú Rosenthal, de kétségbeesve és
                        reménytelenül lehanyatlottak a karjai, amelyeket felemelt, mintha azokkal
                        akarta volna magából kiemelni a szeretjük szót. Magda szánalommal és
                        szerelmesen fogta le az ura kezeit és hozzásímulva, forrón megcsókolta
                        nedves, reszkető, dadogó száját.</p>
					<p>Péterke maga is zavarban volt és szíve erősen vert.</p>
					<p>- És ezek tudják? - mutatott a kommunistákra.</p>
					<p>- Azért hallgatják olyan türelmesen. Szánalomból. Meg tetszik is nekik. Egy
                        kicsit hisznek is neki. Aki Oroszországban járt, az egy kevéssé mind
                        megtébolyodik. Ott a levegőben van - magyarázta a tüdővészes orvos. - És
                        olyan jó hinni! Hiszen egyebe sincs az embernek, mint a hit. - Aztán újra
                        köhögési rohamot kapott.</p>
					<p>Rosenthal morfiumcseppeket adott beteg kollegájának. Az orvos hálásan nézett,
                        hol Magdára, hol Rosenthalra, majd Péter felé fordult.</p>
					<p>- Ezek égből leszállt arkangyalok. Látja ezt a sok nyomorult állatot? Az a
                        leány szívbajos. Az a csinos ott a sarokban bordélyházban volt. Ez a két
                        öreg leány azért szereti egymást, mert mind a ketten Mária-Nostrán voltak a
                        fegyházban.</p>
					<p>- Miért? - ébredt fel Péterkében a gyermekes kíváncsiság.</p>
					<p>- Magzatölés.</p>
					<p>- Rettenetes gonosztevők.</p>
					<p>- De most szentek. Bűnt kell elkövetni, hogy vezekelhessünk és vezekelni
                        kell, hogy üdvözülhessünk. Nem az ő bűnük volt. A társadalom, amely
                        mindenükből kifosztotta őket. A régi rothadt világ, amelyet Dosztojevszkij
                        halálra ítélt.</p>
					<p>Péterke arra gondolt, hogy lám, ez a szemüveges, tüdővészes orvos is hisz egy
                        kicsit a krisztusarcú prófétában.</p>
					<p>- De ezek arkangyalok - mutatott ujra Magdára és Rosenthalra. - Látja itt
                        ezeket a szerencsétleneket? Ez csak a tizedrésze annak a nyomorult
                        családnak, amelynek Magda az anyja.</p>
					<p>- Hogyan?</p>
					<p>- Úgy, hogy ezeket és a többieket, akik tízannyian vannak, mind Magda eteti,
                        ruházza, ápolja, vígasztalja, erősíti. Magda és Rosenthal.</p>
					<p>- Ne beszélj, Zsiga! - kérlelte szemérmesen Magda és egész a nyakáig
                        elpirult.</p>
					<p>Péterke még soha sem látta, hogy Magda elpirult volna.</p>
					<p>- Levezeklik azt a bűnt, hogy az apjuk gazdag.</p>
					<p>- Hallgass!</p>
					<p>- Ezek pedig mind itt laknak és várják a feltámadást.</p>
					<p>- Mit?</p>
					<p>- Hogy kikiáltsák a kommunizmust.</p>
					<p>- Igaz ez, Magda?</p>
					<p>Magda szeme szent elragadtatásban csillogott.</p>
					<p>- Látod, ezek szeretik egymást.</p>
					<p>Péterke majdnem összeroskadt a lelkére zuhanó kétségek és titkok súlya alatt.
                        Hát ez is lehetséges? Vannak emberek, akik szeretik egymást? De aztán
                        pillantása az ablak felé esett és rémülten ugrott fel.</p>
					<p>A két nő a pamlagon vadul csókolgatta egymást.</p>
					<p>- Ez undorító - fakadt ki kiábrándulva.</p>
					<p>Magda mosolygott.</p>
					<p>- A börtönben tanulták. És szegényeknek olyan rothadt és nehéz az életük.
                        Nincs más szépség az életükben. Bocsáss meg nekik. A szeretet mindent
                        megbocsát.</p>
					<p>Péter azt is észrevette, hogy a szép, karcsú leány, aki a bordélyházból jött
                        ki, ölébe ült az óriás vasmunkásnak és nevetve csiklandozta. Egy hegyesorrú,
                        csavargóformájú öreg lehúzta a cipőjét és a sebes lábát vakargatta.</p>
					<p>- Ezt nem lehet kibírni - gondolta magában, de nem mert szólni, mert félt,
                        hogy Magdát megharagítja. De Magda kiolvasta ezt az arckifejezéséből.</p>
					<p>- Lásd, Péterke, ide süllyesztette ezeket az embereket az a gyalázatos
                        kizsákmányolás és fosztogatás, a tőke és az osztályuralom...</p>
					<p>- Tudom, tudom... ne folytasd...</p>
					<p>- Miért ne? Most láttad, hogy vannak emberek, akiktől mindent elvett a
                        kapitalista társadalmi rend, csak az állati ösztöneiket hagyta meg, mert
                        azokat nem tudja elvenni. Ha azt is el tudná venni, meg kellene nekik
                        bolondulniuk, vagy veszett kutyákká válnának.</p>
					<p>- De mégis...</p>
					<p>- Semmi mégis. Hát csak a Lucicoknak szabad? Csak nekik van joguk, hogy
                        szeretőt tartsanak maguknak, az öreg feleségüknek, a feleségük, lányuk
                        szeretőinek s a szeretők szeretőinek...</p>
					<p>- Ne folytasd - hördült fel Péterke és sírva fakadt, mert Máriára
                        gondolt.</p>
					<p>Magda és a többiek nem tudták, hogy mi történt szegény Péterkével.</p>
					<p>A fiatal Rosenthal azt indítványozta, hogy menjenek el a Pantheonba, kicsit
                        beszélgetni, lefekvés előtt. Beszélgetni - ó, szegény dadogó testvérem, azt
                        az egy szót ötször kezdted el s ötször hagytad abba kétségbeesve!</p>
					<p>- Igen. Itt elviselhetetlen a szag - hebegte Péter és rámutatott az
                        emberekre, akik vetköződni kezdtek.</p>
					<p>- A bűnnek és a gazdagságnak rosszabb szaga van - jegyezte meg kenetteljesen
                        Magda.</p>
					<p>- Igen - felelt gépiesen Péterke és úgy érezte, hogy ő már nem is dadog. Csak
                        Rosenthal dadog, szegény és most már nagyon szerette Rosenthal Róbertet.</p>
					<p>Péterke már egészen megzavarodott. Bámulva nézett az ő szép és finom
                        Magdájára és kezdte észrevenni, hogy az arca túlságosan széles és közönséges
                        lett. Ez az egész leány szétesett, meghízott és elvesztette idomainak lágy
                        és keskeny vonalait. Tenyeres-talpas asszonyforma nő lett belőle és ebben a
                        szánalmas környezetben minden bája eltűnt.</p>
					<p>Rosenthal azonban boldogan legeltette csillogó tekintetét Magda
                        körvonalain.</p>
					<p>- Pompás színben vagy - hizelgett neki és Magda hasát gyengéden megveregette.
                        - Mozog már, mi? Rugdalódzik már a kicsike? - dadogott verejtékezve, de
                        jóságos apai mosollyal és Magdát homlokon csókolta.</p>
					<p>Péter majdnem elájult.</p>
					<p>*</p>
					<p>Útközben megkérdezte Magdát:</p>
					<p>- Mit gondolsz, mi lesz?</p>
					<p>- Hogy érted?</p>
					<p>- Mi lesz a testvéreiddel?</p>
					<p>Magda ünnepélyes arccal felelt:</p>
					<p>- Lehet, hogy holnap már lógnak. És én is lógni fogok velük.</p>
					<p>- Szörnyűség!</p>
					<p>- De lehet, hogy holnap már a királyi palotából osztogatjuk parancsainkat. És
                        akkor a királyi palota alatt a Dunapartot beszegjük akasztófasorral.</p>
					<p>- Akasztófasor? - dadogta Péterke és a szíve reszketett, mert a
                        vadgesztenyesorra gondolt, amelyet úgy szeretett szegény apuka és mégis meg
                        engedték halni.</p>
					<p>- De még nem lehet tudni semmit - szólt közbe a kövér fiatal Rosenthal,
                        akinek most bezzeg eszeágában sincs méhkaparást végezni Magdán.</p>
					<p>- Hát mit csináltok? - kérdezte Péter.</p>
					<p>- Várjuk a csodát.</p>
					<p>Egyszerre mondták ezt Magda és Rosenthal Róbert.</p>
					<p>Péterke eközben arra gondolt, hogy most már érti őket, mind valamennyit érti.
                        Érti az egész kommunizmust, amely csupa sebeslábú, félkoponyájú,
                        bordélyházban megfordult, szívgörcsös őrült, Mária-Nosztrából szabadult és
                        dadogó lélekből áll. Csupa hibás ember. Számkivetett, nyomorult,
                        meggyalázott ember. Magdát is érti. Azért szereti Rosenthalt, mert olyan
                        borzalmasan dadog. Hiába gazdag, hiába doktor, hiába eszes, vége van, vége
                        van, nem ember, nem olyan ember, mint más, nem polgár, csak szánandó
                        proletár-pária, mert nem tudja könnyedén, folyékonyan, emberhez méltó módon
                        kimondani, amit akar. Krákog, ugat, köpköd, vonít, mekeg, mint valami
                        vergődő állat. Most már érti Magdát és ő is szereti Rosenthalt.</p>
					<p>Rosenthal testvérem, előttem hiába játszod a cinikust, a kegyetlen
                        kommunistát, tudnál csak te olyan szépen, zengőn, folyékonyan beszélni,
                        mint, teszem, ez a krisztusarcú próféta, - majd otthagynád te ezeket a
                        dadogó nihilistákat, bizony otthagynád őket és kihúznád magad és olyan
                        hetyke, finnyás, gőgös úri gavallér lennél, akárcsak Bertóthy báró, vagy
                        Péterffy Miklós, vagy akármelyik mágnás. Nekem dadoghatsz akármit, én tudom,
                        mi az, ha az ember nem tudja a d, t, k vagy sz betűket kimondani!</p>
				</div>
				<div type="chapter">
					<head>IV.</head>
					<p>Péter egy márciusi napon, délután hat óra felé a Morgan-szálló halljában
                        teázott. Onnan nézte a nagy sürgést-forgást, amely a vesztibülben s az iroda
                        előtt támadt Mme Durand, a direktrísz körül. Kíváncsi volt és kiment a
                        portásfülke elé.</p>
					<p>- Hölgy is van a kíséret tagjai között? - tudakolta hivatalos hangon a
                        szálloda félelmetes igazgatónője s szemöldökét összehúzva, nagy, egyenes
                        orrát jobbfelé mozdította. Mme Durand az orrával kacsintani és gesztikulálni
                        tudott, parancsolni, eltiltani, köszönni és kiutasítani. Nem volt szép
                        asszony, de nem is akart annak látszani. Merev, csontos, egyenes nagy testén
                        apró feje mozdulatlan volt, a szája túlságosan kicsiny, a fülei is, a
                        hajtincse is, ami a homlokába lógott. Csak az orra volt nagy és beszédes. Ha
                        orrával valakire ránézett, az illető nyomban üveggé vált és egyetlen titka
                        nem maradt homályban sem a lelkiismeretének, sem a pénztárcájának. - Hölgy
                        is van a kíséretben?</p>
					<p>- Nincs - felelte egy szikár, csontos, borotvált, mogorva komornyik,
                        udvarmesternek is beillett volna, annyira gőgös volt és lusta.</p>
					<p>- A cselédség az ötödik emeleten lakik - vágott közbe a direktrísz. Ránézett
                        a komornyikra és meghökkenve hozzátette: - négertől lefelé.</p>
					<p>- Itt lenn pedig...? - kérdezte amaz enyhébben.</p>
					<p>- Mr Péterffy és Mr Smith.</p>
					<p>Péterke megrettent, ahogy a saját családi nevét meghallotta. Közelebb ment az
                        irodához, hogy, mint nemrég a szatmári fronton, kikémlelje a helyzetet.</p>
					<p>Ott találta Esztert, drága, prémes selyemkabátban. Eszter odasúgta:</p>
					<p>- Valami Péterffyt várnak. Rokon?</p>
					<p>Péter nem is felelt, annyira meglepte a kérdés. A komornyik hangjára
                        figyelt.</p>
					<p>- Holnap jöhetünk?</p>
					<p>- Autón?</p>
					<p>- Bécsből. A poggyász már megérkezett?</p>
					<p>- Már el is helyeztük.</p>
					<p>- Adieu.</p>
					<p>A komornyik eltávozott. A lakosztály fejedelmi. A direktrísz orra elégülten
                        pirult. Egy heti költség a pénztárban.</p>
					<p>A szálloda személyzete lihegett az izgalomtól.</p>
					<p>- Amerikai milliomos, dollárban - súgta a szobafőnök a portásnak.</p>
					<p>- Magyar? - biggyesztette ajkát a liftes. - Félek, hogy kevesebbet ad, mint
                        az idevalók.</p>
					<p>- Húsz éve él Amerikában. Dollárban fizet.</p>
					<p>- Ah.</p>
					<p>A konyhában is erről beszélgettek. Az étteremben is, ahol szmokingos urak
                        estélyi öltözetben pompázó hölgyeket vacsoráztattak. Az irodában a
                        dollárokat olvasgatták. A pincérek a törzsvendégeknek hidegen, unottan,
                        majdnem gúnyos lenézéssel köszöngettek. Fitymálták a borravalókat.</p>
					<p>- Csincsilla-bundát szeretnék az őszre - nyafogta Eszterke egy szmokingos úr
                        fülébe.</p>
					<p>- Százezrekbe kerül, Eszterke - védekezett amaz.</p>
					<p>- Dollárban potom pénz, - felelte unottan Eszter és nagy, fekete szeme messze
                        nézett, Amerika partjai felé, ahol most milliárdosok szállnak be óriási
                        lukszushajókba és Európa felé veszik útjukat. Egyik-másik talán a
                        Morgan-szálló halijában köt ki... meztelen vállain megborzongott a bőr.</p>
					<p>A szálló előtt autók tülköltek, a cigány divatos melódiákat húzott, a
                        törzsvendégek pezsgőt hozattak, hogy megcsökkent tekintélyüket
                        megtámogassák.</p>
					<p>Az irodában egy vastagnyakú, szűkzsakettes, őszülő, szürkeszemű ember halkan
                        tárgyalt a szobafőnökkel.</p>
					<p>- Minden mozdulatát megfigyelem. Sohasem lehet tudni, honnan erednek a
                        százdollárosok.</p>
					<p>Péter agyában halvány emlékezet derengett egy Péterffy-grófról, akit
                        Krisztina néni régóta vár haza. Szent Isten, csak nem?</p>
					<p>A szürkeszemű nagy füstfelhőt fujt ki összecsucsorított ajkai közül.</p>
					<p>- Nem első esetem volna, kedves direktorkám... Emlékszik az egyiptomi
                        alkirályra?</p>
					<p>- Hiába, ön a detektívek királya...</p>
					<p>A detektívek királya szerényen mosolygott.</p>
					<p>- Minden látogatót megfigyelni... Bécsből gyanús információkat kaptam. Itt
                        van a dosszié.</p>
					<p>A detektív a táskájára ütött.</p>
					<p>- Kém? Leánykereskedő? Forradalmár?</p>
					<p>A detektív hunyorgatott és az orrán keresztül fújta a füstöt.</p>
					<p>A szálloda minden szobája tele volt. Autók jöttek-mentek, drága
                        selyemfelöltők suhogtak a hallban. Tíz ismert félvilági hölgy tudakozódott
                        kiadó szoba után. A detektív kettőt letartóztatott. Letartóztatott
                        azonkívül két zsebtolvajt, egy nemzetközi szélhámos divatlapszerkesztőt s
                        egy fiatal zongoraművészt, aki dollárhamisítóknak volt az ügynöke.</p>
					<p>A liftesnek önkéntelenül rebegett az ajka: - Dollárban fizet.</p>
					<p>A nagyvilági hölgyek közül csak Eszterkének sikerült a szobafőnököt
                        megvesztegetni. A személyzet összesúgott. Hetibérük harmincszázalékos
                        emeléséről tanácskoztak. Riporterek ólálkodtak a szálloda körül.</p>
					<p>Rengeteg túraautó állt meg a főbejárat előtt. A szálloda személyzete
                        összeszaladt. Elől a direktor és Mme Durand. A nagycsontú hölgy fekete
                        selyemben pompázott. Vastag, hosszú karjai mereven csüngtek, arcán egyetlen
                        izom nem rándult meg, de az orra ujjongott, nevetett, köszönt és
                        intézkedett. Az autóból először kiugrott egy néger fickó, öles legény. Arca,
                        rekedt, mély, recsegő hangja, hosszú végtagjai, mint egy gorilláé. Nem volt
                        közönséges néger, mint az artisták vagy a parkett-táncosok, hanem félelmes,
                        parancsoló, ragadozó, lélekzetelállító nagy darab barom, a szeme, a foga
                        villogott, a kezében bőrkorbács, a korbácson acéllánc, az acélláncon
                        szájkosaras, nagy, ocsmány véreb, mindenki megijedt tőlük, csak a direktrísz
                        orra nézett farkasszemet a két fenevaddal. A pincérek, hordárok, fűtők,
                        ruhatisztítók, mosogatólányok kidugták fejüket a padlásablakon, az öreg
                        sarki hordár alázatosan megemelte a kalapját az autó, a néger és a kutya
                        előtt, a sofőr a gépet vizsgálta, a néger kinyitotta az autó ajtaját, azon
                        először egy kockás felöltő ugrott ki, aztán egy feketeszakállas,
                        szélesvállú, alacsony, szemüveges gentleman.</p>
					<p>Az igazgató mélyen meghajolt. A hordár tátvafelejtette a száját. A pincérek
                        összenéztek és száraz ajkukat harapdálták. A személyzet majdnem felordított
                        örömében. Éljenezni szerettek volna, vagy leborulni, vagy táncra kerekedni a
                        dollárok előtt.</p>
					<p>A feketeszakállas nem fogadta a köszöntéseket. A kockás felöltő lassan
                        kibontakozott sáljaiból.</p>
					<p>- Első emelet tizenkettő, - jelentette a szobafőnök.</p>
					<p>- Jó reggelt, Mme Durand - dörmögött a felöltő.</p>
					<p>A direktrísz végigmérte a vendéget. A komornyik volt. Mme Durand
                        megbiccentette a fejét.</p>
					<p>- Mr Péterffy? - kérdezte tőle suttogva és orrával a feketeszakállas felé
                        mutatott, aki a négernek adott dörmögő hangon rövid utasításokat.</p>
					<p>A komornyik nem felelt. Felszaladt a lépcsőn. A feketeszakállas utánasietett.
                        A néger, a soffőr, a kutya lenmaradtak a hallban.</p>
					<p>Az előcsarnok hirtelen benépesedett. Két félvilági dáma pompás utikosztümben
                        a telefón felől kérdezősködött. Lélekszakadva rohant be a nyitott ajtón
                        Szénási úr, a detektív. Egy szmokingos úr már izgatottan telefonált. Két
                        reggeli lap riportere jegyezgetett a homályos pálmaligetben, a ruhatár
                        mellett, a fűtőtest szomszédságában. Egyik a kodakját próbálgatta. Pincér
                        vágtatott át az előcsarnokon.</p>
					<p>- Hiába, a nábob már felrohant a szobájába! - sóhajtott a liftes. - Első
                        emelet. Pfuj.</p>
					<p>Péter csupa fül volt. A szíve dobogott. Hát csakugyan itt van a gróf?
                        Istenem, csak legalább Barnabás bácsit lehetne idevarázsolni!</p>
					<p>- Érdekes ember - súgta az egyik korai vendég.</p>
					<p>- Gyönyörű szál férfi - remegett a hölgy, aki a telefónt kereste.</p>
					<p>- Tipikus jenki!</p>
					<p>- De rajta van az arisztokratikus születés bélyege - tette hozzá Eszterke és
                        nagyot sóhajtott Péterke felé. - Hasonlítasz rá.</p>
					<p>- Daliás magyar mágnás - szólt közbe a főkönyvelő.</p>
					<p>- Igazi amerikai petróleumkirály.</p>
					<p>- Bölényvadász? - kérdezte a gépíróleány a könyvelésből.</p>
					<p>- Ez aztán az élet - felelt a főkönyvelő.</p>
					<p>Kártyások jöttek a közeli kaszinóból.</p>
					<p>- Megérkezett a nábob - súgta nekik a portás.</p>
					<p>- Öreg?</p>
					<p>- Fiatal. Negyven-ötven körül. Gyönyörű, fekete amerikai.</p>
					<p>- A szakállas volt az? Az a vén, betörőforma ültetvényes? - kérkedett a
                        nyurga gyakornok a maga közönyösségével. De a szíve úgy kalimpált, mint egy
                        megrángatott, síró csengetyű. Máris féltette tőle a gépírónőt.</p>
					<p>- Szép, magas, igazi dalia - nyafogott a könyvelésből való kisasszony és
                        észre sem vette, hogy a gyakornok halálosan elsápadt.</p>
					<p>- Öreg, rokkant, kopasz kalandor - nyögte a fiatalember, kétségbeesve és
                        betámolygott az irodába. Tudta, hogy vége mindennek. A gépírónő már
                        mérföldekre száguldoz a feje fölött illuziókban és fantáziában. Ez volt az
                        egyetlen szerencsétlen ember a szállodában.</p>
					<p>A szmokingos urak egyike magához intette az üzletvezetőt.</p>
					<p>- Ki ez a medve?</p>
					<p>Az üzletvezető csuklott egyet és rámeredt a szeme.</p>
					<p>- Ez ő - suttogta sápadtan a felindulástól.</p>
					<p>Mindnyájan meghatottan hallgattak, Egyszerre odalépett az asztalhoz Szénási
                        úr, a szálloda külön detektívje.</p>
					<p>- Foglaljon helyet. Ismeri?</p>
					<p>A detektív gúnyosan nevetett.</p>
					<p>- De azért szemmeltartom a fickót, legyenek nyugodtak az urak.</p>
					<p>- Gyanús? Forradalmi ügynök? Vagy a kisantant kémje?</p>
					<p>- Mindenki gyanús, aki Amerikából jön és dollárokkal fizet. Emlékeznek az
                        urak az egyiptomi alkirályra?</p>
					<p>- No, az brilliáns fogás volt... Gondolja, hogy ez a nábob is...?</p>
					<p>A detektív titokzatos, dermesztő nyugalommal szívta a szivarját.</p>
					<p>- Azért, hogy valaki gróf...</p>
					<p>- No, no, - szólt közbe Eszterke, - az arcára van írva, hogy
                        arisztokrata-vér, hogy magyar mágnás és világfi... Elragadó ember, úgy-e
                        Péterke? Miért nem szólítottad meg? Hiszen rokonok vagytok.</p>
					<p>A detektív kissé meghátrált.</p>
					<p>- No, nem mondom. Látszik rajta, hogy nem ringatták teknőben, igazi főuri
                        típus, de húszesztendei amerikai élet... Tudják-e mi az, hölgyeim és
                        uraim?</p>
					<p>A társaság elgondolkozva bólogatott. A detektív fölkelt és felkereste Durand
                        asszonyt, a direktríszt.</p>
					<p>- Mi a benyomása róla, asszonyom? Érdekesek ezek az arisztokraták.</p>
					<p>- Tehát ön még nem tudja? - kérdezte Mme Durand és gúnyosan mozgatta az
                        orrát.</p>
					<p>- Szent Isten! - kiáltott a detektív.</p>
					<p>- Mr Smith Edgar ez, a nábob titkárja. Első cseléd, afféle öreg bútor a gróf
                        háztartásában. Faragatlan, durva, cinikus kalandor.</p>
					<p>A detektív vastag szivarra gyújtott és elsietett a pincehelyiségbe.</p>
					<p>Péterke elrohant, hogy Barnabás bácsit felkeresse.</p>
					<p>Barnabást a Pantheon-kávéházban találta meg, ahol egy kövérkés, vöröshajú,
                        nyájasképű, szőröskezű úrral beszélgetett. Az idegén úr nem volt nagyon
                        elegáns, nem volt nagyon ápolt, nem volt nagyon fiatal, nem is nagyon öreg,
                        nem is nagyon zsidós, nem is komoly, nem is tréfás, valójában semmilyen sem
                        volt, csak nagyon rokonszenves volt mindenképpen. Mintha nem is lett volna
                        neki anyanyelve; magyarul beszélt, de zsidósan, németesen, oláhosan,
                        angolosan; valószínűleg a többi nyelvet is ilyen zagyván beszélte. Barnabás,
                        a gőgös és zárkózott Barnabás bácsi, a vöröshajú úrral gyengéden és kedvesen
                        beszélgetett. Ahogy Péterke az asztalhoz ért, Barnabás bácsi bemutatta őket
                        egymásnak: Rosenthal Salamon úr, a Gáthy és Társa cég igazgatója - Péterffy
                        Péter, Ágnes hugom fia.</p>
					<p>Rosenthal mélyen meghajolt.</p>
					<p>- Van szerencsém, hogy tetszik lenni? Jól? Adjon az Isten szerencsét.</p>
					<p>Péterke engedelmet kért, hogy leülhessen.</p>
					<p>- Nem titok. Hallgasd csak! Rosenthal úr a találmányom iránt érdeklődik.</p>
					<p>Péterke csupa fül volt.</p>
					<p>- Remek ötletei vannak a szerkesztő úrnak, azaz - nem igaz? - a főmérnök
                        úrnak.</p>
					<p>Barnabás nevetett.</p>
					<p>- Egyik sem vagyok.</p>
					<p>- Pardon, a feltaláló úrnak. Nem igaz?</p>
					<p>- Tréfás ember maga, kedves Rosenthal úr. De azért az ötletek közül
                        válogathat.</p>
					<p>- Nekem a kukoricaszárból készült kenyérhez van bizalmam. Mert kérem, - ez a
                        legfontosabb. Most az emberek csak a gyomrukkal törődnek - nem igaz? -
                        háború és forradalom után.</p>
					<p>- Arról van szó - fordult Barnabás Péterke felé, - hogy különböző technikai
                        és vegyi kísérletek után a kukoricaszárból éppen olyan tápláló és ízletes
                        lisztet lehet őrölni, mint a búzából. Kukoricaszárból, értsd meg, abból,
                        amit eddig majdnem semmire sem használtak. Óriási perspektíva.</p>
					<p>- És a dolog kész - tette hozzá Rosenthal. - Ha az Isten szerencsét ad hozzá,
                        megváltoztathatjuk az egész élelmezést. Olcsó dolog, jó dolog, óriási
                        haszon, óriási spekuláció. A csikágói búzatőzsde, - hogy is mondják csak? -
                        azt sem tudja, hogy fiú-e vagy lány. Erről jut eszembe, tetszett hallani,
                        hogy a feleségem, az Isten adjon neki szerencsét, más állapotban van?</p>
					<p>- Hányadik? - kérdezte Barnabás.</p>
					<p>- Tíz! - felelt Rosenthal diadalmasan.</p>
					<p>- Gratulálok.</p>
					<p>Rosenthal arca ragyogott.</p>
					<p>- És a dolog kész - fordult Péterke felé. - Tetszik tudni, én mindig és
                        mindenben spekulálok. Harminc nappal ezelőtt említette Grónay úr a
                        kukoricaszárat. Nosza, én rohantam Lucic báróhoz. Lucic báró szólt a
                        hengermalomnak. Ott kigyártották a találmányt. A dolog kész.</p>
					<p>Barnabás egymásután szítta a cigarettákat és nagy csészéből itta a
                        feketét.</p>
					<p>- Rosenthal úr nagyon kedves ember.</p>
					<p>- A dolog kész - nem igaz? - A malomban kigyártották. Most csak az a fontos,
                        hogy értékesítsük. A malom azonban konkurrenciát lát a dologban - igaza van
                        neki - tehát nem reflektál a találmányra. Most azonban van valaki -
                        Rosenthal apró, vörös szemével ravaszul hunyorgatott - akit a találmány
                        érdekelni fog.</p>
					<p>- Kicsoda?</p>
					<p>- Egy amerikai. Én ismerem az amerikait. Az amerikai akárhova megy - pedig
                        mindig jön-megy - mindenütt szeret spekulálni. Holnap beszélek vele.</p>
					<p>- Hol? - kérdezte Péterke meglepetve.</p>
					<p>- A Morgan-szállodában.</p>
					<p>Péter megdöbbent és tisztelettel nézte a kis kövérkés, vöröses embert, aki
                        semmilyen sem volt, semmiféle nyelven nem tudott beszélni, de úgylátszik,
                        mindig mindent tud, habár nem is jár a Morgan-szállodába.</p>
					<p>- Éppen erről akarok beszélni.</p>
					<p>- Látta? - kérdezte lelkendezve Rosenthal és most ő nézett tisztelettel
                        Péterkére.</p>
					<p>Péterke elvörösödött, mert érezte, hogy nem tudja kimondani sem azt, hogy
                        igen, sem azt, hogy láttam. Pillanat alatt megfordult a fejében, hogy csak
                        bólogatni fog, ez is válasz, az ember hanyagul bólogat és várja, hogy a
                        másik továbbkérdezősködjék, - de Istenem, a kérdezősködésre mégis csak kell
                        valamit válaszolni és ő nem akar ez előtt az idegen előtt dadogni, mert
                        meghal szégyenletében. Hirtelen meggondolta magát és azt mondta:</p>
					<p>- Nem.</p>
					<p>Ezután mély hallgatásba merült, ujságot vett a kezébe s égő arccal bámult a
                        hasábokra, amelyekről egyetlen betűt sem tudott elolvasni.</p>
				</div>
				<div type="chapter">
					<head>V.</head>
					<p>Másnap ismét megjelent Rosenthal a Pantheon-kávéházban.</p>
					<p>- Tessék feljönni a Morganba. Mr Smith érdeklődik a szabadalom iránt.</p>
					<p>Aztán elmondta, hogy régi jó ismeretségben van a Morgan-szálló
                        segédportásával, akitől megtudta, hogy Mr Smith itt van s ő nyomban
                        nyakoncsípte a derék jenkit. Igen ravasz módon férkőzött hozzá. A
                        segédportás bemutatta őt egy állás nélkül való segédszínésznőnek, aki
                        kétszer egymásután együttvacsorázott az amerikaival. Ez a tiszteletreméltó
                        hölgy tíz dollárért felvezette őt az amerikai szobájába, akinek előadta,
                        hogy van egy lángeszű magyar mérnök-ismerőse, aki forradalmat tud csinálni a
                        világ élelmezésében és annyi találmánya van, amennyit csak valaha egy mérnök
                        kieszelt húsz esztendő alatt. Mr Arthur Smith ma déli tizenkét órakor
                        beszélni akar a feltalálóval.</p>
					<p>Barnabást izgatta az amerikai személye és Rosenthal kíséretében meglátogatta.
                        Ahelyett, hogy az üzletről beszélt volna, Mr Smith félig barbár, félig ittas
                        felháborodással panaszkodni kezdett, hogy mily rosszul érzi magát
                        Európában.</p>
					<p>- Megfulladok ebben az európai atmoszférában, - hörgött az alkoholtól
                        lemélyített hang.</p>
					<p>Rosenthal udvariasan és szolgálatkészen mosolygott.</p>
					<p>- Oh kérem, én is voltam Amerikában, öt évig voltam künn, bámulom az
                        amerikaiakat.</p>
					<p>Mr Smith mintha nem is hallotta volna ezt a bókot, panaszkodva és sértődötten
                        nézett Barnabásra.</p>
					<p>- Mister Grónay volt Amerikában?</p>
					<p>- Nem - válaszolta Barnabás egykedvűen.</p>
					<p>- Nos, én Newyorkban születtem. Newyorkban tízéves koromban egyszer félholtan
                        az éhségtől, befordultam a csatornába. A rendőrség kihalászott és
                        elhelyezett egy francia misszió lelencházában. Ott néhány nap mulva
                        megkérdezték, hogy micsoda nemzetbeli vagyok? Megakadtam. Sem édesapámat,
                        sem anyámat nem ismertem. Angolul és németül beszéltem, ijedtemben azt
                        mondtam, hogy német volt az apám. Kétszer szembeköptek és kilöktek az
                        uccára. Újra felszedett egy rendőr és másik lelencházba dugott. Ott már okos
                        voltam és azt mondtam, hogy skót protestáns vagyok. A lelencház ír
                        katolikusoké volt; kétszer szembeköptek és úgy kiröpítettek, mint a
                        pinty.</p>
					<p>Rosenthal részvevően és vígasztalóan mosolygott, Barnabás kezdett
                        bosszankodni. Mit akar ez a szakállas medve? Részeg ez, vagy bolond?
                        Ránézett Rosenthalra, tekintetével kérdőrevonta, hogy miért hozta el ehhez
                        a félkegyelműhöz? De Rosenthal ravaszul hunyorgatott, mintha azt mondta
                        volna: nem baj, jó úton vagyunk, ott túl a tengeren sok ilyen csodabogarat
                        láttam, de üzletet csinálni azt lehet velük és - nem igaz? - ez az egy a
                        fontos.</p>
					<p>Az amerikai pedig továbbhörögte a maga életrajzát.</p>
					<p>- Fiatal koromban összeakadtam egy magyarral Pennsylvaniában. Nyavalyás fickó
                        volt, de jó anyag. Önök magyarok, elsőrendű anyag. Nem is tudom, melyik
                        nemzet különb. Nekem nincs hazám. Nekem az expresszvonat a hazám, családom
                        egy tagból áll: Tommy, a néger szolgám, aki keresztfiam.</p>
					<p>- Adjon az Isten szerencsét neki - szólt közbe Rosenthal és türelemre intve,
                        biztatókat kacsintott Barnabás felé.</p>
					<p>- Evvel a magyarral New-Orleansban a kanális partján olaj után fúrtunk.</p>
					<p>- Jó üzlet, nagy üzlet - bólogatott Rosenthal és folyton Barnabás felé
                        hunyorgatott.</p>
					<p>- New-Orleansban, a kanális partján, négerekre és krokodilusokra vadásztunk.
                        A mindennapi táplálékunkat puskával szereztük, a négereket korbáccsal
                        kergettük a munkára, tízen tartottunk egy közös olcsó mulatt leányzót, este
                        birkabőrkabátban leheveredve a kantin ajtaja előtt, pipával hallgattuk a
                        részeg jenkik lövöldözését, a közeli erdőkben disznók röfögtek és sakálok
                        ordítoztak, a heti ezer dollár biztos volt s ha egyszer-egyszer
                        két-háromszáz ember a levegőbe röpült, szép gyászbeszédet mondott a
                        protestáns lelkész...</p>
					<p>- Isten nyugosztalja szegényeket - fejezte be a gyászbeszédet Rosenthal és
                        majdnem megkönnyezte a légberöpült olajkutatókat.</p>
					<p>Barnabás most már megenyhült mr. Smith zord, fekete szakállával szemben.
                        Mulatságos fickó - gondolta magában - ezt már végighallgatom.</p>
					<p>Az amerikai pedig megkínálta vendégeit rumos szódával és maga egyre-másra
                        üritgette a poharakat.</p>
					<p>- Csak az volt a baj, hogy a barátom - önök magyarok, azt hiszem mind
                        egyformák ebben a dologban - nos, a barátom nagyon szerette az
                        asszonyfélét.</p>
					<p>- Mi mind ilyenek vagyunk - helyeselte Rosenthal, hogy kedvében járjon az
                        amerikainak. - Az én feleségem, adjon neki az Isten szerencsét, négy hónap
                        mulva lebabázik.</p>
					<p>- Gratulálok. De nálunk, New-Orleansban máskép ment a dolog. Ha egy nőszemély
                        megnyerte barátom tetszését, három hónapra alkalmaztuk. Ezt szerződés
                        szabályozta, amelynek lejártával az illető hölgy előre megállapított
                        végkielégítéssel feltétlenül elbocsátandó. Három hónapnál tovább meg nem
                        türhető a környezetben, kivéve, ha iránta gyengéd érzések támadnak a
                        szívekben. Ez esetben még a három hónap letelte előtt azonnal eltávolítandó.
                        Dollárban fizettünk.</p>
					<p>- Dollár, kitűnő pénz, aranyvaluta - helyeselt Rosenthal és Barnabásra
                        kacsintott, mintha jelezni akarná, hogy jó nyomon járunk, már a dollárnál
                        vagyunk, mi is csak ezt akarjuk.</p>
					<p>Barnabás most már nem bánta meg, hogy a jenkit meglátogatta. Mr Smith ivott,
                        rágyujtott, ismét ivott s aztán folyatta:</p>
					<p>- Egyszer nagy bajba kevert bennünket barátomnak ez a furcsa passziója.
                        Mindig hajlama volt neki a lustaságra, fényűzésre és a szerelemre. Egy
                        kaliforniai táncosnő volt éppen szerződésben, a lánynak képtelenül fekete
                        szeme volt, nagy volt köztük a szerelem s a leány el akarta vetetni magát
                        feleségül.</p>
					<p>- És mi történt? - kérdezte Rosenthal szívszorongva.</p>
					<p>- A táncosnő megmérgezte magát, óriási botrány volt, kénytelen voltam
                        megvallani, hogy a kaliforniai démon albérletben nekem is kedves barátnőm
                        volt... erre barátom megharagudott... és akkor parancsolta meg nekem, hogy
                        egyetlen nőt se tűrjek meg három hónapnál tovább az ő oldala mellett. Ez az
                        egyetlen módja a védekezésnek szerelem, megszokás, házasság,
                        boldogtalanság és öngyilkosság ellenében. Azóta a rendelkezést hat éven át
                        hűségesen betartottuk. Dollárban fizettünk. Hat év óta három hónaponkint
                        váltakoztak nálunk ifjú leányok, férjes hölgyek, özvegyek, elváltak,
                        németek, angolok, franciák, spanyolok...</p>
					<p>Barnabás arra gondolt, hogy mit szólna ehhez Krisztina nagymama, ha elmondaná
                        neki a kis Tommy new-orleansi kalandjait? A kis Tommy, aki oly gyönyörű volt
                        az égszínkék Waffenrockjában! Most már egyenesen hálás volt Rosenthalnak,
                        hogy ide vezette ehhez az otromba new-orleansi krokodilushoz.</p>
					<p>Mr Smith azonban minden átmenet nélkül hirtelen felkiáltott:</p>
					<p>- És a szabadalom?</p>
					<p>A találmány dolgát öt perc alatt megbeszélték s amikor az amerikai elolvasta
                        az okmányokat, amelyek a gyártás eredményeit igazolták, zordon
                        határozottsággal kimondta az elhatározását.</p>
					<p>- Elküldöm Newyorkba és három hónapon belül nyilatkozni fogok.</p>
					<p>- Azt tetszik hinni, hogy Newyorkot érdekelni fogja a?... - kérdezte
                        Rosenthal és vörös kis szemével Barnabás felé vágott.</p>
					<p>- Ha nagyban is úgy megy a gyártás, ahogy itt kicsiben sikerült, akkor mr.
                        Grónay milliomos lesz - felelt az amerikai és mindhármuk poharát színültig
                        töltötte szódás rummal.</p>
				</div>
				<div type="chapter">
					<head>VI.</head>
					<p>A Morgan-szálló sárga termét pálmaligetté varázsolták egy bőkezű nagyúr
                        rendeletére. Olyan volt az egész, mint egy indiai nábob fogadóterme: csupa
                        szőnyeg, csupa selyemfüggöny, csupa virág, csupa nehéz illat, csupa fény...
                        jobbról a terem végén ezüstön és meisseni porcellánon fejedelmi büfé, annak
                        a hátamögött elrejtve a vonósnégyes; középen néhány kvadrátméter parkett a
                        táncnak; köröskörül asztalok és óriási méretű süppedő karszékek. A falakon
                        művészi képek és tükrök; látszott, hogy mindez nem is tellett a
                        Morgan-szálló házi leltárából; kárpitosok, díszítők és antikváriusok hordták
                        össze kincseiket erre az alkalomra, hogy az enteriör minél mutatósabb
                        legyen. Az egyik sarkot valamelyik iparművész XVI. Lajos korabeli rézveretes
                        bútorokkal szegte be, a kredencen XVII. századbeli Reticella-üvegek, Andrea
                        Viadore-lámpák, szárnyas kelyhek és gyümölcstartók ékeskedtek. Egy sarokban
                        Meissonnier-stílusú konzol ragyogott és fényes fedőlapján álló óra
                        ketyegett, sévresi porcellánból: egy öreg szatir fiatal nimfával hintázik
                        fatuskóra dobott egyetlen szál fenyőn. A könnyű, lenge szinte elröppenő
                        nimfa kacéran libegett a magasban s a testes, erőlködő, vén Pán nem tudta az
                        egyensúlyt megbillenteni.</p>
					<p>A díszítőknek az volt a feladatuk, hogy olyan képe legyen az egésznek, mintha
                        a terem állandó otthona volna egy ragyogó izlésű és mérhetetlenül gazdag
                        amatőrnek. Pedig csak egy éjszakára szólt ez a Potemkin-otthon.</p>
					<p>Este tíz órakor eljött a titokzatos nagyúr, hogy megszemlélje az
                        előkészületeket. Kicsiny, sápadt, ráncosképű, törékeny emberke volt ő, apró
                        lábain bágyadtan tipegve körüljárta a termet és több izben kifogásolt
                        egyet-mást a berendezésen. Megjegyzéseit áhítattal hallgatta Mme Durand, a
                        díszítő, a pincérhad s a kíséretében levő két-három úr, estélyi díszben,
                        vakító ingmellekkel, pompás vadonatúj frakkban.</p>
					<p>Künn a portán, az irodában, az étteremben végigfutott a híre a nagyszerű
                        estélynek.</p>
					<p>- Ki adja a bált? - kérdezték a portást a szálloda állandó lakói.</p>
					<p>- Báró Péterffy Miklós kamarás úr őméltósága - suttogott amaz az áhítat
                        hangján.</p>
					<p>Az egyik vendég elhúzta a száját.</p>
					<p>- Ellenforradalmi összejövetel. Royalista-bál. Ott lesz az egész legitimista
                        arisztokrácia. Jó lesz itt leülni és megnézni az érkezőket.</p>
					<p>- Én nem úgy tudom - válaszolt a hölgy. - Az antant-misszió tiszteletére
                        rendezi ezt a bolond Péterffy. Így akarja kiudvaroltatni a területi
                        integritást az Operaház legszebb táncosnőivel.</p>
					<p>Nevettek. Egy öreg úr közbeszólt:</p>
					<p>- Nagyon helyesen teszi. Minden attól függ, hogy milyen impressziókat kap itt
                        az antant-bizottság.</p>
					<p>- Én többet tudok - súgta a fülébe egy fiatal pápaszemes ember, valószínűleg
                        ujságíró. - Nekem biztos értesülésem van arról, hogy Magyarország
                        területéből egy négyzetcentimétert sem fognak elvenni.</p>
					<p>- És a megszállás?</p>
					<p>- Az csak olyan mézesmadzag volt, csak olyan parádé, amelyet az antant
                        megengedett, hogy a rácok, oláhok, csehek kitombolják magukat a győzelem és
                        hódítás illuzióiban.</p>
					<p>- Honnan tudja ezt? - kérdezte felcsillanó szemmel az öreg úr, aki most
                        magamagát akarta megerősíteni optimizmusában.</p>
					<p>- Párizsból - felelte az ujságíróféle. - Én hiszek a franciákban. Az a világ
                        első népe! Lovaglás, igazságos, nagylelkű, melegszívű és tiszteli az
                        ezeréves Magyarország történeti szerepét...</p>
					<p>Az öreg úr megölelte a szemüveges ifjút és a szállodában öt perc mulva
                        mindenki arról beszélt, hogy az antant-misszió vezetője jegyzéket adott át a
                        magyar kormány fejének, amelyben a területi integritást a nagyhatalmak
                        garantálják s megengedik, hogy Magyarország újra monarchia legyen, ha
                        hajlandó egy angol királyi herceget Szent István trónjára ültetni. A
                        szállodában néhányan kifakadtak, mert ilyenféle hírek már sokszor
                        bizonyultak a túlfűtött fantázia termékeinek, de a kételkedőket
                        letorkolták.</p>
					<p>- Hát hiszen a bált azért adja Péterffy Miklós báró az antantdelegátus
                        tiszteletére.</p>
					<p>- És miért éppen a báró?</p>
					<p>- Először: mert diákkori pajtása a jövendő magyar király atyjának, másodszor:
                        mert ő lesz a miniszterelnök.</p>
					<p>Este tizenegy órakor már szállingóztak a vendégek; nagyon sok frakkos úr,
                        itt-ott egy-egy dáma, Lucic báró is megjelent, de nem ment mindjárt a
                        terembe; a hallban Gáthy Domonkossal halkan beszélgetett.</p>
					<p>- Rossz híreket kaptam - dörmögte fanyarul a pénzfejedelem. - A kormány nem
                        tudja tartani magát.</p>
					<p>- Újabb forradalom? - aggódott Gáthy.</p>
					<p>- Még annál is rosszabb. Félek, hogy a kommunisták kerekednek felül.</p>
					<p>- Lehetetlen! - csapott a térdére Gáthy és belesápadt a rémületbe.
                        Lehetetlen, lehetetlen, - ismételgette mindig dühösebben, mintha a tagadás
                        puszta igéjével el akarná űzni a rémképeket.</p>
					<p>Lucic a vállát vonogatta.</p>
					<p>- Én mindenesetre realizálok. Leányomat holnap elküldöm Bécsbe. Egypár napunk
                        még van.</p>
					<p>E pillanatban Lucic megpillantott egy gyönyörű, magas prémbeburkolt hölgyet
                        és szájából kiesett a szivar.</p>
					<p>- Stefánia!</p>
					<p>A lánya volt, Bertóthy báróné. Úgylátszik, Stefánia kibékült az urával s most
                        eljött az estélyre, hogy a világ előtt élő cáfolata legyen a
                        mendemondáknak.</p>
					<p>- Hogy kerülsz te ide? - súgta oda leplezetlen felháborodással. - Eljön az
                        urad is?</p>
					<p>A báróné nevetett és a vállát vonogatta.</p>
					<p>- A te érdekedben tettem. És Ádám érdekében.</p>
					<p>Lucic bosszusan és elkényszeredve mosolygott.</p>
					<p>- Nem szólok bele a dolgaitokba, de félek, hogy csak még jobban
                        kompromittálod magad. Nem neked való társaság ez.</p>
					<p>- Ha ezt Miklós báró hallaná!... - nevetett Stefánia és megcirogatta az apja
                        lágy, sápadt arcát. Majd odafordult kísérőjéhez, az öreg Devecsery
                        grófhoz.</p>
					<p>- Ugye, ma jól fogunk mulatni?</p>
					<p>Éjfélfelé már együtt voltak mind. A háziasszony Péterffy Kálmánné Grónay
                        Mária volt, gyönyörűbb, mint valaha, egy egészen valószínütlen álomkirálynő,
                        néma, zárkózott, gőgös, szórakozott, mintha csak színházi díszlet, vagy
                        vetített kép volna, vagy természetfölötti jelenés és csoda.</p>
					<p>Stefánia hozzásietett és megölelte. Mindenki a két asszonyt nézte, egy percig
                        mosolyogtak vagy a fejüket csóválták s aztán megrohanták a fejedelmi
                        büfét.</p>
					<p>Távolabb egy sarokban néhány mágnás beszélgetett. Az egyik, Wein-Thőri báró,
                        a forradásos arcú, eladósodott gavallér, gúnyosan mutogatott Saltikov orosz
                        herceg felé.</p>
					<p>- Tulajdonképpen az ő pénzén megy itt ez az egész cécó.</p>
					<p>A másik, egy egészen fiatal suhanc, Baloghy Alfréd gróf, nyegle mosolygással
                        intett Mária felé.</p>
					<p>- Szépasszony kedvéért?</p>
					<p>- Bolond beszéd - dörmögött a forradásos. - Nem tudod, hogy Máchiába a
                        cousinja szechelmes?</p>
					<p>- Kicsoda?</p>
					<p>- Miklós.</p>
					<p>- Ne beszélj!</p>
					<p>- Az őchülésig. Az öngyilkosságig. Mit? A gyilkosságig.</p>
					<p>- Pompás! - nevetett a gróf.</p>
					<p>- Hát nem tudod? No, ez échdekes. Hát Miklós most is őt akachja
                        megszédíteni.</p>
					<p>- És szédül a kicsike?</p>
					<p>Wein-Thőri fontoskodó arcot vágott.</p>
					<p>- A jelek szechint nem. A báchó nagyon szenved.</p>
					<p>- De eközben ráér a herceget megkopasztani - jegyezte meg a gróf.</p>
					<p>- Na látod, ecche céloztam előbb. Miklós nagyszechű fochmában van. A
                        hechcegtől mách elnyecht vagy ötmilliót.</p>
					<p>- Frankot? - kérdezte élvezettel a gróf.</p>
					<p>- No, egyelőcbe még csak kochonában échtem.</p>
					<p>- Az is szép pénz. És még másoktól is csurrant-csöppent néhány
                        koronácska.</p>
					<p>Wein-Thőri megigazította szemén a monoklit és rekedt hangon szólt.</p>
					<p>- Miklós készpénzét becsülöm ma vagy félmillió fchankcha.</p>
					<p>- Borzasztó vagyon. És mind kártyán nyerte?</p>
					<p>- Mégpedig mindezt négy hét alatt. De nem az az embech, aki meg tudja
                        tachtani a pénzt. Még jó, hogy így pocsékolja el, ahogy most csinálja.</p>
					<p>- Hát csakugyan? - kérdezte a kis gróf, odahajolva a báró füléhez.</p>
					<p>- Van valami benne. Kétszázezech fchankot ajánlott fel a ellenfocchadalom
                        megindításácha.</p>
					<p>- Deponálta? - kérdezte a gróf.</p>
					<p>- Nem.</p>
					<p>- Akkor elkártyázza - nevezett a fiatal mágnás.</p>
					<p>A tarka társaságban fel s alá lézengett egy sápadt, nyurga, csillogószemű,
                        szőke legényke, aki vadonatúj frakkjában és szoros lakkcipőjében láthatólag
                        zavartan feszengett. Senki sem szólította meg s ő sem szólt senkihez.
                        Hunyorgatva tekintgetett szét maga körül s néha megrántotta a nyakát,
                        amelyet a magas gallér, úgylátszik, erősen szorított. Péterke volt, a
                        székely hadosztály kémje, aki feltette magában, hogy ma fellázítja ezt a
                        tétova és tehetetlen ellenforradalmi társaságot. Igen, ő, a székely brigád
                        katonája, aki már a brassói fellegvár tömlöcében is ült, szakértőnek érezte
                        magát abban, hogy kell a hazát felszabadítani az idegen megszállás alól.
                        Ezek itt isznak és tanácskoznak és szerelmeskednek s azt hiszik, hogy ezzel
                        meg lehet menteni a hazát. Ő pedig azért rángatja a vállát, mert a gallérja
                        folyton dörzsöli a nyakán alig behegett sebét. A sebeket az oláhoktól kapta,
                        a brassói fellegvárban, ahol megkorbácsolták. Nos, ha ő ma itt találja a
                        hadügyminisztert, irgalmatlanul nyakoncsípi és kérdőre vonja: mikor
                        szándékozik a népköztársaság haderejét a határokra dobni? Mi? Hogy ez most
                        lehetetlen? Hát a Mackensen-hadsereget le lehetett fegyverezni és a
                        cseheket, meg az oláhokat nem lehet megtámadni? Ohó, nem úgy áll a dolog,
                        hadügyminiszter úr! (Istenem, csak ne dadogjak, amikor ezt mondom.) Lám, a
                        kommunisták, akik most még a börtönben vannak, azzal agitálnak - szabadon
                        agitálhatnak a börtönből is, hadügyminiszter úr, van önnek erről tudomása? -
                        nos, én tegnap beszéltem Hartmann Magdával, aki a kommunistapárt titkárnője
                        s tőle tudom, hogy mivel agitálnak. Azzal, hogy ők a Kárpátokon keresztül
                        egyesülnek az orosz szovjethadsereggel és felszabadítják Kassát és egész
                        Északmagyarországot. A kommunisták különb hazafiak, mint ön, hadügyminiszter
                        úr, vegye tudomásul.</p>
					<p>Péterke arca tűzrózsákban égett és a szájaszéle reszketett, mert magában
                        folyton gyakorolta, hogy mit fog mondani a hadügyminiszternek. És
                        elfordította a fejét, amikor Máriát látta közeledni. Vakmerően, hetykén, sőt
                        tolakodóan kezdte nézegetni a hölgyeket, abban a reményben, hogy így talán
                        magára fogja vonni Mária figyelmét és féltékennyé teszi. De Mária nem vette
                        észre.</p>
					<p>A Péterffyek közül még csak Ákost, a géplábú hőst látta. Az is tétován és
                        árván ténfergett ott, keresett valakit, mert egy másik ellenforradalmi
                        táborból - nagyon sok ellenforradalmi tábor volt, de kevés ellenforradalmár
                        - üzenetet hozott.</p>
					<p>Megörültek egymásnak és Ákos egy fülkébe félrehúzta Pétert. Pétert most
                        mindenki férfiszámba vette, a brassói fogság felavatta őt olyan Péterffyvé,
                        aki jóvá tett mindent.</p>
					<p>- Mária nagyon szép - jegyezte meg Ákos.</p>
					<p>Péterke savanyú arccal bólongatott.</p>
					<p>- Szép.</p>
					<p>De féltékenyen és irígyen nézett Ákos szentébe. Ákosnak, igaz, egyik lába
                        fából és acélrugókból van, de Mária ápolta őt.</p>
					<p>- Kár érte - folytatta Ákos. - Élő ember özvegye.</p>
					<p>- Miért mondod, hogy özvegy? - dadogta Péter.</p>
					<p>- Az ura, akárcsak, mintha halott volna. Élő halott. Rosszabb, mintha meghalt
                        volna szegény.</p>
					<p>Péterke értetlenül bámult. Ő alig tudott valamit Kálmán tragédiájáról.</p>
					<p>- Hja, el is felejtem, hogy te azalatt Erdélyben harcoltál - jegyezte meg
                        Ákos és elmondta neki a karácsonyi levelet és Barnabás lembergi útját. -
                        Jobb volna neki is, Máriának is, ha már meghalt volna.</p>
					<p>Péterke szíve összefacsarodott.</p>
					<p>- Miért mondod, hogy jobb volna...</p>
					<p>- Mert Mária akkor még boldog lehetne.</p>
					<p>- Férjhez menne?</p>
					<p>- Nem kétlem.</p>
					<p>Péterke elgondolkodott azon, hogy Mária valakihez férjhez megy - azt nem is
                        lehet felérni ésszel, hogy valakinek ilyen felesége legyen. De vajjon kinek
                        lenne a felesége? Miklós bárónak? Megborzadt. De tovább kínozta magát.</p>
					<p>- Hát ha férjhez akar menni, majd elvál Kálmántól.</p>
					<p>Ákos a fejét csóválta.</p>
					<p>- Nem lehet. Elmebajos embertől nem lehet elválni.</p>
					<p>- Nem? Biztosan tudod? Ez embertelen törvény.</p>
					<p>Ákos a vállát vonogatta.</p>
					<p>- Törvény, törvény.</p>
					<p>Péterke úgy találta, hogy az egész élet csupa kegyetlenség, értelmetlenség és
                        embertelenség. Törvény? Ki hozza ezeket a törvényeket? Ostoba és kegyetlen
                        emberek. Zsarnokok, aki rabszolgákká teszik alattvalóikat. Nem csoda, ha
                        sokan utálják és gyűlölik a törvényt. De ha olyan törvényt hoznának, hogy
                        Mária megtalálná a boldogságát, akkor rendben volna a dolog.</p>
					<p>A teremben halkan szólt a zene. Chopin-valcert játszott a zenekar. A terem
                        közepén megjelent Turolla, az Operaház szólótáncosa és Campanini Bella, az
                        első ballerina. Csak ők táncoltak, a vendégek csak nézték a két
                        fenomént.</p>
					<p>Mária most a házigazdával, Miklós báróval beszélgetett.</p>
					<p>A báró arca állandóan vonaglott, mintha valami belső szenvedés, titkolt
                        nyugtalanság, félelemérzet vagy kétségbeesés rángatná elnyűtt idegeit.</p>
					<p>Mária fázósan didergett. Ő is izgatott volt.</p>
					<p>- Mária, maga kissé ideges - suttogott Miklós.</p>
					<p>- Egy cseppet sem - felelte az asszony. - Csak idegennek érzem magam. Csupa
                        férfi, alig egy-két asszony. Ez feltünő.</p>
					<p>Miklós arca megrándult és magyarázni kezdte:</p>
					<p>- Mert ez tulajdonképpen politikai összejövetel.</p>
					<p>- De én nem vagyok politikus.</p>
					<p>- Háziasszony.</p>
					<p>- Úgy? Ellenforradalmi háziasszony?</p>
					<p>- Igen. Most csak ilyenformán lehet konspirálni a köztársaság ellen. Ha itt
                        csak férfiak volnának, a kommunisták nyomban felrobbantanák az egész
                        társaságot. De bálozni szabad.</p>
					<p>Mária szánakozva nézte Miklós dúlt, sápadt, szenvedő arcát. Talán arra
                        gondolt, hogy mindez csak ürügy, csak alkalom, hogy Miklós őt ünnepelhesse
                        és ünnepeltethesse; odacsődítette köréje az Operaház habitüéit, az
                        igazgatót, a karmestereket, néhány léha mágnást, kártyapartnereit és már
                        teljes lelkéből meg is bánta, hogy ezt cselekedte. Mária, úgylátszik,
                        megszánta és segítségére sietett.</p>
					<p>- Igen, ebben igaza van, Miklós. Jól tette. Mindenesetre üdvös, ha az
                        ellenforradalmi érzésű emberek fenntartják egymás között a társadalmi
                        érintkezést.</p>
					<p>Az arcukon látszott, hogy mind a ketten hazudnak. Miklós báró nem bírta
                        tovább és a terem másik végére vonszolta magát.</p>
					<p>Péterke féltékenyen leste Miklós bárót és Máriát. Mária mindenkihez jó és
                        szeretetreméltó, csak egyedül őt nem veszi észre. Hiába ült a brassói
                        fellegvárban, hiába, hiába, úgylátszik, ő mégis csak felesleges ember. A
                        terem egyik sarkában ott állt Miklós, az orosz herceg, Wein-Thőri, Baloghy
                        gróf és Ákos, a sánta Adonis között. Mária unja a kavargó, tarka-barka,
                        nyüzsgő társaságot, a tekintete messze révedez, átnéz az emberek fején,
                        mintha mindegyik üvegből volna, át a csillárokon, a villamoskörték
                        fényességén, a rózsaszínben vibráló illatos és dohányfüstös levegőn, át a
                        vörös brokáttal behúzott falakon s arca vakítóan fehér, a haja barna,
                        szemöldöke fekete, a szája vörös. - Péter e pillanatban rájött arra, hogy ez
                        nem is élő és érző és gondolkodó asszony, csak vakító vállaknak, gyönyörű,
                        kerek kebleknek, párnás csípőknek, hosszú, ruganyos comboknak, karcsú, ívelt
                        lábszáraknak selyemben és csipkében és hermelinprémben is tökéletesen
                        meztelenül kiállított szobra s a férfiak mind, nini, még Ákos is odamegy és
                        ő is mohón, szégyenkezés nélkül, buján és sóvárogva nézi ezt a mezítelen
                        szobrot.</p>
					<p>Péter felháborodva és gúnyosan nézte ezt az erkölcstelen képet. Hát az egész
                        világon minden férfi azon erőlködik, hogy Máriával észrevétesse magát, még a
                        hadügyminiszter is, aki most éppen kezet csókol néki és hajlong és kipirult,
                        izzadt arcán sóvár mosollyal bókol, ahelyett, hogy megvédené a magyar
                        határokat? No, hát ha így áll a dolog, akkor most ő felrobbantja ezt az
                        egész nyomorult társaságot. Odamegy a miniszter elé és elmondja neki, amit,
                        a fejében oly keményen megfogalmazott. Hadügyminiszter Úr!...</p>
					<p>De nem tudott megmozdulni, a lába mintha gyökeret vert volna, ott állt és
                        állt és Máriát bámulta. Aztán eszébe jutott Kálmán, aki, akárcsak ő, szintén
                        felesleges ember. Kálmán talán zavart elmével, futóbolond gyanánt csavarog
                        most galiciai falvakban, jámbor rutén parasztok adnak neki valami moslékot,
                        hogy meg ne haljon éhen, fizetség gyanánt, mert jól megröhögteti őket a
                        bolondságaival. Vagy talán meg is halt már. Valahol a harcokon éhenveszett,
                        vagy megették a medvék. Nem lehetetlen. És a felesége itt ragyog és az
                        emberek felfalják a tekintetükkel. Mi ez, hát nem bordélyház ez, akármilyen
                        szép címeket találnak is ki a tulajdonosok és fölvezetők és ügynökök és
                        leánykereskedők? Bordélyház ez bizony, éppen olyan, mint amilyenben ez a
                        kommunistalány volt, a Visegrádi uccában.</p>
					<p>Péterke látta, hogy Mária egyedül maradt Szaltikov herceggel.</p>
					<p>A herceg üveges, nedves, tétova tekintettel bámulta őt. Ez a gazdag orosz
                        emigráns, aki német rokonsága révén idejekorán kimenekült a bolsevisták
                        karmai közül, az összeomlás óta Budapesten várja az orosz ellenforradalmat.
                        Az ő jelenléte is felbőszítette Pétert s valahányszor ráesett a tekintete,
                        mindig megrázta a megbotránkozás.</p>
					<p>A Péterffyek közül még mindig csak Ákos, a sánta frontharcos volt itt, a
                        Gáthy és Társa cég aligazgatója. Szótlanul ült egy sarokban és rezignáltan
                        nézte a mulatozókat.</p>
					<p>Egyszerre eszébe jutottak a kommunisták, akik a Visegrádi uccában Magda
                        nyomortanyáján a krisztusszakállú, szép, szőke prófétát hallgatták. Vajjon
                        mi lehet velük? Lehet, hogy holnap már ők lesznek az urak és az a kis
                        hegyesorrú, kopasz, aki a sebes lábát vakargatta, holnap már a királyi
                        palotából osztogatja parancsait. Most olyan időket élünk, amikor minden
                        csoda beteljesedhetik. De az is lehetséges, hogy holnap azok már
                        valamennyien lógni fognak. A fiatal Rosenthal is és Magda is, a magzatával
                        együtt, aki már bizonyára megmozdult és rugdalódzik. Minden lehetséges. Vagy
                        mi vagyunk feleslegesek, vagy ők. A felesleges emberek pedig - mondta
                        Barnabás bácsi - pusztuljanak el. De kik a feleslegesek? Nem tudom -
                        gondolta Péter - de félek, hogy én egész bizonyosan felesleges vagyok. Sto
                        gyelaty? - jutott hirtelen eszébe ez a két orosz szó és nekivágott, hogy
                        megkeresse a hadügyminisztert.</p>
					<p>A zene valami szilaj, érzéki, egzótikus allegróba csapott. A zongora mély
                        hangjai vitték a dallamot, a hegedűk úgy csiripeltek, mint apró énekes
                        madarak, a cselló sóhajtott, suttogott, búgott, Campanini kisasszony ott
                        imbolygott a terem közepén és féligmeztelen testét vérforraló
                        szemérmetlenséggel mutogatta. A vendégek sok pezsgőt ittak, a levegőben
                        nehéz parfüm- és virágillat úszott, néhány hölgynek túlságosan rövid volt a
                        szoknyája, a vállak, karok, mellek gyöngyházfényes fehérben ragyogtak, halk
                        suttogás, koccintás, selymek suhogása, édes zene, hőség... Ákos is fel-alá
                        ténfergett a káprázatos teremben és géplába nagyokat zökkent a síma és
                        kemény parketton. Egyszerre valaki a hátára ütött.</p>
					<p>- Gyere csak egy percre.</p>
					<p>Lajos bácsi volt, vörösen, zihálva, fekete bajuszosan, mint egy középkori
                        rablólovag várúr.</p>
					<p>- No, hogy állunk a szervezkedéssel?</p>
					<p>Ákos fáradtan legyintett, vállát vonogatta és géplába haragosan zörgött.
                        Lajos sértődötten és leckéztető hangon szólt rá.</p>
					<p>- Micsoda gesztus ez? Ez a fiatalság? Szégyeld magadat! Olyan vagy, mint az
                        öreg Gyula: lusta, sopánkodó, kétségbeesett, vén pecsovics. Vagy talán neked
                        is az fáj, hogy végre-valahára megszabadultunk Ausztriától és a
                        kamarillától? Mi? Hogy most egy kis rendetlenség van? Mi? Hát azt hitted,
                        hogy háború után majd egy-kettőre paradicsomi állapotok lesznek? Öcsém, a
                        forradalom mindenütt bajjal jár. De ez csak átmenet. A fő az, hogy
                        visszakaptuk függetlenségünket, amelyet a mohácsi csatában vesztettünk el.
                        Mi? Te nem örülsz ennek?</p>
					<p>- De az ország kétharmada...</p>
					<p>- Gyerekes beszéd. Jövő ilyenkor Erdélyben vagyunk. A csehek maguktól
                        kitakarodnak, a többit kiverem egy század frontharcossal.</p>
					<p>- De itt tolvajok és hülyék uralkodnak.</p>
					<p>- Átmenet, átmenet. Minden felfordulásban először a csirkefogók jutnak
                        felszínre.</p>
					<p>- A szombathelyi püspököt letartóztatták.</p>
					<p>- Majd diadalmenetben hozzuk vissza!</p>
					<p>- A kommunisták nyiltan agitálnak.</p>
					<p>- Börtönbe velük!</p>
					<p>- De ehelyett földosztást csinálnak. A hadsereg is kommunista. A Visegrádi
                        uccában orosz pénzzel fizetik az agitátorokat. Lehet, hogy holnap már övék a
                        hatalom és sorban akasztanak bennünket.</p>
					<p>- Átmenet, átmenet. A fő az, hogy szabadok vagyunk.</p>
					<p>- De a polgárok maguk őrzik éjjel a házukat. A népköztársaság hadserege
                        csirkefogó banda. A börtönökből kiszabadítják a gonosztevőket. A vidéki
                        kastélyokat felgyujtják és kirabolják. Hát ez a szabadság? Lehet, hogy
                        holnap lógni fogunk.</p>
					<p>Lajos kicsinylőleg vonogatta a vállát.</p>
					<p>- És a francia forradalom? Hát ott mi történt? Mi? Az volt aztán a tánc.
                        Bocsánatot kérek, én inkább azt hiszem, hogy mi akasztjuk fel a
                        gazembereket.</p>
					<p>E pillanatban pincér állt meg Ákos előtt, meghajolt és névjegyet nyujtott át
                        neki. Ákos izgatottan sietett ki a pezsgő- és virágszagú teremből, ahol
                        ezalatt kicsapott a duhaj kedv, az alkoholmámor és a fesztelenség lángja.
                        Campanini kisasszony bemutatta az igazi kánkánt és a férfiak tapsolva verték
                        a taktust az egzotikus, érzéki zenéhez.</p>
					<p>A pezsgő patakokban folyt és a ballerina ledobta magáról estélyi ruháját,
                        aranycipőjét és selyemharisnyáját és habkönnyű, fehér selyemingben
                        klasszikus táncokat mutatott be Isadora Duncan stílusában. Pár perc mulva a
                        házigazda is visszatért, egy sarokban leroskadt a pálmák alá és mereven maga
                        elé bámulva, mozdulatlanul ült, mint egy márványarcú bálvány. A herceg
                        kártyapartnereket keresett, a pincérek zöld posztóval bevont asztalt
                        cipeltek a büfé mögé, egy rejtett ajtón át, valami kis pirostapétás,
                        sárgalámpás különszobába. Néhány katona halálsápadt arccal járt-kelt föl és
                        alá, mintha lábuk alatt égne a padló... Csak kétféle ember volt már a
                        teremben: a fele részeg volt és eszeveszetten tombolt a meztelenlábú
                        táncosnő körül, a másik, a társaság józanabbik fele, úgy ténfergett a
                        duhajkodók között, mint a siralomházban, az utolsó szörnyű éjszakán.</p>
					<p>- Ez a félelem s az életuntság orgiája - jegyezte meg egy hosszú, vékony,
                        idősebb úr, akinek oly rossz frakkja volt, hogy nem lehetett más, mint
                        civilbe öltözött altábornagy.</p>
					<p>Péter észrevette, hogy a terem ajtajában újra megjelent Péterffy Ákos, akit
                        előbb egy névjeggyel a folyosóra hívtak. Miklóst kereste. Alig tudott
                        ráakadni a pálmák alatt, az összetolt karszékek barrikádja mögött. Péter a
                        nyomában.</p>
					<p>- Miklós bátyám, az Istenért, küldd el barátainkat. Igen, most, még ebben a
                        percben.</p>
					<p>- Mi történt?</p>
					<p>- Kitört a kommunizmus. Ég a csepeli gyár. A kormány átadta a hatalmat a
                        gyűjtőfogház csőcselékének. Holnap kikiáltják a tanácsköztársaságot.</p>
					<p>Péter elkiáltotta magát: Hadügyminiszter úr!</p>
					<p>Miklós unottan nézett rá.</p>
					<p>- Elment az eszed?</p>
					<p>Péter elszégyelte magát és kifutott a teremből.</p>
					<p>Ákos lihegve hadarta, hogy ezt a legbiztosabb forrásból tudja és mindenki jól
                        teszi, aki ebből a szerencsétlen országból elmenekül.</p>
					<p>Miklós a vállát vonogatta.</p>
					<p>- Különben jobb is így. Ez még talán segít. De az is lehet, hogy beledöglünk.
                        Éppen eljött az ideje - jegyezte meg jéghideg közönnyel. Ez is megoldás...
                        talán nem is a legrosszabb - tette hozzá és fanyarul mosolygott.</p>
					<p>- De itt nem maradhat tovább a társaság - ismételte Ákos.</p>
					<p>Miklós unottan biggyesztette le vértelen, petyhüdt alsó ajkát.</p>
					<p>- Mit gondolsz, felrobbantanak bennünket?</p>
					<p>- Minden lehetséges.</p>
					<p>- Nos, nem volna kár értünk - felelte most már egészen vidáman Miklós.</p>
					<p>*</p>
					<p>Negyedóra mulva a sárgaterem üres volt. Péterke volt csak ott, aki üveges
                        szemmel bámulta, hogy Campanini kisasszony egyik cipője ott maradt a büffé
                        márványlapján. Ő nem félt a kommunistáktól. Ő jól ismerte Magdát, Rosenthal
                        doktort, a leánykereskedőt, aki Moszkvában dandárparancsnok volt, a
                        sebeslábú, hegyesorrú ragyást, a krisztusarcú, szőkeszakállú prófétát,
                        aki...</p>
					<p>- Szentséges Isten!... jaj!... ó, én hülye barom!... - ordított fel ebben a
                        pillanatban és a fejéhez kapott, ő az, ő az, semmi kétség, bamba kölyök
                        vagyok, ó jaj, ő az, Kálmán... krisztusarcú, szőke Dosztojevszkij,
                        nyavalyatörős, hagyjátok aludni, nem bírja a bort, ő az, ő az és holnap
                        talán már eléjetoppan Máriának... ő az, ő az...</p>
					<p>Maga is eszelősen futott ki a teremből, amelyben most már csak egyedül
                        Campanini kisasszony aranycipője maradt ott az ellenforradalomból.</p>
				</div>
			</div>
			<div type="group">
				<head>NYOLCADIK RÉSZ</head>
				<div type="chapter">
					<head>I.</head>
					<p>Klema sokszor dicsekedett, hogy nappal vagy éjjel, otthon, vagy máshol,
                        utazásközben, szállodában vagy vonaton és hajón, bármikor, ha leteszi a
                        fejét, lehúnyja a szemét és aludni akar, akkor öt perc mulva alszik. Az az
                        ember, aki mindenben és egész lélekkel teljesíti a kötelességét és sohasem
                        gondol a jogaira, nem ismeri az álmatlanságot; a dolgos és erényes ember
                        alszik, legjobb párna a tiszta lelkiismeret, és aki sohasem unatkozik, az
                        sohasem álmos, de mindig tud aludni, mert az unalom az ördög, a munka az
                        angyalok párnája, - így tanította őt, még lovagló, verekedő, agarászó fiú
                        korában az apja, s így mondogatta ő is Máriának, amikor az panaszkodott,
                        hogy az intézetben korán kell felkelni. Klema sohasem álmodozott az ébrenlét
                        óráiban és alvás közben sohasem álmodott. És Klema mostanában hetek óta nem
                        tud aludni.</p>
					<p>Maga csodálkozott a legkevésbbé az álmatlanságán, sőt összes családi
                        közmondásainak igazolását látta abban, hogy éjszakánként nem jön álom a
                        szemére. Mária dolgai körül nem volt tiszta a lelkiismerete, - egész nap
                        Mária sorsa felett töprengett, nem ízlett a munka és nem tudta, mi a
                        kötelessége. Szüntelen azzal vádolta magát, hogy három dologban vétkezett
                        egyetlen és legdrágább kincse, a leánya ellen. Vétkezett, amikor megengedte
                        a házasságát, vétkezett, amikor tűrte a Bertóthyakkal való barátkozást és
                        vétkezett, amikor Miklós bárót behozta a Péterffy-penzióba. Ezért most
                        bűnhödnie kell.</p>
					<p>Ezt gondolta végig azon az éjszakán is, amelyen Miklós báró ellenforradalmi
                        bált adott a Morgan-szállóban. Éjfél után két óráig tépelődött, izgatott
                        elképzelések között az ágyban; még hallotta, amikor a vén, zengőhangú
                        falióra félhármat ütött, aztán kissé elszenderedett a kimerültségtől.
                        Kábult, de éber álomban hánykolódott két és félóra hosszáig, de félhatkor
                        már tűrhetetlennek érezte az ágyat. Vajjon Mária itthon van-e már? - ez a
                        kínzó kérdés addig és oly erővel gyötörte, hogy felkelt és odalopózott Mária
                        szobája elé. Hallgatózott. Semmi nesz. Benyitott a szobába. Az ágy még
                        érintetlen és üres. Halálos csend az egész házban. Mária még mindig künn van
                        az útálatos, nyugtalan, piszkos forradalmi éjszakában. Visszahúzódott és
                        megpróbálta, hogy újra lefeküdjék és aludjék. Miért is aggódik olyan
                        gyermekesen Máriáért, amikor vele van Lajos és Ákos, két erős és igazi
                        Péterffy, akik imádják Máriát? Mária máskor is elmaradt éjjelre s ez az
                        éjszaka semmiben sem különbözik más éjszakától. Mindegy. Aludni nem lehet,
                        nem lehet és nem lehet, mert nem tud megnyugodni, hiába vígasztalja magát
                        a Péterffyekkel. A Péterffyeket is megmérgezte a forradalom és közöttük ott
                        van Miklós is és noha Miklós is Péterffy, ő írtózik tőle, mert nem tudja,
                        hogy vele szemben mi volna a kötelessége.</p>
					<p>Megint felkelt, kinyitotta az ablakot és kinézett a Múzeum-kertbe. Hat óra
                        van, már pirkad, március huszonegyedike van, a tavasz első hajnala, de a fák
                        még kopárak, a levegő még hideg, a nagy fák még nem mernek rügyezni. Észak
                        felől súlyos, lomha felhők szürkén tornyosulnak, kelet felől valami
                        furcsa, sápadt, sárgás fény tolakodik az égre, a kert csendes és néptelen, a
                        szobrok és sírok és oszlopok némán meredeznek, a Múzeum-épület sárgás, lapos
                        kockája most óriásinak és félelmetesnek látszik, de egyébként ez az éjszaka
                        mindenben hasonlatos a többi éjszakához... Hát akkor mégis, miért olyan
                        izgatott az ember?</p>
					<p>Nem lehet, nem lehet aludni, ez az egész. Pedig nyilván mindenki alszik a
                        Péterffy-házban. A Péterffyek is, az új lakók is, akiket az új házigazda a
                        második és harmadik emeletre betelepített. Talán azért nem lehet aludni,
                        mert új házigazdája és új lakói vannak a Péterffy-háznak?</p>
					<p>Az öreg faliórának olyan a hangja, mint távolról idehallatszó falusi harangé.
                        És hatot üt, majd egyet, ami félhetet jelent. Meg kell nézni, hogy itthon
                        van-e már?</p>
					<p>Bement Mária hálószobájába és leült az ágy szélére. Megvárja, míg hazajön.
                        Mingyárt itthon kell lennie, érthetetlen, hogy tovább tartson a bál. Vagy
                        elmentek talán Bertóthyékhoz? Nem valószínű, legalább is szörnyű
                        szemérmetlen és ízléstelen volna. Miklós gyűlöli a Bertóthyakat, de ebben
                        sincs köszönet és öröm, mert a gyűlölet forrása féltékenység, gondolni sem
                        jó rá.</p>
					<p>Ott ült az ágy szélén és minden percet külön-külön megszámlált és külön élt
                        át vonagló, kínos várakozásban. Ötvenkétéves volt, mindig elítélte azokat a
                        tehetetlen, tanácstalan, rémült és gyáva embereket, akik elvesztik lelküket
                        a maguk vergődésében és most saját magán is észrevette ezt. Nem lehet
                        elítélni őket, csak sajnálni, hiába, ez az igazság. Semmin sem szabad
                        csodálkozni, mindent meg lehet érteni, senkit nem fog ezentúl elítélni. De
                        Mária még mindig nincs itthon.</p>
					<p>Reggel nyolc óráig nem mozdult Mária üres ágya mellől. Akkor már közel volt a
                        kétségbeeséshez. Hallotta, hogy a Péterffy-házban járnak-kelnek,
                        takarítanak, a cselédek halkan beszélgetnek, a nyitott ablakon keresztül
                        behallatszik az ucca egyhangú, unalmas lármája, az öreg Péterffyek is
                        bizonyára már ébren vannak, Ágnes már elment a templomba, Évike már a
                        klinikán van, minden úgy megy, mint más reggelen, ez a reggel is éppen
                        olyan, mint a többi, de ő mégis úgy érzi, hogy ma valami nagy katasztrófa
                        történt. Nyolc óra és Mária, aki Miklós báróval estélyre ment, még most
                        sincs itthon.</p>
					<p>Hol lehet? Még mindig a Morgan-szállóban? Ej, hiszen Lajos és Ákos is ott
                        volt. De Ákos már a Rosenthal bankjában van, biztos, hogy már bement az
                        irodába. Ákos derék és komoly férfiú, bár ő volna Mária férje a
                        szerencsétlen Kálmán helyett! Vele most nem tud beszélni, de lám, Lajos is
                        ott volt, korán jött haza és már talpon van... Lajostól kellene
                        kérdezősködni.</p>
					<p>De nem mert. Visszatartotta a gőg és szemérem. Mit gondolnának Mária felől,
                        ha megtudnák, hogy még nincs itthon? Kisurrant Mária szobájából és sikerült
                        a saját hálószobájába szöknie, anélkül, hogy észrevették volna. Az is most
                        történt meg vele először, hogy a saját házában bujkálnia kellett. Az embert
                        a forradalom egészen lealjasítja.</p>
					<p>Kilenc óra felé úgy tett, mintha most ébredt volna fel és becsöngette a
                        szobaleányt. A szobaleány gyanútlanul és közömbös arccal hozta a reggelit.
                        Ép úgy, mint máskor.</p>
					<p>- Mária nagyságos asszony felkelt már? - kérdezte szívdobogva, mert remélte,
                        hogy ezalatt a pár perc alatt megérkezett.</p>
					<p>- Még nem tetszett a nagyságos asszonynak csengetni - felelt a szobalány
                        közömbösen, mint aki megszokta, hogy Mária néha csak dél felé ad életjelt
                        magáról.</p>
					<p>Klema kinyitotta az ablakot, körülnézett, semmi változás, ez a reggel
                        mindenben hasonló volt a többihez, az ablak alatt néhány ember sietett, vagy
                        ácsorgott, vagy csomagot cipelt, néha egy-egy kocsi, szekér, vagy egy
                        biciklista tűnt fel, ócska egylovas, fáradt csattogása a patkóknak, zörgés,
                        kiáltás, messziről hangzó zűrzavaros zaj, a város lélegzése, éppen úgy, mint
                        máskor. De Mária nincs itthon, pedig máskor ilyenkor mindig itthon volt. Ez
                        a reggel tehát távolról sem hasonlít semmiféle más reggelhez, neki
                        huszonnégy év óta ilyen reggele még nem volt.</p>
					<p>Elhatározta, hogy mégis telefonál Gáthy és Társa bankházába Ákosnak és
                        megkérdezi tőle, hogy meddig tartott a bál. Azt fogja hazudni, hogy Mária
                        még alszik... igen, nem lehet egyebet tenni, mint hazudni, pedig ezt nem
                        tette ötvenkét év óta egyetlen egyszer sem és megvetné magát, ha valaha is
                        megtette volna. A telefónhoz nyúlt és kérte a számot. A telefón süket volt,
                        a központ nem jelentkezett. Mi ez? Elromlott a telefón? Klema majdnem
                        elmosolyodott, mikor a saját hangját meghallotta, a saját hangján azt a
                        szót, amelyet Gyula szokott használni dühe, megvetése és útálata
                        kifejezésére: népköztársaság. De ezzel nem segített magán. Ismét becsöngette
                        a szobalányt.</p>
					<p>- Nézd meg lányom, ébren van-e már a Lajos nagyságos úr?</p>
					<p>Hiszen Lajosnak is lehet hazudni, hogy Mária még alszik.</p>
					<p>A szobalány közömbösen jelentette, hogy Lajos nagyságos úr már elment, de a
                        Sándor méltóságos úr azt izeni, hogy tessék parancsolni vele. Klema azt
                        mondta, köszönöm, nem akarom fárasztani, pedig majdnem a szíve szakadt meg,
                        hogy valakitől tanácsot kérjen. Mária még most sincs itthon, - ez őrjítő, ez
                        elviselhetetlen, itt valami katasztrófa történt, de nem tudta, rettenetesen
                        félt, hogy nem lesz-e abból nagyobb katasztrófa, ha ezt megmondja a
                        Péterffyeknek.</p>
					<p>Megint becsengette a szobalányt.</p>
					<p>- Eredj, nézd meg, felkelt-e már Miklós báró ő méltósága?</p>
					<p>Miklós báró nem volt otthon s a szobalány jelentette, hogy Gerhardt, a
                        komornyik, már kereste a bárót, de a Morgan-szállodában azt mondták, hogy az
                        estélynek éjfél után három órakor vége szakadt és az uraságok mind
                        elszéledtek. A szobalány ezt is tisztelettel és közömbösen mondta, de Klema
                        úgy érezte, hogy valami nagy szerencsétlenség szakadt a Péterffy-házra. Most
                        már bizonyos volt, hogy rettenetes katasztrófa történt. A vén falióra,
                        amelynek olyan volt a hangja, mint valami falusi harangé, tíz órát
                        ütött.</p>
					<p>Ebben a pillanatban halkan kopogtattak az ajtón, bejött a szobaleány és
                        levelet hozott. Mária levele volt.</p>
					<p>A levélből megtudta, hogy az éjjel kiütött a proletárdiktatúra, de megtudta
                        azt is, hogy Mária Miklóssal együtt kiszökött Bécsbe. És ez fontosabb és
                        nagyobb dolog volt minden diktatúránál. Mária Komáromból küldte a levelet
                        Rosenthal egyik fiával, aki a Gáthy és Társa bankház dolgában Bécsben járt
                        és most hazafelé igyekszik, hogy, ha lehet, új szállítmányt vigyen
                        Budapestről Bécsbe a bank és Lucic báró értékeiből. Látszott, hogy Mária
                        maga is az őrület határán írta a levelet, alig lehetett a kusza sorokat
                        kibetűzni. Klema a többire nem is volt kíváncsi. Nem vígasztalta az, hogy
                        Mária a határról vissza fogja küldeni a kocsit és kéri, hogy azon ő és a
                        nagymama is szökjenek utána. Semmi sem érdekelte más, mint hogy Mária el
                        tudta őt hagyni. Kivel, hogyan, miért? - mindegy. Proletárdiktatúra? Mi az?
                        Rémuralom? Ostobaság. Rémség és szörnyűség és szerencsétlenség csak egyetlen
                        egy van. Az, ami Máriával történt. Elhatározta, hogy addig senkinek sem szól
                        semmit Máriáról, míg az autó vissza nem jön a határról. Akkor majd kitalál
                        valamit, megnyugtatja a Péterffyeket, beül az autóba és Mária után rohan. És
                        visszahozza. Rémuralom, proletárdiktatúra? Együgyüség, ostoba dolog. A
                        leányának mellette a helye és neki a Péterffyek között és a Péterffyeknek a
                        Péterffy-házban. Most már tudta, hogy mi a kötelessége.</p>
				</div>
				<div type="chapter">
					<head>II.</head>
					<p>Este, a vacsoránál már az egész család tudott mindent, de senki sem ijedt meg
                        a diktatúrától. Az első hírt István, a kiszolgált vén hajdú hozta, Krisztina
                        néni komornyikja, aki éjszakánkint feltűzött szuronnyal őrizte a
                        Péterffy-házat s reggel jelentette, hogy kitört a kommunizmus és este nyolc
                        óra után be kell csukni a kapukat, az ablakokat pedig nem szabad
                        kivilágítani. Sándor bácsi csak gúnyosan nevetett és nem mondott egyebet,
                        mint hogy, most lám, legalább kisült, micsoda gyáva vénasszonyokból állott a
                        kormány, amely magát forradalminak és radikálisnak neveztette, Lajos pedig
                        annyit, hogy aki az ellenséget nem tudja kiverni az ország területéről, az
                        menjen a pokolba. Gyula bácsi nem szólt semmit. Egyetlen szót sem. Csak
                        megvetőleg legyintett, ami nyilván azt jelentette, hogy nem lehetnek
                        úriemberek, akik félnek a nyitott ablakoktól.</p>
					<p>Ennyi volt az egész.</p>
					<p>A vacsoránál Ákos is megjelent és nagy szóbőséggel, szinte vidáman magyarázta
                        a történteket.</p>
					<p>- Hát mi történt tulajdonképpen? Semmi, s ha azt mondom, hogy semmi, azt
                        hiszem, valamennyiötök véleményével találkozom. Majdnem azt merném mondani,
                        hogy mindennek így kellett történnie. Ha a robogó vonaton hirtelen meghal a
                        mozdonyvezető, gépész és fűtő, ha az utasok között senki sem ért a lokomotiv
                        kezeléséhez, s ha a száguldó gép szemmelláthatólag neki fog rohanni az
                        állomáson veszteglő kocsiknak, vagy a híd, amelyen majd keresztül fut,
                        romokban hever, - akkor nincs más hátra, minthogy az ember a robogó vonatról
                        leugrik. Majdnem bizonyos ugyan, hogy a nyakát töri, de megtörténhetik,
                        hogy csak a bokáját ficamítja ki, érdemes a dolgot megkockáztatni. Hetek
                        óta olyan nagy az idegfeszültség, a levegő olyan fullasztó, hogy valaminek
                        robbannia kellett. Ha két ember összejött, nyomban megfertőzték egymást és
                        öt perc alatt mind a ketten negyvenfokos lázban delirizáltak.
                        Elviselhetetlen aggodalmak, félelmek és rémhírek gyötörték a várost. Senki
                        sem félt semmitől, csak a bizonytalanságtól. Bolsevizmus? Hadd jöjjön!
                        Nagyobb és véresebb ostobaság nem jöhet annál, mint ami öt év óta
                        szakadatlanul emészti az ember testét és lelkét. Szocializálás, terror,
                        katonatanács, rémuralom jön? Jobb, mint ez a tehetetlenség, amelyben
                        szabadon gyujtogatnak, rabolnak és fenyegetőznek. Vöröshadsereg? Hála
                        Isten. Minden hadsereg jobb, mint ez a védtelenség és anarchia. Legalább
                        rend lesz és valakit oda lehet állítani a demarkációs vonalra, az ellenség
                        elé. Vagy tömegmészárlás, vértörvényszék, börtön, vagyonelkobzás, rémuralom
                        lesz? Minél szörnyűségesebb rémhírek keringtek a bolsevista diktatúráról,
                        sokan annál jobban áhították azt. A legtöbb ember szinte szomjúhozza a
                        katasztrófát, vagy legalább is, hogy egycsapásra és halálos erővel sújtson
                        le, ha már elkerülhetetlen. Most kezdtünk felocsudni háborús részegségünkből
                        és elszörnyedtünk azon, hogy mit jelent az: elveszteni a háborút. Eddig azt
                        hittük, hogy csak az állam vagy a hadsereg vesztette el; most látjuk, hogy
                        külön-külön valamennyien, ifjú, öreg, férfi, asszony, gyerek, mindenki
                        elvesztette s most a forradalmi zűrzavarban lassankint mindenki elhitette a
                        másikkal, hogy így nem lehet élni. Elhitette, mert maga is elhitte. És ezzel
                        kiszivárgott a lelkekből minden életakarat is; a népköztársaság miniszterei
                        kereket oldottak, megszöktek a bársonyszékekből és sem a grófok, sem a
                        parasztok, sem a szociáldemokraták, sem a nyárspolgárok nem mertek a
                        helyükre ülni; mindenki számára szabad volt az út a hatalom felé; ki
                        csodálkozik azon, hogy akadt néhány hajléktalan, vérig sértett, éhes,
                        rongyos invalidus, aki beletelepedett a törvényhozók, miniszterek,
                        földesurak és vezérigazgatók üresen hagyott zsöllyéibe? Ha a börtönök kapui
                        maguktól megnyilnak, ki várhatná a raboktól azt a szent vagy bárgyú
                        önmegtagadást, hogy ki ne tóduljanak a napsugaras szabad mezőkre?</p>
					<p>Lajos ijedten közbeszólt.</p>
					<p>- Ákos, te bolsevista vagy!</p>
					<p>Harsány kacagás felelt erre a megjegyzésre.</p>
					<p>- Nem arról van szó. Csak azt akarom mindezzel mondani s azt hiszem,
                        valamennyien igazat adtok nekem, hogy a polgári rend, a kormányok, a
                        diplomaták, a katonák a háborúval és a népköztársasággal teljesen
                        levizsgáztak. Nincs is joguk egyelőre, hogy kiköveteljék maguknak a
                        kormányzathoz való jogot. El kellett takarodniuk. De az állam nem maradhat
                        kormányzat nélkül. Ha a hordó szájába dugott csőből kiszívjuk a levegőt,
                        ott nem lesz légüres tér, hanem a levegő helyébe betódul a bor.
                        Elkerülhetetlen, sőt szükséges, hogy valaki átvegye a gazdátlan mozdony
                        kezelését; a vonat szédítő sebességgel rohant, az utasok nagyrésze kiugrált,
                        néhány vakmerő fickó azonban a kocsik tetején átszaladt a gépre és
                        megmarkolta a féket. És azt sem csodálhatja senki, hogy a szociáldemokraták
                        jobban bíznak azokban, akik a mozdonyon ülnek, mint akik félholtan fekszenek
                        a sínek mellett.</p>
					<p>Lajos vérvörösre gyúlt arccal hallgatta Ákost és nem volt tisztában azzal,
                        hogy propagandabeszéd-e ez, vagy keserű gúnyolódás?</p>
					<p>- Ez az eredménye a négyszázéves Habsburg-uralomnak - dörmögte, hogy mégis
                        valamivel fedezze magát.</p>
					<p>Gyula bácsi azonban nem győzte türelemmel. Felállt és útközben visszaszólt a
                        Péterffyeknek:</p>
					<p>- Torkig vagyok azzal, hogy minduntalan új és új dolgokkal kellemetlenkednek.
                        Háború, forradalom, népköztársaság, bolsevizmus... ki az ördögnek jut eszébe
                        ez a sok új ostobaság? Az embert még meghalni sem engedik békességben.</p>
					<p>Senki sem ijedt meg a bolsevizmustól, de az egész Péterffy-házon
                        kétségbeesett és dühös rémület lett úrrá, hogy Miklós báró a
                        Morgan-szállodában rendezett estély után kiszökött az országból és Máriát is
                        magával vitte.</p>
					<p>Mindenki érezte, hogy Mária tulajdonképpen az ura elől szökik. Kálmán - ha
                        nem halt meg bolyongásai közben - minden pillanatban betoppanhat. És akkor
                        hogy adnak neki számot Máriáról?</p>
					<p>- Nem tudom megérteni, nem tudom megérteni - mondogatta magában Klema
                        kétségbeesetten s úgy érezte, hogy nem volt érdemes megszülni a lányát.
                        Mária, Mária, nem hittem volna felőled, hogy ilyen kevéssé szeresd az
                        anyádat! - tört ki belőle a sértett anyai gőg, amely gyermekeitől
                        elsősorban azért követeli meg a jóságot, szépséget, tehetséget és
                        rendkívüliséget, hogy azzal örömet szerezzen neki, aki a világra hozta.</p>
					<p>Másnap utána akart menni a lányának, hogy hazahozza. De a sorompók már le
                        voltak eresztve a határokon és a tanácsköztársaság nem adott útlevelet a
                        Péterffyeknek. Harmadnap azonban újra levelet kapott Máriától. Hogy ő maga
                        sem tudja, mi történt vele. Akaratán kívül, de ellenkezése nélkül vitte
                        magával Miklós s most a Grand Hotel szobájában kétségbeesetten tünődik, hogy
                        mi módon tehetné jóvá azt a bűnt, amelyet az édesanyja és a Péterffyek ellen
                        elkövetett? De nem teheti jóvá, vissza nem jöhet, útlevele nincs,
                        visszautazási engedélyt nem kap, várnia kell, míg a bolsevista kaland véget
                        ér, itt az emigránsok azt mondják, hogy csak napok kérdése az egész.</p>
					<p>Klema látszólag belenyugodott a dologba és a Péterffyek előtt hangsúlyozta,
                        hogy Miklós báró lovagias védelme alatt Mária jó helyen van. Megvígasztalta
                        a Péterffyeket, pedig titokban kétségbeesett. Ő tudta egyedül, hogy Mária
                        nincs jó helyen ott, a maga kusza lelkével, életúntságával és
                        boldogtalanságával Miklós báró társaságában. Klema már régóta figyeli a
                        bárót és Máriát. Mária képzeletét izgatja a kicsapongásokban, tékozlásban és
                        életúntságban megroskadt, koravén, előkelő és elegáns rokon éhes sóvárgása,
                        amit ő szerelemnek gondol. Miklós valóságos igézet alatt tartja, pedig Mária
                        alapjában irtózik tőle. És most együtt vannak, két puha, lusta, tikkadt
                        lélek, idegenben, szállodában, szabadságban, félelemben, bűntudatban...
                        Klema, talán életében először, félelmében és haragjában, könnyekre fakadt.
                        Hát most már tudja, hogy mi a forradalom. Senkinek semmi kötelessége, de
                        mindenkinek mindenhez van joga. Bevallotta, hogy a forradalom őt is legyőzte
                        s egyelőre nincs más teendője, minthogy a Péterffyek házát rendben
                        tartsa.</p>
					<p>Ez is nehéz feladat volt. A bolsevista kormány elvett a tizennyolc szobából
                        nyolcat, azokat odaadta négy proletárcsaládnak, később pedig kihirdette,
                        hogy a rokonok összeköltözhetnek, ha meg akarják menteni maguknak a
                        luxuslakásokat. A lakást állandóan vörös katonák és politikai megbízottak
                        ostromolták. Nem telt el nyolc nap és már a megmaradt tíz szobát is
                        túlsoknak találták. Térképet rajzoltak a helyiségekről és elrendelték, hogy
                        ezentúl Klema az anyjával egy szobában lakjék. A három öreg Péterffy
                        számára, akiket a dologtalan burzsoáziához számítottak, elegendőnek láttak
                        egyetlen szobát. Ágnes is egy szobát kapott és egyet külön Éva, akit
                        kineveztek ifjú szellemi munkásnak, összesen öt szobát hagytak meg tehát a
                        Péterffyeknek.</p>
					<p>Klema felhasználta azt az engedelmet, hogy a rokonok összeköltözhetnek.
                        Miklós garzónlakását átadta Pokorny Elemér tanársegédnek, aki az egyik
                        szobát hálónak, a másodikat rendelőnek, a harmadikat várószobának rendezte
                        be. Azonkívül magához vette Barnabást és Péterffy Ákost is s így
                        összezsúfolva, összebujva, kétségbeesett izgalommal várták, mit mér rájuk a
                        sors?</p>
					<p>Az öreg urak egész nap kártyáztak közös szobájukban. A proletárdiktatúráról
                        nem beszéltek; uccára napokig nem mentek, ujságot nem olvastak, azt mondták
                        egymásnak, hogy ez csak pár napig tarthat. A párizsi kommün is - pedig azt
                        franciák csinálták, - mindössze csak két hónapig élt, nálunk két hét alatt
                        összeverődik egy tisztiezred és vérbefojtja az egész ocsmány lázadást. Az
                        öreg Péterffyek úgy lézengtek a Péterffy-penzióban, mint önkéntes foglyok,
                        akik gőgösen elfordítják fejüket a börtönőreiktől.</p>
					<p>Péterke volt az egyetlen, aki tudta, mit jelent ez a vörös diktatúra. Ő ott
                        volt a Visegrádi uccában és hallotta a krisztusszakállú próféta szavait.
                        Azok az emberek nagyon nyomorultak voltak, tele volt a szívük keserűséggel,
                        nagyon szerették egymást, de izzó haraggal gyűlölték Európát. Azt mondták,
                        hogy Európa dög és az orosz keselyű most ennek a dögnek a húsából fog
                        táplálkozni. Azt is mondták, hogy holnap talán már lógni fognak, de esetleg
                        ők akasztják fel a burzsoáziát. Még eddig nem akasztottak senkit. Mi ez? A
                        krisztusszakállú Kálmán talán megkönyörült a burzsoázián?</p>
				</div>
				<div type="chapter">
					<head>III.</head>
					<p>Az egész bolsevizmusból Péterkét nem érdekelte semmi és senki, csak Kálmán.
                        Lehet, hogy itt patakonként folyik majd a vér, lehet, hogy a legszörnyűbb
                        szenvedések várnak valamennyiükre, de lehet, hogy csak izetlen és ostoba
                        komédia az egész. Az emberek a kommunizmus kitörése után nyolc nappal már
                        szójátékokat és adomákat gyártottak a népbiztosokra, a rendszerre, az életre
                        és a halálra, amely nem volt tragikus, csak undorító. Piszkos volt az egész.
                        Mindenki azt mondta, hogy fejünk felett állandóan veszedelem, bűn és halál
                        lebeg; de senki sem gondolta komolyan; a veszedelemben nem volt semmi
                        fenség, a bűnben semmi romantika, a halálban semmi hősi. Ha már
                        romantikáról, borzalmas szépségről és borzalmas eszeveszettségről van szó,
                        akkor a háború sokkal különb volt.</p>
					<p>Az egyetlen, amivel érdemes foglalkozni, az Kálmán és Mária tragédiája.</p>
					<p>Péterke napokon keresztül hajszolta Magdát és Rosenthal urat, hogy közölje
                        velük rettenetes felfedezését. Magda lakásán azt mondták, hogy a kisasszony
                        eltűnt; valószínűleg hazautazott az apja birtokára. Rosenthal, az öreg, a
                        Gáthy és Társa cég főnöke szeretetreméltóan és szolgálatkészen fogadta és
                        miután szívélyesen érdeklődött hogyléte felöl, büszkén ujságolta, hogy a
                        tizedik gyermeke született.</p>
					<p>- Leány! És éppen leányt vártunk, adjon az Isten szerencsét neki. Öt fiú, öt
                        leány. Helyes beosztás, - nem igaz?</p>
					<p>Rosenthal úr most egyszerű cégvezető volt a saját bankjában, havi háromezer
                        korona fizetéssel. Gáthyt, aki a történelmi osztály képviselője volt,
                        egyszerűen elcsapták, örüljön, hogy nem akasztották föl. Rosenthalt bent
                        hagyták a bankban, amelynek vezetését két fiatal gyakornok ragadta magához.
                        Szerencsére, semmit sem kellett vezetni; nem volt semmi igazgatni való. A
                        titkári hivatalban a gépírónő zöldborsót szemelt, az elnökség asztalán, a
                        tisztviselők makaót és chemin de fer-t játszottak rossz szovjetpénzben. A
                        vállalatok beszüntették működésüket; most csak jogaik voltak az embereknek,
                        kötelessége senkinek sem volt. Minden nap gyűléseztek és minden nap
                        rendezték a fizetéseket, de a szobákat senki sem takarította, a leveleket
                        nem bontották fel és a könyveket senki sem vezette... Az bizonyos, hogy
                        mindnyájan testvérek voltak a naplopásban.</p>
					<p>Ezt az öreg Rosenthal mondta, aki mindenre tudott valami anekdotát. De a
                        szeméből potyogott a könny. Odahajolt Péterke füléhez és belesúgta:</p>
					<p>- Koldusbotra juttatnak a semmirekellők. Nem marad semmim, csak a tíz
                        gyermekem, adjon az Isten szerencsét nekik.</p>
					<p>- És a doktor ur? - kérdezte Péter, hogy végre ráakadjon Magda nyomára.</p>
					<p>- Róbert? Azt tetszik kérdezni? Nem tudok róla.</p>
					<p>- Lehetetlen.</p>
					<p>- Én is azt hittem, hogy lehetetlen. Amikor elvették a bankomat - nem igaz? -
                        Róberthez fordultam: fiam ne engedd, hogy szétlopkodják, amit anyádnak és
                        kilenc testvérednek összegyűjtöttem. Nem igaz? Kihez mentem volna? Róbert
                        azt mondta, hogy nem tehet semmit. Ez az új rend; neki nem szabad rossz
                        példát adni. Hát érdemes volt megszülni Róbertet? Mit tetszik gondolni,
                        érdemes egy ilyen fiút szülni? Szegény anyja az első négyet olyan könnyen
                        szülte, mint a macska. Csak félrefordította a fejét, egyet kiáltott és már
                        megvolt a gyerek. Igaz, hogy lányok voltak mind. Róbert itt született
                        Európában, orvost kellett hívni, a jó Isten tudja, mi történt, nagy baj
                        volt, az orvos azt kérdezte, melyiket akarom, hogy megmaradjon, az anyát-e
                        vagy a gyereket, én ordítottam - nem igaz? - mindkettőt, mind a kettőt. Az
                        orvos és a bábaasszony nekigyürkőztek és most itt van, a saját fiam, a saját
                        anyjával együtt a saját apjára rászabadítja a tolvajokat és amikor
                        emlékeztetem, hogy azt is mondhattam volna az orvosnak, hogy mentse meg az
                        anyát, inkább csak az anyát, majd szül az nekem annyit, amennyi nekem
                        tetszik, - nem igaz? - akkor azt feleli, hogy nem tehet róla, akkor kellett
                        volna jobban meggondolni a dolgot.</p>
					<p>Péterke nem tudott nevetni Rosenthal úr tragédiáján, mert Rosenthal úr
                        szeméből potyogtak a könnyek, Rosenthal úr nehézkesen, nyálasan, hibásan
                        beszélt és Péterke, a dadogó, minden hibás embert a keblére szeretett volna
                        ölelni.</p>
					<p>Annyit azonban megtudott Rosenthaltól, hogy fia előkelő hivatalt visel az új
                        kormánynál s nyilván a Visegrádi uccában lakik az Oroszországból hazatért
                        foglyokkal.</p>
					<p>E pillanatban Ákos jött be Rosenthal szűk, dohos és sötét kis irodájába.</p>
					<p>- Hej Péter, hogy kerülsz te ide?</p>
					<p>Péter zavarba jött.</p>
					<p>- Már megyek is - felelte ijedten. A mióta rájött, hogy Kálmán Pesten van,
                        rémült aggodalommal kerülte a Péterffyeket. Félt, hogy a titkát elárulja.
                        Félt, hogy a Péterffy-házat kétségbeesésbe dönti, ha megmondja nekik, hogy
                        mi lett Mária férjéből, krisztusszakállú próféta és bolsevista vezér. A
                        titok annyira izgatta, hogy nem mert sem anyja, sem Évike, sem semmiféle
                        rokon vagy ismerős arcába nézni, úgy érezte, hogy az arcára van írva: én
                        tudom, én láttam, ő az! Ő az és borzasztó dolgok várnak Máriára és a
                        Péterffyekre.</p>
					<p>Most is elszaladt Ákos elől, aki bejárt a Gáthy és Társa bankházába ép úgy,
                        mint azelőtt, mert nem akarta elhagyni az öreg Rosenthalt, akit mindenki,
                        még a saját fia is elhagyott.</p>
					<p>Péter aznap egész nap gyötörte magát, hogy mi a teendője. Sto gyelaty? - mit
                        kell tennem? - ezt ismételgette minden öt percben s felváltva elhatározta,
                        hogy megkeresi Kálmánt, hogy úgy tesz, mintha nem is tudná, hogy itt van,
                        hogy mindent megmond a Péterffyeknek, hogy mindent titokban tart, hogy
                        felkeresi Kálmánt és kérdőre vonja, de a Péterffyeknek nem szól egy szót
                        sem, csak kipuhatolja, vajjon Kálmán emlékszik-e még a feleségére... és ha
                        nem, akkor felvilágosítja, vagy dehogy is világosítja fel, hiszen akkor
                        halálos veszedelembe dönti Máriát... illetőleg mégis felvilágosítja, mert
                        Kálmánból próféta lett, az új orosz Krisztus előhírnöke, az új rend, a
                        szabad házasság, a nőközösség vagy mit tudom én, minek az apostola, Kálmán
                        el fog válni Máriától és Mária megszabadul... De ha nem? Ha nem akar
                        válni?</p>
					<p>Ezt a rettenetes kockázatot nem szabad vállalnia. De különben is akár válik,
                        akár nem válik, akármi történik Máriával, a Péterffyekre elviselhetetlen
                        szégyen és gyalázat vár. Hogy olyan Péterffy is van, aki nyavalyatörős
                        próféta és leánykereskedők, bordélyházi lányok, betörők cimborája - nem,
                        ennek nem szabad kitudódni, neki kötelessége, hogy ezt eltitkolja. Ha volna
                        bennem cseppnyi hősiesség, azt tenném, hogy felkutatnám Kálmánt,
                        kipuhatolnám, hogy voltaképpen tudja-e, hogy kicsoda, kiszedném belőle a
                        szándékait s aztán...</p>
					<p>Péterke homlokát kiverte a verejték és arcáról minden vér eltűnt, hevesen
                        dobogott a szíve és egész testében reszketni kezdett. És aztán? Aztán
                        megölném. Ez volna a kötelességem. Gyilkosság volna ez? Nem. Életmentés.
                        Egyetlen nyomorult beteg ember megöletése az egyik oldalon, ám az egész
                        Péterffy-család és elsősorban Mária életének megmentése a mérleg másik
                        serpenyőjében. Bűn? Lehet. De ez a bűn egy egész nemzetség, egy egész magyar
                        történelmi osztály meggyalázását akadályozza meg, valósággal az egész
                        magyarságét, amely Kálmán miatt kénytelen lenne megvetni saját magát.</p>
					<p>- Őrjöngök - gondolta a következő pillanatban - mert szerelmes vagyok Máriába
                        és így akarom magamra terelni a figyelmét. Megteszem, de nem mondom meg
                        neki, hogy én szabadítottam meg Kálmántól. Nem mondom neki? Hát akkor miért
                        leszek gyilkossá? Akkor bamba és céltalan önfeláldozás lesz az egész. -
                        Gyilkos, az még lehetek; a bűnt vállalom; de nevetséges, az nem; a
                        bambaságtól jobban írtózom, mint a bűntől.</p>
					<p>Majdnem elájult izgalmában. Nem ment haza, az éjszakát egy garniszállóban
                        töltötte s másnap elhatározta, hogy mégis felkeresi Kálmánt. Aztán - sto
                        gyelaty - majd meglátja, hogy mi a teendője?</p>
					<p>Nagynehezen megtalálta azt a házat, amelybe Magda felvezette. Valamennyiüket
                        ott találta, csak a krisztusarcú prófétát nem.</p>
					<p>- Már régen itthagyott bennünket - mondták sajnálkozva.</p>
					<p>- Rájött a bolondóra - visított a bordélyházi lány - és itthagyott, pedig
                        szerettem.</p>
					<p>- Hova ment?</p>
					<p>- Köröztesd a rendőrséggel, mi éppen annyit tudunk róla, mint te. Ha
                        megtalálod, mondd meg neki, hogy visszajöhet hozzám, ő volt az egyetlen
                        férfi, akit szerettem.</p>
					<p>Péterke látta, hogy ezzel nem érdemes tovább vesződni.</p>
					<p>- Becsaptak bennünket - panaszkodott a félkoponyás invalídus. - Most kutyába
                        se veszik, aki nekik az utat csinálta.</p>
					<p>- Minden gondjuk, hogy telezabálják a hasukat és megtömjék a bugyellárisukat
                        - kiabált a két asszony egyszerre - mink meg megdögölhetünk éhen.</p>
					<p>- Akárcsak Ferenc Jóska alatt - nyögött a kis hegyesorrú kopasz, s Péterke
                        most ismerte meg a vén csavargót, akivel a híd alatt együtt hált. Az öreg
                        most is a sebes lábát vakargatta és szidta a kormányt.</p>
					<p>- Sto gyelaty? - jajgatott az orosz.</p>
					<p>- Ó, szent Oroszország!</p>
					<p>Péterke látta, hogy itt minden változatlan. Ezeken, úgylátszik, senki sem tud
                        segíteni. Nem ezek-e azok a felesleges emberek, akikről Barnabás beszélt? És
                        arra gondolt, hogy amilyen megrázó és tragikus volt ez a kommunistatanya a
                        polgári uralom alatt, most éppen olyan közönséges és visszataszító a
                        kommunista diktatúrában.</p>
					<p>- Hát Magda hol van?</p>
					<p>- Azóta, amióta szovjetanya lett, nem láttuk, - rikácsolt a nyavalyatörős
                        lány.</p>
					<p>- Vagy gyereket szült a szovjetnek - röhögött az ácsmester részegen.</p>
					<p>Mindenki itt volt, mindenki sírt és jajveszékelt, rongyosan, betegen,
                        megsértetten és megalázottan. Csak a vasmunkások és a pápaszemes doktor,
                        meg Kálmán nem volt itt. A pápaszemes doktorok most bizonyára népbiztosok -
                        gondolta Péterke, Kálmán pedig valahol a budai hegyekben csavarog. Mária meg
                        egy dragonyoskapitánnyal Bécsbe szökött. Ezt nevezik kommunizmusnak.</p>
					<p>- Sto gyelaty - nyöszörgött az orosz és ez a szó bennemaradt Péterke lelkében
                        és többé soha nem hallgatott el. Ébren, álmában, dühben, kimerültségben
                        szakadatlanul hallotta a kérdést: mit tegyek, sto gyelaty, mit kell tennem,
                        mert megőrülök, ha nem cselekszem. De mit?</p>
					<p>Péterke elment a Pantheon-kávéházba, amelyben mint valami várban,
                        visszavonult és figyelte a történendőket. Kíváncsi vagyok, mondogatta
                        magában, mit tesznek a határokért? Ha Magdával beszélni tudnék - vajjon
                        megmozdult-e már a magzat a méhében? - kérdőre vonnám. Ha a régi
                        Magyarországot visszaszerzik, akkor rendben van a dolog.</p>
					<p>Kitervezte, hogy be fog lépni a vörös hadseregbe, ha Magda megtartja a
                        szavát. Ha nem akarja megtartani, kényszeríteni fogja. Magda becsületes,
                        szótartó leány. Meg meri szülni a gyermekét, ő nem fordul nőorvoshoz, mint a
                        burzsoázia leányai. Megkéri, Rosenthalnál és a másik pápaszemesnél szóljon
                        egy jó szót Magyarország érdekében, hogy az orosz keselyű, amely most Európa
                        dögtestéből táplálkozik, kegyelmezzen meg ennek a kis Magyarországnak.</p>
					<p>Ebben kissé megnyugodott. De nem nyugodott meg kíváncsisága a krisztusarcú
                        Kálmánnal szemben. Vajjon hol lehet és mi történt vele? Olyan szép és finom
                        az arca és olyan zengő tenórhangja van, de mégis meg fogja ölni. No, mit
                        szól majd ehhez Barnabás bácsi? Megkérdezte Johannt, a vén, iszákos
                        főpincért, hogy mikor járt itt Grónay ur. Johann haragos volt és szidta a
                        kommunistákat.</p>
					<p>- Csőcselék, zsidóbanda. Pesti vicc. Alkoholtilalom. Elment az eszük?</p>
					<p>Johannt az egész kommunizmusból csak az alkoholtilalom bőszítette fel. Pedig
                        titokban, a pénztár mögött, félóránként azért most is megitta a szódavizes
                        fröccsét. De az elv maga is felbőszítette. Alig lehetett kihúzni belőle,
                        hogy mikor látta Rameau unokaöccsét.</p>
					<p>- Ahol jön ni, alásszolgája, nagyságos - bocsánat - elvtárs - nagy csésze
                        feketét, tíz darab Memphist - vezényelt a fiatal pincérnek, aki dühösen
                        morogta a vendégek felé:</p>
					<p>- Dögöljetek meg.</p>
					<p>- Kezét csókolom, Barnabás bácsi, mit tetszik szólni?... - kérdezte Péterke,
                        de meghökkenve félbenhagyta a mondatot.</p>
					<p>Barnabás sápadt, sovány, görnyedt és beteg volt és óriás termete úgy
                        összezsugorodott, hogy alig látszott nagyobbnak Péterkénél. Leült és
                        recsegett alatta a szék, de ökölnyi kis gyereknek látszott, oly soványan és
                        szomorúan ült le.</p>
					<p>- Mit szól a bolsevizmushoz?</p>
					<p>Barnabás legyintett.</p>
					<p>- Bolsevizmus... badarság, mi ez az én bajomhoz képest!</p>
					<p>Péterke tágrameresztette nagy, félénk szemeit.</p>
					<p>- Mi történt?</p>
					<p>Barnabás fenékig itta a nagy csésze feketekávét.</p>
					<p>- Ő nem kért a bolsevizmusból.</p>
					<p>- Susanne?</p>
					<p>- Eltaláltad.</p>
					<p>Aztán legyintett és halkan dúdolgatott, mint egy tébolyodott. Péterke nem
                        mert kérdezősködni.</p>
					<p>- Tulajdonképpen nem csodálom. Először is vén ember vagyok, ott kellett volna
                        a dolgot meggondolnom, Saint Martin de Re-ben, amikor megismertem és
                        megkívántam.</p>
					<p>Péterke mindjobban megsajnálta a vergődő óriást.</p>
					<p>- Aztán nem is tudtam rendesen eltartani. Szégyen, gyalázat. Végül ez a
                        piszkos kis ország. Budapest. Szörnyűség. Forradalom. Most pedig ez a
                        bolsevizmus. Te, Péterke, tudod te, mi az a bolsevizmus?</p>
					<p>Péterke a nyavalyatörős prófétára és a sebeslábú aggastyánra gondolt. Vagy mi
                        lógunk, vagy ők, - talán ez a bolsevizmus. Nem mert szólni, de Barnabás nem
                        is engedte.</p>
					<p>- Bolsevizmus, azaz néhány felesleges ember, akik a háborúból nem tudtak
                        üzletet csinálni, most a nyomorból és kétségbeesésből akarnak
                        meggazdagodni.</p>
					<p>- Lehet.</p>
					<p>- De te most Susannera gondolsz.</p>
					<p>Péter elpirult.</p>
					<p>- Tudom. Én is. Mindig. De senkinek semmi köze hozzá.</p>
					<p>- Szegény kis Susanne.</p>
					<p>- Nagyon kedves kis jószág volt. És én sokban hibás vagyok. Ő huszonnégyéves
                        volt, én pedig negyvennyolc. Ez magában véve is égbekiáltó bűn. És ő francia
                        volt. Tudod-e, milyen nagy dolog ez?</p>
					<p>- Mi? - kérdezte félénken Péter.</p>
					<p>- Hogy egy honfitársával sodorta össze a sors. Egy igazi francia, ugyanaz a
                        levegő, ugyanaz a vér, ugyanaz a város. Lyon.</p>
					<p>- Lyoni volt?</p>
					<p>- Igen. Megtaláltam a leveleit. És ha most végiggondolom a dolgot, látom,
                        hogy alapjában véve csak szánni lehet a boldogtalant.</p>
					<p>- Kit?</p>
					<p>- Az asszonyt. Mert nagyon szenvedhet Nikoletta után. Tudod, hogy történt a
                        dolog?</p>
					<p>Péter bólintott.</p>
					<p>- A francia missziót visszavezényelték Párizsba s a kis breton tiszt
                        megígérte neki, hogy magával viszi Susannet is Nikolettával. A tiszt azt
                        mondta, hogy délután két órakor indul a vonat s Susanne a gyerekkel már
                        félkettőkor ott volt a keleti pályaudvaron. Levelet hagyott az ágyamon, hogy
                        ő mégis csak francia és tévedett, amikor egy idegen emberrel eljött ide,
                        ebbe a nyomorúságos, hideg, unalmas városba, bocsássak meg neki, a gyerekét
                        megtanítja, hogy minden este, lefekvés előtt, az apjáért imádkozzék... és
                        félkettőkor ott volt a pályaudvaron. De a vonat már reggel tíz órakor
                        elment. Susanne elszaladt a misszióra, ott tudatták vele, hogy a hadnagy
                        elutazott és nem hagyott hátra semmi üzenetet. Susanne visszahozta
                        Nikolettát és várt még egy hétig, várt, hátha levél jön a szökevénytől.
                        Valami csodát várt, vagy magyarázatot, amelybe belenyugodhassék. De a csoda
                        nem jött s Susanne a hadnagy után szökött Franciaországba. Nikolettát
                        itthagyta nekem.</p>
					<p>Barnabás azt már nem mondta el, hogy azóta nem dolgozik, nem írt egy sort
                        sem, csak kártyázik és iszik. Feleségének azóta ki sem ejtette a nevét, úgy
                        tesz, mintha az egész tragédia egy idegen emberrel történt volna, akihez
                        neki semmi köze sincs. Aminthogy igaza is van; ő más emberré lett és a régi
                        Grónay Barnabás csakugyan idegen valaki még a maga számára is. A multhoz
                        csak egy ártatlan kis gyermek élete fűzi s éjjel-nappal azon tépelődik, hogy
                        ennek az emberkének az egzisztenciáját milyen módon tudná biztosítani,
                        anélkül, hogy törődnie kellene a sajátjával. Ezt magamagában így fogalmazta
                        meg: az a kérdés, mivel tudok neki többet használni: az életemmel-e vagy a
                        halálommal? Igaz, hogy maga sem tudja, hogy lehet ezt gyakorlatilag
                        megoldani, de szüksége van egy ilyen formulára. Egyébként elméletet csinál
                        abból, hogy a tisztesség, a munka, a verejték, a szeretet, az erény
                        haszontalan, improduktív, sőt ostoba rögeszme, rabszolgának és hülyéknek
                        való. Az egész élet csupa kockázat, spekuláció, véletlen, jó vagy balsors,
                        hazardéria. Vagy-vagy. Játszani kell, merni, vaktában, elszántan,
                        öntudatosan. Miklós báró a legokosabb ember. A polgári erény, a szorgalmas
                        munka is eljut mindig egy olyan pontra, ahol a sikert a szerencse dönti el.
                        De ez hosszú és felesleges kerülő út, az ember jobban teszi, ha már
                        hazardériával kezdi, nyílegyenesen és skrupulusok nélkül és rábízza magát a
                        véletlenre, bátran, halálmegvetéssel, mint a katona a kézitusában, vagy a
                        gépfegyverek pergőtüzében. Ez az életuntság is az önmegvetés filozófiája, de
                        ragaszkodik hozzá, mert kényelmes és a maga nagy szenvedésére alkalmas
                        narkótikum.</p>
					<p>Péterke ijedten nézte a tépelődő embert és nem mert szólni hozzá.</p>
					<p>De Barnabás egyszerre beszélni kezdett. Sokszor megtörtént ez vele, akkor is,
                        ha egymagában volt, anélkül, hogy maga is hallotta volna a hangját. Hangosan
                        gondolkodott s az ajkán át csordult ki a sok kín és gond, amit erővel
                        lenyomott a lelke fenekére. Most sem vette észre, hogy beszél.</p>
					<p>- Rettenetes az, hogy az emberi életet a halál végérvényesen befejezi. Az
                        ember csak örökre tudja megölni magát; ez tulajdonképpen igazságtalanság és
                        szörnyű kegyetlenség. Mert, hogy néha az ember szeretné magában elpusztítani
                        azt az ént, amely terhére vagy szégyenére vagy fájdalmára van: az érthető
                        dolog. Jó. És öngyilkossá lesz. Helyes. Ez tulajdonképpen megnyugtató
                        dolog az erkölcsi világrend szempontjából. Diadalmaskodjék a bűnbánó lélek,
                        pusztuljon a vétkes, gyenge, hitvány test. És a lélek halálra ítéli és
                        kivégzi a testet. Értem. De nem értem, hogy miért ne lehetne a bűnbánó és
                        vezeklő léleknek tovább is élni esetleg egy új testben, vagy a régiben,
                        amely bizonyos idő multán feltámad és új életet kezd. Szóval? Szóval, úgy
                        volna helyes, ha az ember néhány hónapra vagy egy-két esztendőre is
                        megölhetné magát.</p>
					<p>Péter megdermedve hallgatta a furcsa mondatokat. Barnabás alsó szájaszéle
                        lebiggyent és még csöndesebben, szinte csak suttogva folytatta:</p>
					<p>- Azt írta, hogy maga sem tudja, hova megy és miből tengeti majd az életét.
                        Nikolettát nem meri magával vinni a nyomorba. És tudja, hogy én mennyire
                        szeretem a kisleányomat, kárpótlásul és engesztelésül lemond róla és
                        itthagyja nekem. Ezzel vezekelt szegényke s csak én tudom, hogy mit jelent
                        az: lemondani Nikolettáról. Ha visszajönne, tiszta szívből
                        megbocsátanék... Mert ő adta nekem Nikolettát.</p>
					<p>Péternek eszébe jutott az az éjszakai séta, amikor Barnabás olyan
                        elragadtatással beszélt a kivilágított ablakok regényéről. A kivilágított
                        ablakok! - kurjantott akkor Barnabás és a Múzeum uccában, a Péterffy-ház
                        előtt felmutatott egy elsőemeleti ablaksorra: - Látod, ott fenn, a harmadik
                        emeleten, azok az én ablakaim. Ott a sarokban Susanne és Nikoletta
                        hálószobája. Értük, nekik, róluk írom az ötkötetes regényemet a pesti
                        bérpalotáról. Ó, boldogtalan, szegény Barnabás bácsi!</p>
				</div>
				<div type="chapter">
					<head>IV.</head>
					<p>Péterke felkereste Magdát a szovjet-házban. Magda már ijesztően vastag volt
                        és csúnya. Csak a szeme égett földöntúli fényben és állandóan
                        elragadtatásban lángolt az arca.</p>
					<p>- Látod, Péterke, az Isten országa eljött - kiáltott fel azon a hangon,
                        amelyet a zürichi krisztushívő szekta híveitől tanult.</p>
					<p>Magda, aki nagyon félt a szüléstől, most vallási rajongásba esett és várta az
                        orosz Krisztust, aki meghódítja a világot, Dosztojevszkij víziói szerint.
                        Sokszor úgy képzelte, hogy Lenin személyében már el is jött az orosz
                        Krisztus. Vérben született meg ez a második, új testamentum, a Názáretié is
                        vérben született meg. Vagy nem ölték-e meg Heródes parancsára az azon évben
                        született minden elsőszülött fiúgyermeket? Az ártatlan kisdedeknek
                        valósággal kiöntött vérében született meg a kereszténység - ez
                        igazságtalanabb és embertelenebb emberáldozat volt, mint ez a második
                        megváltás, amely a kizsákmányolók, zsarnokok, naplopók, paráznák és
                        gyilkosok vérét követelte.</p>
					<p>Mindezt elmondta Péterkének is, de Pétert már most nem hatotta meg. Ő a
                        krisztusarcú után kérdezősködött.</p>
					<p>Magda megszeppent.</p>
					<p>- Azt mondod, hogy krisztusarcú volt? Hátha valóban ő az új Krisztus?</p>
					<p>- De elengedtétek. Feléje sem néztél azóta, hogy ide beköltöztél. Hagytad,
                        hogy nyomorogjon és éhezzék és...</p>
					<p>- A Názáreti is visszavonult a pusztába és bőjtölt - sikoltotta közbe Magda -
                        vajjon csakugyan nem ő-e az, akit várunk?</p>
					<p>Péterke megdöbbenve nézett végig Magda formátlan alakján. Ez is megőrült,
                        gondolta és némi elégtételt érzett magában. Aki ezek közé kerül, az vagy
                        gazember lesz, vagy beleőrül.</p>
					<p>Hirtelen kihúzta magát és megkérdezte:</p>
					<p>- De hát a nép éhezik és tele van keserűséggel.</p>
					<p>Magda összecsapta kezét és égfelé emelte nagy, nedves szemeit.</p>
					<p>- Péter, megőrültél? A nép boldog és sohasem élt oly tiszta és dús emberi
                        életet, mint most.</p>
					<p>Péterke gyanakodni kezdett, hogy Magda vak és süket és eszelős volt már akkor
                        is, amikor a Pantheon-kávéházban a népköztársaságot magasztalta. Úgylátszik,
                        ez a lány mindig csak azt látja, amit akar. Vagy minden ember ilyen? Lehet,
                        hogy nincs is semmi a világon, csak az, amit elképzelünk és a vágyaink
                        rárajzolódnak az élet horizontjára. Gyula bácsi azt szokta mondani, hogy
                        mindenkinek mindig igaza van. Lehet, hogy Gyula bácsinak ebben igaza
                        van.</p>
				</div>
				<div type="chapter">
					<head>V.</head>
					<p>Klema és Ágnes órákon keresztül ültek egymással szemben és tanácskoztak.</p>
					<p>- Én azt hiszem, hogy ez örökké tart.</p>
					<p>- Miből gondolod?</p>
					<p>- A háború négy és fél esztendeig tartott. Én nem is csodálom, hogy így van
                        minden, ahogy van. Kinek van kedve élni, harcolni, mindent újra kezdeni és
                        újra gyermeket szülni, csak azért, hogy vágóhídra vigyék? Mint ahogy a
                        háborúban tették.</p>
					<p>- Téged megkímélt a sors.</p>
					<p>Ágnes összecsapta a kezét.</p>
					<p>- Engem? András...</p>
					<p>- Igaz, - bólintott Klema bűnbánóan és megfájult a szíve, hogy arról a
                        szegény halottról minduntalan megfeledkezik.</p>
					<p>Ágnes sírva fakadt.</p>
					<p>- Klema, hidd el, nem szeretek élni. Borzasztó tragédia ez. Az uram, a fiam,
                        a leányom!</p>
					<p>Klema vígasztalni próbálta.</p>
					<p>- A leányod mindenért kárpótol.</p>
					<p>- Igen, - sóhajtott Ágnes szomorúan.</p>
					<p>- Éva gyönyörű teremtés.</p>
					<p>- Igen.</p>
					<p>- Okos, jó, szorgalmas, komoly kis dáma.</p>
					<p>- Igen.</p>
					<p>- És boldog.</p>
					<p>- Igen.</p>
					<p>- A vőlegénye imádja. És Elemér is nagyszerű ember. Kitűnő orvos, valóságos
                        tudós, nagy jövő vár rá.</p>
					<p>- Igen, - sóhajtott Ágnes.</p>
					<p>Klema aggodalmasan kapta fel a fejét.</p>
					<p>- Mi bajod van, Ágnes? Miért mondod olyan lemondóan ezeket az igen-eket?</p>
					<p>Ágnes elhárító mozdulatot tett.</p>
					<p>- Nagyon félek. Borzasztóan félek.</p>
					<p>- Mitől?</p>
					<p>- Éva nagyon szerelmes.</p>
					<p>- A vőlegénye is.</p>
					<p>- Ez a baj éppen. És annyi alkalmuk van!...</p>
					<p>- Alkalom, alkalom - legyintett Klema, - mindenkinek elébe jön az alkalom,
                        mint a kerítő vénasszony. Sőt, többet mondok, Ágnes. Alkalom van mindig,
                        vagy alkalom soha sincs, ahogy fogalmazzuk. Az ember maga csinálja az
                        alkalmat. De nem erről van szó. Te azt mondtad, hogy Évikét félted. Vettél
                        észre valamit?</p>
					<p>- Nem. Azaz, hogy igen. Ahogy vesszük. Szeretik egymást. És kommunizmus van.
                        Itt a világ vége. Vége becsületnek, konvencióknak, társadalomnak,
                        erkölcsnek, jövőnek, hitnek, szépségnek... miért érdemes élni? Mi van még,
                        amire egy fiatal leány tartogassa magát? Mi van, aminek kedvéért lemondjon
                        az élet legősibb és legprimitívebb örömeiről, mikor a többit mind elvették
                        tőle? Mi? Értesz engem? Egy szép fiatal férfi szeret egy szép fiatal
                        leányt... vége a világnak... lehet, hogy holnap elviszik a férfit, a
                        terrorlegények és felkoncolják... vagy ezt és még nagyobb szörnyűséget
                        tesznek a leánnyal... csak gondold el... nincs semmi, amiért érdemes volna
                        várni... házasság nincs, család nincs, birtok, rang, vagyon, név,
                        tisztesség, becsület nincs... nem maradt hátra más, mint az evés és az
                        ölelkezés gyönyörűsége...</p>
					<p>Klema megdöbbent és felkiáltott.</p>
					<p>- Lehetséges ez? Észrevettél valamit?</p>
					<p>Ágnes a fejét ingatta.</p>
					<p>- Nem tudok semmit. De mindig együtt vannak.</p>
					<p>- Elemér becsületes ember.</p>
					<p>- De itt a világ vége.</p>
					<p>Klema kissé megnyugodott.</p>
					<p>- Hát csak erre alapítod a félelmeidet?</p>
					<p>- Erre.</p>
					<p>- Akkor jól van. Ágnes. Vigyázni fogsz rájuk.</p>
					<p>Ágnes megtörölte könnyes szemeit.</p>
					<p>- Amennyire lehet. De magam is nagyon fáradt vagyok. Árva, elesett, beteg
                        öregasszony.</p>
					<p>- Negyvenéves vagy.</p>
					<p>- Igaz. De összeomlott minden energiám. Nem tudom, mit kell cselekednem. Ha
                        András élne!... Istenem, de rosszul neveltek bennünket, magyar asszonyokat!
                        Mi csak szép kisasszonyok voltunk, aztán anyák, gyereket szültünk és
                        szoptattunk... és reggel kikészítettük a férjünk fehérneműjét... szegény
                        vidéki nemes asszonyok. Mi nem is tudjuk mi az: élet, harc, küzdelem,
                        akarat, ellenállás, kitartás... mi csak az urunk kezét fogva mertünk kimenni
                        az útra s ha eltévedtünk, sírva kérdezősködtünk a járókelőktől: nem láttak
                        erre menni egy erős, magas férfit, az apánkat, az urunkat, a zsarnokot, aki
                        nekünk enni-inni ad és megvédelmez bennünket tűztől, víztől, rossz ember
                        szándékától... Óh, ha András élne!</p>
					<p>Klema fölemelkedett.</p>
					<p>- Ágnes, te nagyon szerencsétlen vagy. Te elvesztetted az egyetlen kincset,
                        ami az embert gazdaggá teszi: önmagadat veszítetted el.</p>
					<p>- De hát el kell pusztulnunk valamennyiünknek!</p>
					<p>Klema szomorúan vonogatta a vállát.</p>
					<p>- Lehet. De addig is nekünk asszonyoknak meg kell főznünk az utolsó vacsorát.
                        Igen. Ez alól nem lehet kibújni. Virrasztanunk és dolgoznunk kell,
                        Ágnes...</p>
					<p>Magában pedig arra gondolt, hogy Mária Bécsben van... és... házasság nincs,
                        család nincs, birtok, rang, becsület nincs... ugyan Máriát mi tarthatja
                        vissza attól, hogy meggyalázza magát? Az ő leánya! Az ő egyetlen, édes,
                        gyönyörű gyermeke! De erről nem szólt egy szót sem. Ágnesnek nem szabad
                        tudni, hogy ő éppen úgy fél és éppen úgy szenved, mint ő. Senkinek sem
                        szabad ezt tudni. Nem folytatták tovább a beszélgetést. Mentek a dolguk
                        után, Klema erőteljes, férfias léptekkel, Ágnes csak keservesen vonszolva
                        magát. Évikét kereste. Leánya és fia szobájához egy keskeny, sötét kis
                        korridoron kellett átmenni; itt tulajdonképpen csak Éva lakott. Az ajtó
                        előtt megállt és hallgatózott. Éva monoton, halk hangját hallotta: a leány
                        fennhangon tanult. Ágnes sokáig állt az ajtó előtt s habozott, hogy
                        benyisson-e vagy sem. Végre rászánta magát.</p>
					<p>- Hogy vagy, kisleányom?</p>
					<p>- Tanulok.</p>
					<p>- Szigorlatozol?</p>
					<p>- Arra készülök. Elemér azt akarja, hogy levizsgázzak.</p>
					<p>- Ki tudja, érdemes-e?</p>
					<p>Évike elgondolkozott.</p>
					<p>- Érdemes. Ez az egyetlen, ami bizonyos. Diploma és egy darab kenyér.</p>
					<p>- Te azt hiszed, hogy örökké tart ez a vörös uralom?</p>
					<p>- Azt hiszem, igen. Vége a régi világnak. Ezt a háború csinálta.</p>
					<p>Az anyja rémülten csapta össze a kezét:</p>
					<p>- Éva, te kommunista vagy?</p>
					<p>A leány tiltakozva emelte fel kezét és egészen belepirult, ahogy
                        válaszolt.</p>
					<p>- Nem. Undorodom tőlük. De úgy érzem, hogy mégis az övék a jövő. A régi világ
                        kifordult a sarkaiból. Minden. Minden összedőlt. Egy új emberiség született,
                        vérben és gyalázatban, de minden születés ilyen: vérben és piszokban jön az
                        ember a világra.</p>
					<p>- Borzasztó! Elemér is így gondolkozik?</p>
					<p>- Nem. Éppen ellenkezőleg. Ő azt hiszi, hogy ez az egész bolsevizmus csak
                        ocsmány kaland. Ő tudni sem akar arról, hogy ez sokáig tartson. Ő azt
                        mondja, hogy ez a világnézet embertelen, esztétikátlan és
                        tudománytalan.</p>
					<p>- És ebben igaza van.</p>
					<p>- Igaza van. De az új ember már nem látja majd annak. Természetesnek látja
                        az, aki beleszületik, mint ahogy a királyok gyermekei természetesnek
                        találják, hogy bíborban és a proletárkölykök, hogy rongyokban születtek.
                        Én undorodom tőlük, de félek, hogy a jövő az övék. És belenyugszom. Az én
                        életemnek mindenképpen adva van a célja.</p>
					<p>- És az?</p>
					<p>- Elemér, - válaszolta a leány higgadtan, derülten és boldog mosolygással. -
                        Én nem törődöm az emberiség sorsával. Az én sorsom Elemér.</p>
					<p>Ágnes ijedten és szomorúan nézte a leányát. Fájt neki, hogy Éva ilyen
                        öntudatosan és bátran beszél vele. Úgy érezte, hogy ebben a biztonságban van
                        valami szemérmetlenség. Ő nem mert volna tizenkilencéves, nem, most
                        harmincnyolcéves korában sem merne így beszélni az édesanyjával. Keserű
                        kiábrándulást és valami kínzó féltékenységet érzett. Igen, ez csakugyan egy
                        új, idegen, ijesztő világ, ez nem az ő régi, bágyadt, szégyenlős,
                        titkolódzó, még a bűnben is naivul nőies világa. Ez a háború levegőjében
                        korán megérett új generáció. A lányok nyelvét már nem értik az anyák.</p>
					<p>Most itt ül előtte a leánya és szemérmetlenül kijelenti neki, hogy az ő
                        életének célja, az ő sorsa egy idegen úr, egy agglegénysorban levő
                        orvosprofesszor, aki sem a férje, sem a vőlegénye, de akivel a nap
                        nagyobbik felét egyedül tölti, felügyelet nélkül, most, ezekben az időkben,
                        amikor az egész szép, régi világ összeomlott...</p>
					<p>Hirtelen elhatározta, hogy ő is nyiltan beszél vele. Leült. Maga mellé
                        ültette Évát és a szeme közé nézett.</p>
					<p>- Mondd meg, mi van köztetek?</p>
					<p>Évikét nem lepte meg ez a kérdés.</p>
					<p>- Szeretem.</p>
					<p>- És?</p>
					<p>- Ő is.</p>
					<p>- És?</p>
					<p>Évike szeme tágrameredt és csodálkozva nézett az anyjára.</p>
					<p>- Mit akarsz még tudni? Ha meglesz a diplomám, összeházasodunk.</p>
					<p>- Megígérte?</p>
					<p>- Mit kell azt ígérni? Ez csak természetes. Feltéve, ha akkor még divatban
                        lesz a házasság intézménye.</p>
					<p>Ágnes torka összeszorult.</p>
					<p>- És ha nem?</p>
					<p>- Akkor is szeretni fogjuk egymást, - felelte Éva elfogulatlanul. - Forma
                        dolga az egész.</p>
					<p>Ágnes sírva fakadt és a leánya keblére borult.</p>
					<p>- Évikém, Évikém, Elemér is így beszél veled?</p>
					<p>Éva meghökkent.</p>
					<p>- Nem. Elemér azt mondja, hogy a kommün alatt nem akar házasodni. Ha
                        visszatér az új rend, akkor elmegyünk az anyakönyvvezetőhöz. És tovább is
                        tanulnom kell, hogy diplomám legyen. Elemérben sokkal több a konvencióhoz
                        való ragaszkodás... pedig ő is igazán szeret.</p>
					<p>Ágnes elképedve bámult a leányára. Nem tudott tovább beszélni. Rettegett
                        tőle, hogy még őszintébb lesz.</p>
				</div>
				<div type="chapter">
					<head>VI.</head>
					<p>Az élet napról-napra tűrhetetlenebb lett. Minden héten elvettek valamit a
                        Péterffyektől. A házat valósággal megszállták a vörös lakásbiztosok. Az öreg
                        Péterffyek egész nap kártyáztak a hallban, de egyikük sem figyelt a kártya
                        járására. Eleinte azt hitték, hogy csak néhány napi kalandról van szó, rá
                        sem hederítettek a lakásban ki- és bejáró vöröskatonákra. De mindjobban
                        forrt bennük a düh s egyszer éjjel sokáig tanácskoztak a tüntetés, a bosszú,
                        a kihívás módján.</p>
					<p>Május közepén egy este mind a hárman szmókingban jelentek meg a
                        vacsoránál.</p>
					<p>Klema összecsapta a kezét.</p>
					<p>- Megbolondultatok?</p>
					<p>- Nem! - felelt ridegen Sándor, aki ismét átvette a szónok szerepét. - De
                        valahogy meg akarjuk mutatni, hogy más emberek vagyunk, mint a
                        porkolábjaink. Mások vagyunk, urak és magyarok, nemesek és Péterffyek és nem
                        ismerjük a félelmet és a megalázkodást.</p>
					<p>- Úgy van! - kiáltotta Lajos. - Ide jöjjön ez a piszkos csürhe és próbálja
                        megtiltani, hogy szmókingban fogyasszuk el estebédünket!</p>
					<p>- Bolondok ezek, de igazuk van - dörmögte Gyula - és ezentúl szmókingban
                        ülünk az asztalhoz, nem félünk az akasztófától.</p>
					<p>És ettől fogva mindig szmókingban ültek az asztalhoz. A szomszéd szobának nem
                        volt külön bejárata, hát az öreg urakén jártak keresztül a betelepedett
                        kommunisták. Emiatt gyötrelem volt az öltözködés, mosakodás, borotválkozás.
                        De Sándor mindig vígasztalta őket:</p>
					<p>- Türelem, türelem, órák kérdése a megváltás.</p>
					<p>Az ebédlőben pedig gúnyos és kihívó pillantásokkal mérte végig az idegeneket,
                        s minden áron fel akarta hívni figyelmüket fehér ingmellére és
                        selyemkihajtós szmókingjára. Úgy viselte ezt a szerény polgári kabátot,
                        mintha tábornoki Waffenrock volna, tele kitüntetéssel.</p>
					<p>- Ez forradalom? - szitkozódott gúnyosan Gyula, - a francia forradalom, az
                        forradalom volt.</p>
					<p>- De annak is vége lett - vágta rá diadalmasan Sándor. - Becsületszavamra,
                        napok kérdése az egész. Aztán jön a restauráció.</p>
					<p>- Csak ne a Habsburgokkal és ne Béccsel - csattant fel Lajos és vérbenforgó
                        szemmel nézett Sándor szemébe, mint akiről feltehető, hogy újra nyakukra
                        hozza a Habsburgokat. - Bocsánatot kérek...</p>
					<p>Sándor szelíden mosolyogva simogatta szürke selyemszakállát.</p>
					<p>- Restauráció! Az állam, a nemzet, a társadalom, a faj, az erkölcsök, az
                        élet, a pénz restaurációja. Hogy mi, öreg magyarok, Péterffyek és mások
                        tönkrementünk? Majd visszakapjuk, amit a gazemberek kiloptak a zsebünkből! A
                        hadikölcsönkötvények megint annyit fognak érni, mint a háborúban. A pénz
                        megint pénz lesz és Klema visszakapja a pénzét. Restauráció. Én is
                        visszakapom a magamét. És a pénzemen visszavásárlom a régi birtokomat.</p>
					<p>Sándor és Lajos helyeslőleg bólogattak.</p>
					<p>- Restauráció, - ismételgette Gyula ezt a kedves, biztató és engesztelő szót.
                        - Engem beosztanak az országos levéltárba.</p>
					<p>Lajos is megszólalt:</p>
					<p>- Engem a vármegyénél reaktiválnak a hatodik rangosztályba. De nem vagyok
                        bolond, hogy holtig ott penészedjem az akták között. Nekem ugyan nem kell
                        kastély, de egy kis házat én is építek magamnak. Az én házam fából lesz, az
                        lesz a jó. Nyáron hideg, télen meleg. Nyolcvan holdon magam gazdálkodom.</p>
					<p>Gyula felhörpintett egy pohárka császárkörte pálinkát és melankolikusan
                        megszólalt:</p>
					<p>- Nem bánnék én semmit, csak vissza tudnám váltani kis kúriámat
                        Baranyában.</p>
					<p>Sándornak is felcsillant a szeme.</p>
					<p>- Én visszamegyek a Maros mentére. Öreg kastélyt veszek, kis belsőséggel,
                        angol kerttel, három hold szőlővel.</p>
					<p>- Nekem nem kell kastély, - vágott közbe Lajos. - Az én házam fából lesz, az
                        a jó. Nyáron hideg, télen meleg. Nyolcvan holdon magam fogok
                        gazdálkodni.</p>
					<p>Sándor nem is hallotta, mit mond a másik. Ábrándozva folytatta a magáét:</p>
					<p>- A stílusa Mária Terézia-korabeli legyen, alul bolthajtásos szobák. Fehér
                        súrolt padló, meszelt falak. A fő az, hogy az országútról szilfasor vezessen
                        a nagykapuhoz. Nyílegyenesen. Ebből nem engedek.</p>
					<p>Ezt Gyula is helyeselte.</p>
					<p>- Az én házam felé fenyvesallé vezet.</p>
					<p>- Platánsor, - vélte Lajos.</p>
					<p>Sándor tovább ábrándozott.</p>
					<p>- Ebéd után a méhesben szundikálok.</p>
					<p>- Nem tudom, nem házasodom-e meg, a mindenségit neki! - fakadt ki Lajos
                        túlömlő örömében.</p>
					<p>Ez ellen Sándor tiltakozott.</p>
					<p>A házasélet még a legényéletnél is rosszabb.</p>
					<p>- A legényélet pedig még a házaséletnél is rosszabb, - vágott vissza
                        Lajos.</p>
					<p>- Mind a kettőt kipróbáltátok, biztos, hogy igazatok van, - tett köztük
                        igazságot Gyula.</p>
					<p>- Ellenben látod, - tette hozzá szelíden az öreg archivárius, - ilyenkor,
                        amikor ilyen szépen elbeszélgetünk, szívesen meginnék egy pohárka aszút.</p>
					<p>- Én inkább magamhoz veszem Klemát és a leányát, - szólt közbe hirtelen
                        Sándor. - Megérdemlik.</p>
					<p>- Hohó! Azt majd csak bízzátok rám! - tiltakozott Lajos. - Klema és Micike
                        nálam laknak a nagymamával együtt...</p>
					<p>- Pedig én szerettem volna őket megbecsülni, - jegyezte meg félénken
                        Gyula.</p>
					<p>A három Péterffy elfeledkezett kommunizmusról, vörös katonákról,
                        Habsburgokról, szmókingról és mindenről, ami van, vagy volt, megtelt a
                        szívük azzal, ami lesz és csak három szép fehér kúriát láttak messze,
                        messze, az illuziók aranyos ködében: egyet Baranyában, egyet a Maros mentén,
                        egyet valahol Szatmárban. Szép fehér kúria, az országútról nyílegyenes fasor
                        vezet a főkapuhoz... Klema, a nagymama és a kisleány kastélyról-kastélyra
                        jár vendégségbe.</p>
					<p>E pillanatban két bőrkabátos, posztósipkás, sárgacipős fiatal proletár ment
                        át a hallon. Látszott, rajtuk, hogy sokat ittak és nagyon vidám a kedvük.
                        Egyikük megállt a három öreg előtt és hangosan nevetett.</p>
					<p>- Hej, miféle pincérek mulatnak itt? Pincér, pincér, Kellner, fizetni, főúr!
                        - vihogott a berúgott suhanc és felkapta Lajos asztalkendőjét és az öreg úr
                        hóna alá dugta. - Pincér, hozzon egy csáját!</p>
					<p>Az öregek egymásra néztek. Arcuk megvonaglott s látszott, hogy nem bírják
                        tovább. Gyula nem tudott mást a torkán kipréselni, csak ezt az egyetlen
                        szót:</p>
					<p>- Nono.</p>
					<p>Sándor elképedve dadogta:</p>
					<p>- Becsületszavamra...</p>
					<p>Ennyi volt az egész, de szívszaggató volt, ahogy megnémult dühökben
                        vergődtek. Csak Lajos, a kövér, vörösarcú, vérmes, asztmatikus Lajos hörgött
                        rettentően:</p>
					<p>- Bocsánatot kérek...</p>
					<p>Felkapta az asztalon levő borosüveget és azt a vörös fickó felé dobta. Az
                        üveg nem talált. Nekirepült a falnak és száz darabra tört.</p>
					<p>Erre mindnyájan felugráltak és egymásnak rohantak. Csak Lajos maradt
                        mozdulatlan. Ott maradt ülve a széken, hátralendült karral, úgy, ahogy az
                        üveget elhajította. Rémítő volt ez. Ott ült mereven, nyitott szemmel, egy
                        percig mozdulatlan. Aztán hátrahajlott a felsőteste és megfeszült a
                        karosszék támláján. Mindenki odanézett és mindenki szívében megfagyott a
                        vér. Lajost agyvérzés érte a szörnyű indulatban. Szmókingos melle kidagadt
                        és az asztalkendő a térdére esett. De fehér inge vakított, mint a hó.</p>
				</div>
				<div type="chapter">
					<head>VII.</head>
					<p>A kommunizmus betört a Péterffy-házba is, amely eddig, mint egy Noé bárkája,
                        magasan és árván imbolygott a vizek fölött. Szép tavasz és szép nyár volt;
                        nap, hold, felhők, párák, fű, fa és virág, úgylátszik, nem tudták, hogy
                        kommunizmus van. Gyönyörű éjszakák voltak a Gellérthegy, Svábhegy,
                        Hűvösvölgy és Zugliget fölött. A csillagok úgy hunyorgatták szemüket a
                        sötétkék égboltozaton, mintha azt akarták volna mondani: türelem, türelem,
                        már nem tart sokáig. Vagy, hogy: minden mindegy, így is szép az élet, ha
                        rendben van az ember önmagával, a szeretőjével, vagy a fekete
                        aktatáskájával, lássátok, Gyula bácsi boldog, mert kétségtelenül
                        megállapította, hogy a Péterffyek már résztvettek Nagy Lajos olaszországi
                        hadjáratában. A Gellérthegy déli lejtőjén hajnali három órakor nagy
                        hangversenyt rendeztek a fülemilék és nem énekeltek olyan hamisan, mint a
                        kommunista Operaházban. Ezt a hangversenyt szokta hallgatni Barnabás, aki
                        minden éjjel virrasztott, a régiségkereskedő és műgyüjtő Schmidt parkjában
                        végezte reggeli sétáját, lefekvés előtt. Barnabás most már nem írja a
                        kivilágított ablakok regényét; az ablakokat a bolsevista diktatúra nem
                        engedi kivilágítani. Fél a kivilágított ablakoktól? Ellenforradalmi
                        összeesküvőket sejt a kivilágított ablakok mögött? Nem. Ezt csak ürügynek
                        hozza föl; a diktatúra csak kérkedik, hogy neki még ellenforradalmi
                        összeesküvői is vannak; csak henceg, hogy neki ilyen körültekintő és szigorú
                        intézkedéseket kell tennie a lázadó burzsoázia ellen. Szégyenli bevallani,
                        hogy nincs neki szene, villamos energiája és világító gáza, amivel ki
                        lehetne világítani az ablakokat. Semmije sincs neki, ez az igazi baj;
                        kenyere sincs, cipője sincs, dohánya és ökre sincs, amelynek a húsát a
                        vágóhídon ki lehetne mérni. A lóvágóhíd is üres, a lómészárszékben sem lóg
                        semmi a vaskampókon, amelyekre a szovjet lókolbászt vagy lólapockát szeretne
                        aggatni. Péterffy Klema, özvegy Grónayné nem azért nem kap lóhúsjegyet, mert
                        a kegyetlen szovjet a Péterffyeket éhhalálra ítélte, hanem mert a szovjet
                        nem tudja a jegyeket lókolbászra és zabkenyérre beváltani. A hegyesorrú,
                        sebeslábú öreg csavargó, aki a híd alatt azt mondta, hogy a szegény ember
                        köztársaságban és Ferenc Jóskák alatt is csak éhen döglik, kénytelen
                        kijavítani az aforizmáját. Kommunizmus alatt szegény is, gazdag is éhen
                        döglik. Ez volt a legnagyobb, sőt talán az egyetlen baj.</p>
					<p>A kommunizmus politikai és erkölcsi elveivel nem sokat törődtek a
                        Péterffy-házban. De a kommunizmus ott volt, betört és nem lehetett fölötte
                        gőgösen napirendre térni. Gyula bácsi ugyan most is az ősök történetén
                        dolgozik, de Isten tudja miért, csak alkoholmámorban megy a munka. A bort
                        Rosenthal csempészte a Péterffy-házba, mert szesztilalom volt.</p>
					<p>Lajos két napig feküdt eszméletlenül. A szeme nyitva volt, de hiába
                        integettek, beszéltek, írtak neki, sem szóval, sem tekintettel nem felelt
                        semmire. Mereven bámult a mennyezetre és hörögve és szaporán lélegzett.
                        Pokorny azt mondta, hogy beszélő és nyelő idegei megrongálódtak, a szája
                        szélén azért csurog a nyál. Nagyon nyugtalanul feküdt és a keze folyton
                        járt, mintha valamit ki akart volna szedni a levegőből, vagy el akart volna
                        csípni valami könnyű repkedő tárgyat, amely az arca előtt ugrált. Enni nem
                        tudott, mesterségesen táplálták, Pokorny a klinikáról ápolónőt és orvosi
                        műszereket hozatott át és éjjel-nappal őrizte a beteget egy-egy fiatal
                        tanársegédje. Ágnes és Évike, az orvosnövendék, segítettek az ápolónőnek.
                        Harmadnapra jelét adta annak, hogy megérti, ha megszólítják és negyedik nap
                        le tudott nyelni egy csepp langyos teát. Ha az agyvérzés nem ismétlődik,
                        akkor a vérzés felszívódik és Lajos bácsi szépen talpraáll - vígasztalta a
                        családot Elemér, - csak természetesen szigorú diétát kell tartania és
                        óvakodnia minden izgalomtól.</p>
					<p>Ákos, a fia, kétségbeesetten és csodálkozva nézte a sáppadt, együgyű, bámész
                        arcot, amelyben alig lehetett ráismerni az ő dörgőhangú, szenvedélyes,
                        robusztus apjára. Ákos sok szörnyűséget, vért és halált látott a Doberdón,
                        maga is majd otthagyta a fogát a háborúban, - de az apja betegágya előtt
                        meg-megremegett, mint a kisgyerek, aki először lát valami iszonyatos titkot
                        vagy szerencsétlenséget a saját szemével. Nem akarta elhinni, hogy abból a
                        tagbaszakadt, pirospozsgás, daliás férfiúból, akit ő húsz és egynéhány év
                        óta mindig egyformán erősnek, fürgének, tevékenynek és okosnak látott,
                        két-három-négy nap alatt tehetetlen és együgyű, merevarcú és lelógó ajkú
                        aggastyán válhatott.</p>
					<p>Ez a szívfacsaró és baljóslatú látvány a másik két öreg Péterffyt is
                        meghökkentette és búskomorrá tette. Gyula időnként bekukkant a beteg
                        szobájába, ránézett Lajosra és ezerráncú arcába valami groteszk mosolyt
                        erőltetve, kedélyesen rászólt:</p>
					<p>- Nono! Oda se neki. Két hét mulva vége a komédiának.</p>
					<p>Aztán hirtelen visszahúzódott s vékony lábait sebesen szedegetve,
                        elmenekült.</p>
					<p>- Gutaütött ember... - mormogta magában, - holnap engem is meglegyinthet a
                        szél. Nem úriembernek való élet. Legjobb volna valamennyiünknek, ha beadnánk
                        a kulcsot.</p>
					<p>Sándor lefogyott és elhanyagolta magát, elfeledte szakállát megnyíratni és
                        monokli helyett egyszerű ezüstkeretes pápaszemet tett fel. Ide-oda
                        ténfergett az asszonyok között.</p>
					<p>Ágnes imádkozott; de Isten tudja miért, nem értette a biblia szavait, sőt még
                        a Miatyánkot sem. Add meg nekünk a mindennapi kenyerünket, - szép, de ha a
                        szovjet nem ad hozzá kenyérjegyet, nem ér az egész semmit. És István még
                        mindig olasz fogságban van, Péterke csavarog, András meghalt, Évike pedig
                        lehet, hogy már régóta Pokorny szeretője, hiszen kommunizmus van. Ha az
                        Isten mindezt megengedte, akkor ő, szegény bűnös féreg, nyilván hiába
                        imádkozik hozzá. De azért csak imádkozott; az ember eltölti vele az
                        időt.</p>
					<p>Klema egészen más arcát látta a kommunizmusnak. Ime itt van majdnem egy tucat
                        ember, akit neki kell, mint az ég madarait táplálni s mint a mezők liliomait
                        felruházni. És neki nincs mannája s ő nem tud szovjetpénzt keresni, a régi
                        osztrák-magyar pénzt pedig már elköltötte az ég madaraira és a mezők
                        liliomaira. De mindez semmi ahhoz, hogy Mária Bécsben van és nem tudja, hogy
                        Máriával szemben mi a kötelessége.</p>
					<p>A Péterffy-ház lakói már éhenhaltak volna, ha Rosenthal úr nem táplálja őket.
                        Rosenthal minden második nap beállít - hogy tetszik lenni? - vígasztalja
                        őket - nem tart már sokáig - elmondja a legjobb szovjetvicceket, beszél az
                        újszülött Rosenthal kisasszonyról - adjon az Isten szerencsét neki - és
                        batyujából húst, zsírt, tojást, vajat, tejet, kávét, szivart és bort
                        szedeget ki. Nem igaz? - az öreg Rosenthal mindig összetud szélhámoskodni -
                        hehehe - burzsujnak való némi jó falatokat.</p>
					<p>Hartmann úr is küld néha egyetmást Mindszentről, de az sohasem érkezik meg.
                        Vasút és posta most csak arra való, hogy kirabolják. Hartmann úr ennélfogva
                        egy-egy bizalmas emberét küldi fel az élelmiszerszállítmánnyal. A bizalmas
                        emberek azonban eladják a küldeményeket a vasúton vagy a pályaudvaron, vagy
                        az uccán, ahogy a Péterffy-ház felé igyekeznek. Ezen sem lehet csodálkozni;
                        cipő, kés, pohár, szalag, dohány, pipa, ruhának való szövet, kalap és cukor,
                        meg petróleum a bizalmas embereknek is kell és ezeket a drágaságokat csak
                        tojásért és libáért lehet cserébe kapni. A cserekereskedés korszakában nem
                        megy másképpen a dolog.</p>
					<p>Klema mindezt megértette, de azt is megértette, hogy Rosenthal úr
                        szívességére mégsem lehet ráalapozni a Péterffy-ház sorsát. A Péterffyeknek
                        nem volt már semmijük. Sem házuk, sem földjük, sem szőlejük, sem pénzük, sem
                        keresetük. A Péterffyek koldussá lettek és meg fognak halni éhen.</p>
					<p>De ezt csak egyedül Klema tudta a Péterffyek közül. Azt is, hogy a házból hol
                        egy szőnyeg, hol egy ezüstkészlet, hol valami ékszer eltűnt. Nyomtalanul és
                        örökre eltűnt; nem vette észre senki; csak Klema tudta, hogy most abból
                        élnek, hogy egy és más eltűnik zsibárusok és uzsorások kezén. Csoda, hogy
                        vannak még emberek, akik bíznak abban, hogy az ilyen haszontalanságoknak
                        valamikor még értékük lesz.</p>
					<p>Miféle világ ez? - kérdezte magától naponta húszszor. Az embernek tegnap még
                        volt birtoka Ugocsában, szőleje Beregben, háza Pesten és családi sírboltja
                        Mindszenten s ma már csak a sírbolt az övé és holnap meghal éhen? Miféle
                        világ ez? Hát elkártyáztam és elittam az én ősi vagyonomat? Két esztendeje,
                        hogy még cipőt sem csináltattam. A kalapom olyan, hogy nevetnek rajta az
                        uccán. A Péterffyek reggel szőnyeget, délben fülbevalókat, este ezüst
                        gyertyatartókat esznek. Húsvét napján brüsszeli csipkét isznak
                        pezsgőspohárból. Pompás. Gyula nagyon szereti a likőrös feketekávét, ő
                        éjszakánkint kávéban feloldott igazgyöngyöt hörpintget magába. Az én
                        gyöngynyakékem szemeit, amelyért régi rossz osztrák-magyar pénzt adtak az
                        ékszerészek. De ezért még be is csukhatnak, mert ezzel bűnt követtem el: az
                        ékszereket be kellett volna szolgáltatnom a szovjet kincstárába. Miféle
                        világ ez?</p>
					<p>Mindenki Krisztina nagymamát irígyelte, aki nem tudta, hova legyen a
                        boldogságtól Hindenburg miatt, aki a mazuri tavakba szorított kétszázezer
                        oroszt.</p>
					<p>Éva szorgalmasan tanult, Pokorny tanította, aki most ráért, mert elcsapták a
                        klinikáról. A belgyógyászat tanszékét lefoglalta a fiatal Rosenthal, aki
                        maga mellé a tüdővészes, pápaszemes orvost vette első tanársegédnek a
                        visegrádiuccai nyomortanyáról. Meg kell adni, hogy szelíd és szomorú
                        diktatúra volt a klinikán, de a betegek rothadt tökfőzeléket ettek, lóhúsból
                        készült szalámival. Nem volt lepedő a betegek ágyán, orvosság sem volt,
                        kötözőszer sem volt, Röntgen sem volt, csak poloska és patkány volt sok.
                        Rosenthal, a doktor, emiatt mélabús volt és szidta a tőkét, a burzsoáziát, a
                        háborút és a népköztársaságot, hogy a proletárdiktatúrának nem hagyott
                        semmit. Mindenki a multat szidta és minden nap új és új rekvirálást
                        rendeltek a gazdagok lakásaiban pénz, ékszer és fehérnemű iránt. És
                        mindennap nagyobb lett a felháborodás, hogy már a gazdagoknak sincs
                        semmijük s nincs mit tőlük rekvirálni. De azért nem dolgozott senki s a
                        betegek a kórházban nem értették meg, hogy mi haszon van abból, hogy báró
                        Molnár János és Pokorny Elemér helyett Rosenthal elvtárs és a szemüveges
                        elvtárs tartja a reggeli vizitet?</p>
					<p>Éva mindezzel nem törődött. Csak édesanyját sajnálta és Péterkéért
                        aggodalmaskodott. István jó helyen van, Firenzében, ahol művészi
                        asztalosságot tanul, meg kárpitosságot. Az új emberiségnek is kell asztal,
                        ágy és díván. István nem hal meg éhen. De Péter?</p>
					<p>Péterke hetek óta titokzatos, sőt félelmetes, mintha kezdődő elmezavar jelei
                        mutatkoznának rajta. Ritkán van otthon, akkor is néma, zord, zavart és
                        ingerlékeny. Kerüli a tekintetüket és egyedül Évához van néha két-három
                        szava, amikor darab kenyeret, pohár tejet, vacsoramaradékot vagy
                        szivarvéget kér. Péter úgylátszik koplal és szenved s valamin töri a fejét,
                        amiből irtózatos együgyűség vagy irtózatos vétek sül ki.</p>
					<p>Péterke nem mert otthon aludni, mert félt, hogy álmában kibeszéli a titkot.
                        Vagy kiabálni kezd: megölöm, megmentem, jóváteszek mindent! Vagy egyszer
                        pillanatnyi elmezavarában megöli magát, hogy magamagával örökre sírbategye a
                        titkot. De vajjon sírbateszi-e? Hiszen Kálmán minden pillanatban beállíthat
                        és követelheti magának a feleségét. És akkor ő hiába öli meg magát.
                        Őrjöngés. Kálmánt fel kell kutatni és ártalmatlanná kell tenni. Hogyan? Meg
                        kell ölni.</p>
					<p>Meg kell ölni, meg kell ölni! Kálmán az egyetlen ember, aki felesleges. A
                        háborúban néhány milliót megöltek, az orosz forradalomban néhány százezret
                        megöltek, úgy hallja, hogy a kommunista terrorlegények a magyar falvakban
                        néhány száz parasztot megöltek, azt mondják, Hartmannt is majdnem megölték,
                        csak a lánya mentette meg az utolsó pillanatban az akasztófától, két
                        Péterffyt megöltek, az egyik a vörös hadsereg arcvonala előtt, a század
                        előtt, a vöröskatonák szeme előtt főbelőtte magát, a másikat hátulról
                        lőtték le, mert rohamra vezényelte a legénységet, - vér és vér mindenütt,
                        milliókat öltek meg és ő nem mer egyetlen embert megölni, akinek a halála
                        megváltás volna arra is, akit megöl. Hát nem égbekiáltó gyávaság és bambaság
                        ez?</p>
					<p>De miért ölje meg? Kinek használ vele? Máriának? Hol van Mária? Lehet, hogy
                        Mária Bécsben már régen elzüllött, Miklós báróval együtt s az orosz
                        herceggel együtt, akivel a Morgan-szállodában tartott ellenforradalmi bálon
                        sugdolódzott. Vagy a Péterffyeknek? Akik majd meg sem értik az áldozatot és
                        benne csak közönséges gyilkost, Péterffy-gyilkost, rokongyilkost
                        látnak?</p>
					<p>Péterke belátta, hogy nem tud határozni. Nem is merte keresni Kálmánt, mert
                        félt, hogy megtalálja. És félt, hogy beleőrül ebbe a töprengésbe.</p>
					<p>Kétségbeesésében Rosenthal úrhoz fordult, az öreghez, akivel a Péterffy-ház
                        kapujában találkozott, amint nagy batyut cipelt a hátán.</p>
					<p>- Nem nehéz, Rosenthal bácsi?</p>
					<p>- Ahá, Péter úrfi? Alászolgája, hogy tetszik lenni? Hogy ez a kis batyu nehéz
                        volna! Batyus zsidónak - nem igaz? - sohasem nehéz a batyu. Hehehe. Tetszett
                        hallani az ujságot? Unokám van, az Isten adjon neki szerencsét. A menyem,
                        Magda, szép asszony, csak félrenézett, kiáltott egyet és megszülte a fiút.
                        Fiú! adjon az Isten szerencsét neki. Gyönyörű fiú!</p>
					<p>Így tudta meg Péterke, hogy Magda a Vöröskereszt-kórházban fekszik.
                        Meglátogatta és megkérdezte tőle:</p>
					<p>- Mi lesz a határokkal?</p>
					<p>Magda odasúgta a fülébe, hogy az ágya körül lézengő vörös ápolónők és
                        szovjetasszonyok ne hallják:</p>
					<p>- Lépj be a vörös hadseregbe. Visszavesszük Erdélyt...</p>
					<p>- Akkor rendben van a dolog.</p>
					<p>Péter észrevette, hogy Magda ágya körül tarka selyemruhában ott ül két
                        asszony, aki gyilkosságért börtönt ült és ott egymásba szeretett. Most Magda
                        csecsemőjét dédelgették boldog elragadtatással. Ott volt a bordélyházi leány
                        is és sírva mondogatta, hogy soha még olyan szép gyermeket nem látott, mint
                        Magda csecsemője. Ilyent én is szülnék! - tette hozzá s ragyogott az arca,
                        annyira meg volt hatva önmagától.</p>
					<p>Szó nélkül kifordult a betegszobából és elment a Pantheonba. Leült egy
                        ablakmélyedésbe és gondolkodni kezdett.</p>
					<p>- Megvan. Jóváteszek mindent. Tudom már, mit kell cselekednem, hogy ne legyek
                        felesleges ember.</p>
					<p>Vidám lett és meghatódott önmaga felett. Hazarohant és Évikét kereste.
                        Szerencsére Évike egyedül volt, a szobájában ült és kórbonctant tanult.
                        Eléje toppant és elmondta, hogy a vörös hadsereg vissza akarja foglalni
                        Erdélyt, rendben van a dolog. Ő is jelentkezik. Nagy beszédet mondott Évike
                        előtt és minden szónál fokozódó elragadtatással vette észre, hogy már sokkal
                        kevésbbé dadog.</p>
					<p>- Éva, szoktál te egyáltalán ujságot olvasni?</p>
					<p>- Miért?</p>
					<p>- Mert ha igen, akkor tudnod kell, hogy Oroszország szövetséget kötött
                        Szovjetmagyarországgal és napok kérdése, hogy ehhez Németország is
                        csatlakozik. És fütyülünk a fegyverszüneti szerződésre, a demarkációra és az
                        ántántra. Ragyogó hadsereg, szervezett, erősöklű munkástömegek, igen, most
                        maga a nép harcol, a saját akaratából, most tudja, hogy miért, magyarok,
                        munkások és parasztok, magyar hadvezérek, most a földért, a kenyérért, az
                        otthonért, Magyarország szent és sérthetetlen határaiért, a fogaikkal tépik
                        szét az ellenséget. Én már tudom, hogy kikkel van dolgunk. Gyerekjáték lesz.
                        Az egyik sereg Kassát ma visszavette, a másik Kolozsvár felé veszi az irányt
                        és esküszöm, Éva, meg nem állunk, míg az utolsó ellenséges katonát is ki nem
                        verjük, vagy föl nem koncoljuk, az Isten engem úgy segéljen. Most kezdődik
                        az élet, orosz szövetség, szabadság, keletről jön a világosság, csapataink
                        győzelmesen haladnak Kassa felé, - te Éva, mennyi zsebpénzed van?</p>
					<p>- Mit akarsz?</p>
					<p>- Bevonulok.</p>
					<p>- A kommunistákkal?</p>
					<p>Péter a vállát vonogatta.</p>
					<p>- Adj kölcsön ezer koronát. A zsoldomból megadom. A kommunisták mocskos és
                        éhenkórász legények, de fel akarják szabadítani Erdélyt. És fütyülnek az
                        ántántra. Én velük megyek.</p>
					<p>Éva sírva fakadt.</p>
					<p>- Péterke, a mama szíve meghasad, ha elmégy.</p>
					<p>Péterke szeretett volna ittmaradni, de érezte, hogy nem tud.</p>
					<p>- Te, Éva, mondok valamit. Ti nem ismertek engem. Én nem vagyok ám olyan
                        felesleges ember, mint ahogy gondoljátok. Én jóváteszek mindent azzal, hogy
                        most elmegyek. Pedig nagyon szeretlek ám benneteket.</p>
				</div>
				<div type="chapter">
					<head>VIII.</head>
					<p>Tikkasztó, égő, reménytelen július volt. A múzeumuccai házban úgy éltek az
                        emberek, mint valami ólomkamrában. Az új világrend urai a Balaton partján
                        nyaraltak, a régi világrend urai Pesten bezárkóztak házaikba és Ostendéről,
                        az északi tengerről vagy a börtön fenekéről ábrándoztak - a börtönt úgy
                        képzelték, hogy ott, a föld mélyén ilyenkor penészes hűvösség, nedves,
                        nyirkos hűvösség, jó, kedves hűvösség van s az ember egyedül van a
                        cellájában. Itt nincs egyedül a cellájában. Itt együtt kell lakni részeg
                        kőmíveslegényekkel, akik miatt Lajos bácsi most gutaütött, félkarjára béna
                        és meghibbant kicsit. És együtt kell lakni egy sárgahajú, karcsú, csinos
                        némberrel, aki bordélyházban volt s most az egyik vöröskatona felesége. Ha
                        Péterke nem volna a fronton, megismerné őt és eszébe jutna a Visegrádi ucca
                        és Magda gyerekágya.</p>
					<p>A leányt Máriának hívták és egész nap vagy sírt, vagy énekelt, vagy azzal
                        kérkedett, hogy a bordélyházban volt, vagy ezt rikácsolta:</p>
					<p>- Én is úrilány vagyok. Én is végeztem négy polgárit és kereskedelmi
                        tanfolyamot. Engem is a háború tett tönkre. Én is a háború hősi halottja
                        vagyok.</p>
					<p>Ágnest egyszer elcsípte a hallban, ahol villamos gyorsforralón tökfőzeléket
                        melegített.</p>
					<p>- Elvtársnő nagyon fennhordja az orrát - szólt rá kihívóan és csípőjét
                        riszálva eléje állt. - És a leánya is nagyon fennhordja az orrát.</p>
					<p>- Bocsánat...</p>
					<p>- De nem úgy van, elvtársnő, most más világ járja.</p>
					<p>- Nem akartam...</p>
					<p>- Beszédem volna magával...</p>
					<p>- Bocsánat, dolgom van...</p>
					<p>Ágnes menekülni akart, de a sárgahajú lány egyszerre sírva fakadt, megragadta
                        Ágnes kezét és csókolgatni kezdte. Ágnes keze nedves lett a zokogó leány
                        könnyeitől.</p>
					<p>- Mi baja van, szegényke? - kérdezte megdöbbenve.</p>
					<p>- Nagyságos asszony, nagyságos asszony, engedjen beszélni - zokogta a leány
                        és ráemelte nagy, fényes, kék szemét, amely fehér arcából ijesztően
                        ragyogott.</p>
					<p>Ágnes elámult. Most vette észre, hogy milyen szép ez a teremtés. Magas,
                        karcsú, telt, ringó csipői keskenyek és a melle majd szétveti a blúzát. Az
                        arca pedig fehér és rózsaszínnel habosan foltozott, a szeme kék, a
                        szemöldöke koromfekete, a szája vérvörös és duzzadó, a haja szőke,
                        eredetileg is aranyszínű, magdolnasárga, nem festett, csak olyan
                        valószínűtlenül sárga, mintha festve volna. Ágnes elképedve nézte - ezt az
                        arcot látta már valahol, sőt sokszor sokáig majdnem mindennap látta, szent
                        Isten, ez a leány nagyon hasonlít Máriához.</p>
					<p>- Mi baja, lelkem? - kérdezte mégegyszer résztvevően. - Üljön le. Beszélni
                        akar? Ne sírjon, beszéljen, hallgatom, csak elcsavarom a villanyt, mert
                        felforr a főzelék, szegény leány, mi nem akartuk magát bántani, mi is olyan
                        szerencsétlenek vagyunk.</p>
					<p>- Tudom, tudom, de mi az az én szerencsétlenségemhez képest!... Tudja meg,
                        nagyságos asszonyom, hogy én is úrilány vagyok.</p>
					<p>- Tudom - felelte jólelkűen Ágnes.</p>
					<p>- És vőlegényem volt a háború előtt.</p>
					<p>- Szegényke.</p>
					<p>- És négy polgárit végeztem és kitört a háború és összeesküdtünk...</p>
					<p>- Katona volt az ura?</p>
					<p>- Hadnagy. Tartalékos hadnagy, illetőleg, igazat szólva, nem esküdtünk meg,
                        de már úgyis biztos volt, hogy elvesz és én a feleségének tekintettem
                        magamat - látja, a kapitalista világban ez nagyon rosszul volt, azért vagyok
                        kommunista, mert most két perc alatt törvényesítik a szerelmi viszonyt.</p>
					<p>- Hát maga asszony? - kérdezte Ágnes, aki azt gondolta, hogy a szerencsétlen
                        teremtés azért dicsőíti a kommunizmust, mert férjhez tudott menni.</p>
					<p>- Nem akarok férjhez menni, utálom, nincs olyan ember a földkerekségén,
                        akihez érdemes volna.</p>
					<p>- Hát akkor... - szaladt ki a száján Ágnesnek, de nem mondta tovább, mert úgy
                        akarta folytatni, hogy hát akkor miért haragszik a kapitalizmusra, amelyben
                        oly nehéz volt a házasodás, amikor úgy sincs olyan ember, akihez érdemes
                        volna?... Nem mondta tovább, nem akarta megsérteni. - Hogy hívják? -
                        kérdezte inkább zavarában.</p>
					<p>- Máriának hívnak. Mária. Most Mici. A szépmellű Mici - ez most a nevem.</p>
					<p>Ágnes megdöbbent. Őt is Máriának hívják. És ha néhány év mulva azt a másikat
                        is szépmellű Micinek hívják?</p>
					<p>- El akarom mondani, hallgasson meg, nagyságos asszony, hogy történt a dolog.
                        Elvégeztem a kereskedelmi tanfolyamot, kitört a háború, a vőlegényemet
                        elkísértem Kassára, mindegy volt már, úgyis elvett volna és Kassán egy
                        hotelszobában az övé lettem.</p>
					<p>- Mi? - hebegte Ágnes ijedten, - Kassán?</p>
					<p>- Igen. Ronda garniban kaptunk éjjelre szállást, sokat ittunk, semmit sem
                        ettünk, a vőlegényem félt a háborútól, én féltem, hogy másállapotba
                        kerültem, elhatároztuk, hogy közös beleegyezéssel öngyilkosok leszünk.</p>
					<p>- Kassán? - szisszent fel Ágnes és rémülten nézte a leányt.</p>
					<p>- Kassán. Hotel garniban. Meg akartunk halni, akkor berontott hozzánk egy
                        úrihölgy, benyomta az ajtót, csodáltam a bátorságát és ránkkiáltott:
                        megálljanak, hallgassanak meg, az Isten szerelmére, várjanak egy
                        pillanatig!</p>
					<p>Ágnes elsápadt és vékony, fehér kezébe rejtette arcát. Látta az egész szörnyű
                        jelenetet, most megint egyszer látta, három év óta nem látta, álmaiban sem,
                        elfelejtette, most újra látta. A szoba sarkában, rongyos viaszkos vászon
                        dívánon halálos borzalommal két majdnem meztelen fiatal teremtés. Egymás
                        kezét fogták és könyörögve és iszonyú szégyenkezéssel meresztették rá a
                        szemüket. Aztán a férfi feltámolygott.</p>
					<p>A sárgahajú lány zokogva mesélte tovább:</p>
					<p>- A vőlegényem kicsit félt a háborútól, sokat ittunk, semmit sem ettünk és én
                        akkor vesztettem el a szüzességemet. A vőlegényem mentegette magát az
                        úrihölgy előtt, hogy ez a mi nászéjszakánk, ne tessék csodálni, hogy ilyen
                        őrült vagyok, nem félek a háborútól, de ez a nászéjszakánk...</p>
					<p>- Szegény, boldogtalan teremtés! - zokogott most már Ágnes is és odaült a
                        szépmellű, pirosszájú, szőkehajú mellé.</p>
					<p>- Verje meg az Isten a burzsoáziát - visította a leány - az csinálta a
                        háborút és azért volt nekem ilyen nászéjszakám, alighogy a kereskedelmi
                        tanfolyamot elvégeztem.</p>
					<p>- A háború! - sóhajtott Ágnes és most már közelebb érezte magát a
                        szépmellűhöz. Most már neki is megnyílt a szíve. - Az én uram meghalt, a
                        fiam...</p>
					<p>- Verje meg az Isten a burzsoáziát! Kidobtak a bankból, amikor meglátszott
                        rajtam, hogy teherben vagyok... No, nem is jutottam ám én többé teherbe.
                        Azt az egyet sem tudtam rendesen megszülni... Az apja mindjárt elesett a
                        lembergi csatában és én ijedtemben lebetegedtem és abortáltam.</p>
					<p>- Szegényke, szegényke!</p>
					<p>- Így jutottam ide! Verje meg az Isten, pedig én is úrilány vagyok, tessék
                        elhinni elvtársnő, nagy disznóság volt az egész kapitalizmus.</p>
					<p>Ágnes Máriára, arra a másik Máriára gondolt, aki gőgös, szenvtelen és
                        titokzatos, de most Bécsben van és Isten tudja, mi történik vele...</p>
					<p>- Elvtársnő, tisztességes ember nem lehet kapitalista - nyöszörögte
                        fájdalmasan a szépmellű Mici, ahogy most hívják - mert a kapitalizmus
                        idejuttatja az embert. Én kommunista vagyok! - és erőset vágott a duzzadt
                        mellére.</p>
					<p>Ágnes odahajolt a szegény kommunista-lányra és megsímogatta magdolnasárga
                        haját. Arra gondolt, hogy egyszer Gyula bácsi figyelmeztette: édes lányom,
                        jegyezd meg magadnak: mindenkinek mindig igaza van.</p>
					<p>*</p>
					<p>Másnap Ákos kereste fel őt abban a kis szobában, amelyet meghagytak neki a
                        lakásügyi népbiztosok.</p>
					<p>- Meddig tart még? - riadt fel Ágnes, amint megpillantotta a géplábú katonát,
                        akinek annyit sírdogált a betegágya mellett. Mindenkihez ez volt a kérdése,
                        amióta levelet kapott Istvánkától, hogy az olaszok mindaddig nem engedik
                        haza, míg Pesten kommunista diktatúra van.</p>
					<p>- Csak pár napig, kedves Ágnes néni. - Most már bizonyos, hogy vége.</p>
					<p>Ágnes könnyezve omlott az őszfejű, széparcú, szélesvállú és géplábú Péterffy
                        mellére.</p>
					<p>- Ó, ha igaz volna! De te csak vígasztalni akarsz.</p>
					<p>- Most már egészen bizonyos. Ágnes néni, két hét mulva itthon lesz
                        Péterke.</p>
					<p>Ágnes visszahökkent, ráncbaborult szép, tiszta homloka és fejedelmi termete,
                        amelyet Máramarosszigeten úgy megcsodáltak, önmagába roskadt. Péterke! Hát
                        nem kétségbeejtő az, hogy Péterkéről mindig megfeledkezik? Most sírva fakadt
                        azon, hogy Péterke milyen árva, elhagyott kis mostoha gyermek. Van-e
                        rettenetesebb sors, mintha valakiért, akit ágyú és puska, szurony és
                        gázbomba fenyeget, egy szegény kis fickóért, aki még húsz éves sincs és oly
                        szívettépően dadog, szegénykéért senki sem retteg, még az édesanyja sem?</p>
					<p>- Hazajön Péterke? - suttogta gépiesen.</p>
					<p>- Két héten belül.</p>
					<p>- Vége?</p>
					<p>- Vége. A románok már a Tiszánál vannak.</p>
					<p>- Románok? Oh, ha András még élne!</p>
					<p>- Nem élné túl.</p>
					<p>- Igazad van, Ákos. De azért nem lett volna szabad megengedni, hogy
                        meghaljon.</p>
					<p>- Ágnes néni ugyancsak elvesztette a háborút, - mondta Ákos önkéntelenül, -
                        kevés ember vesztette el olyan alaposan.</p>
					<p>- De biztos, hogy visszajön?</p>
					<p>- Biztos. A vörös hadsereg most már nem harcol komolyan. Nincs szó komoly
                        ütközetről.</p>
					<p>- És István is hazajön?</p>
					<p>- Semmi akadálya.</p>
					<p>- És akkor mi lesz?</p>
					<p>- Minden jó lesz, Ágnes néni. Én is megnősülök.</p>
					<p>- Nősülsz? - csodálkozott Ágnes.</p>
					<p>- Ágnes néni volt már a Rosenthal bankjában?</p>
					<p>- Nem.</p>
					<p>- Akkor nem ismeri.</p>
					<p>- Kit?</p>
					<p>- A menyasszonyomat. Ott dolgozik az elnöki osztályban. Titkárnő. De most
                        zöldborsót szemelget és tökkonzervet tesz el télire.</p>
					<p>- Tökkonzervet? Furcsa étel lehet.</p>
					<p>- Cukrozva olyan mint a dinnye. Tápláló. Kristálycukorral, természetesen.</p>
					<p>- Máramarosban disznót hizlaltunk kristálycukorral.</p>
					<p>- Befőttre is jó. Minden jó, ha Vilma készíti. Mérlegképes könyvelő, német,
                        francia és angol levelező és már arról volt szó, hogy a Gáthy és Társa-féle
                        konzervgyárba kiküldjük igazgatónak. Annyira érti a konzervgyártást.</p>
					<p>- Biztos?</p>
					<p>- Mi? Hogy ért a konzervhez? Tessék megízlelni a dinnyét vagy ananászt,
                        amelyet tökből készít.</p>
					<p>- Nem azt kérdeztem. Biztos, hogy vége a kommunizmusnak?</p>
					<p>- Biztos. Kaltnecker Vilmának hívják. Nem dzsentri, nem is nemes. Az apja
                        kéményseprő volt a Józsefvárosban. De ő perfekt német, francia és angol.
                        Igazgató lett volna a konzervgyárban, ha közbe nem jön a diktatúra. Jó
                        polgári család. És Vilma angyali teremtés.</p>
					<p>- És Istvánka hazajön?</p>
					<p>- Két hét mulva útnak indítják Firenzéből. Nem olyan szép, mint teszem Mária,
                        de nekem jobban tetszik. Itt van a fényképe! Csak hogy rossz felvétel. Az
                        életben összehasonlíthatatlanul szebb. Gesztenyebarna. Szeretem.</p>
					<p>- Mit gondolsz, mikor?</p>
					<p>- Azt hiszem a diktatúra után, három hét kihirdetés, diszpenzáció,
                        anyakönyvvezető és egyházi esküvő.</p>
					<p>Ágnes elpirult. Ő azt akarta kérdezni, hogy mikor jöhet haza Istvánka? De nem
                        merte elárulni.</p>
					<p>Ákos nagy csikorgással, zörgéssel és kattogással felállott és géplábára
                        nehézkedve jókedvűen himbálta derekát.</p>
					<p>- Nem adok neki két hetet és csupa öröm lesz ez a ház. Megcsináltatom a
                        géplábamat, meg tetszik látni, akkor senki emberfia nem tudja
                        megkülönböztetni az egészségestől; csak ezek a kommunista barmok nem értenek
                        a finom műszerekhez.</p>
					<p>Ágnes mereven és szomorúan nézte az apollóarcú ősz fiút, aki tele volt
                        jókedvvel és mámorral.</p>
					<p>- Csupa öröm lesz a házban. Mária is hazajön, én bemutatom a menyasszonyomat,
                        itthon lesz Istvánka és hazajön Péterke is, aki mindent jóvá tesz és
                        nekifekszik az érettséginek. Nagyon szeretem Pétert, meglássa Ágnes néni,
                        egyszer még maga is büszke lesz rá, amikor a költő fiát beválasztják az
                        Akadémiába, vagy megkapja a Nobel-díjat. Két héten belül itthon lesz,
                        kezeskedem róla, két hét, esetleg két nap - mit mondok? - inkább két nap,
                        mint két hét.</p>
					<p>*</p>
					<p>Két nap mulva csakugyan itthon volt Péterke, szétlőtt fejjel, egész arca
                        csupa seb, vér, geny és sár... Szolnokról hozták vonaton, hamar bevitték a
                        klinikára, de mire a műtőasztalra tették, Péterke meghalt.</p>
					<p>Péterke, szegény nem dadogott többé, nem kellett félnie a d, t, és p
                        betűktől, sem attól, hogy elárulja a nagy titkot, sem attól, hogy megöli
                        Kálmánt. És jóvátett mindent.</p>
				</div>
				<div type="chapter">
					<head>IX.</head>
					<p>Mária hazajött, Istvántól levelet kaptak, hogy nemsokára hazaengedik
                        Firenzéből, a Péterffy-házból kivonultak a terrorlegények, Klema újra
                        berendezte a régi szobákat, a megmaradt szőnyegeket újra szétterítették. De
                        csak tíz szobát tartott meg a Péterffyeknek. Az országból is csak egy
                        darabka maradt meg, a Péterffy-házból is csak tíz szoba maradt meg. Miklós
                        báró visszajött ugyan Budapestre, de nem kapott lakást a Péterffy-penzióban.
                        Régi lakosztályát kiadták albérletbe, mert házbért kell fizetni, nem lehet
                        tovább Rosenthal kegyelméből élni. Ákos a penzióban marad, két egymásba
                        nyíló kis szobában együtt lakik majd a feleségével. Tíz szobában mindannyian
                        szépen elhelyezkedtek, igaz, hogy a háború előtt a tizennyolc is kevés volt
                        nekik; de arra kell gondolni, hogy valamikor mindegyikük külön-külön
                        kastélyban lakott, sőt volt idő, amikor egy-egy Péterffynek két-három
                        udvarháza, városi palotája és határszéli földvára is volt és több megye
                        fölött főispánkodott és néhány tucat községben néhány ezer jobbágy felett
                        pallosjogot is gyakorolt; ehhez képest semmit sem számít, hogy a nemzetség
                        tíz vagy tizennyolc szobában álmodik-e most a régi dicsőségről?</p>
					<p>Annyi bizonyos, hogy tíz szobában is lehet élni, ha a többi nyolcban albérlők
                        laknak és azok pontosan fizetik a bért. Pénzt venni szállásért, ez nem méltó
                        a régi várkapitányok és főispánok ivadékaihoz, de most ilyen sivár és
                        nyomorult az élet. Nagy vihar dühöngött; az országot végigsöpörte a háború
                        orkánja; a vizek a legmagasabb hegyeket tíz könyöknyivel felülhaladták; a
                        családi fészkek szétrombolva, a magyarok megtizedelve és néhány vármegyébe
                        összezsúfolva, özvegyek és árvák koldusboton tengődnek abban a nagyobbik
                        Péterffy-penzióban, amelyet most Magyarországnak hívnak.</p>
					<p>Most azonban mégis valamivel jobb. Legalább világosabb. Véget ért a sötét
                        éjszaka, kisütött a nap, az ablakokat ki lehet nyitni s a szobákat ki lehet
                        szellőztetni. A Péterffy-penzióban mindenki az ablakokhoz tódult és teli
                        tüdővel szívta magába a nyári levegőt.</p>
					<p>Klema a penziót kitakaríttatta. Most minden tisztán és ünneplősen ragyog.
                        Holnap Nagyboldogasszony napja. A szobákban jó, régi levendulaszag. Frissen
                        mosott fehér függönyök. Mindenki boldogan simogatja meg a régi, szép, finom
                        bútorokat, amelyeket megrugdostak ugyan a forradalom kalandorai, de legalább
                        a helyükön hagytak.</p>
					<p>Olyan a Péterffy-penzió, mintha minden a régiben volna. Mintha letörölték
                        volna róla a háború és a forradalom szennyét. Minden mosolyog; a lábbadozó
                        beteg mosolygása ez azon, hogy él. Egyelőre még nem tudja, hogy meddig,
                        hogyan, miből, miért, de él és ez boldoggá teszi... De sokkal csendesebb,
                        mint azelőtt volt. Lajos bácsi most már csak suttogva, bágyadtan szidja a
                        Habsburgokat; torkán nehezen jön ki a lélegzet az asztma miatt s nehezére
                        esik a beszéd, mert lesoványodott, halvány és petyhüdt lett az arca s az
                        ajka szánalmasan lóg lefelé az agyvérzés óta. Csak a szeme villog, most még
                        félelmesebben, mint valaha. Kidülledt és megnőtt a szemgolyója és néha
                        ijesztően bámul arra, akivel beszél. Gyűlölet és düh mered le erről a
                        szemről, sokszor még a fia is megdöbben, oly gyilkos haraggal néz rá, minden
                        ok nélkül, csak azért, mert magamagával tehetetlen, öreg és beteg. Ákos, aki
                        egyébként vidáman és kiengesztelődve mutogatja a technika csodáját, a
                        műlábat, amelyet meg sem lehet különböztetni az igazitól, sokszor elborulva
                        látja, hogy milyen türelmetlen, mogorva és rosszindulatú vén ember lett az
                        ő drága, hangos, kuruc édesapjából. Csendes emberré vált, de ez a
                        legborzasztóbb rajta.</p>
					<p>Gyula bácsin nem látszik meg sem a háború, sem a forradalom. Ugyanolyan
                        sárga, ráncos és szótalan; csak, ha lehetséges, még soványabb lábszárak
                        imbolyognak pepita nadrágjában; de fekete aktatáskája napról-napra kövérebb
                        lesz. Mintha Gyula bácsinak nemcsak a lelke, de a teste is lassan-lassan
                        beleszivárogna a kéziratok közé, amelyeken a Péterffy-Grónay-családok
                        történetét már visszavezette a tatárjárásig.</p>
					<p>Sándor bácsi pedig napról-napra fiatalodik. Haja most már hófehér, olyan
                        csillogó, fényes, ragyogó fehér, mint a tejszínhab, vagy a legfehérebb
                        hermelinprém. Az arca rózsás, még a szeme körül szétfutó szarkalábak s kissé
                        megereszkedett könnyzacskói is széppé és érdekessé teszik. Az arca jellege
                        kissé megváltozott, mert Sándor bácsi leberetváltatta a szakállát.
                        Leberetváltatta egészen, s most kiderült, hogy hosszas, keskeny, rózsás és
                        finom arcán néhány lefutó ránc akkor is mosolygóssá teszi, amikor gúnyos,
                        hetyke vagy gőgös akar lenni. Erre a rózsaszín bőrre, piros ajka fölé
                        keskeny, habfehér angol bajusz és a halántéka alatt, csak a füle közepéig
                        hagyott s parányi kis csíkban előrefésült barkó símul. Nem lehet elegánsabb,
                        szebb és fiatalabb öregurat elképzelni Sándor bácsinál. A profilja különösen
                        tökéletes, hosszú, finom, ősmagyar profil; középen kevéssé kiemelkedő orra,
                        egyenes homloka, kicsattanó szája, klasszikus álla és mély szemgödrei,
                        amelyek egyikében mindig monokli csillog, elbűvölő sziluettet mutatna
                        valamely régi biedermeier-árnyképen. És egészséges, fürge, délceg, mint egy
                        huszárezredes; igaz, soha életében még a feje sem fájt. Ez az ember örökké
                        él és örökké tacskó marad - suttogta epésen Lajos bácsi, ha néha sötét
                        irígységgel végigmérte.</p>
					<p>Most mind a hárman a középponti hall egyik sarkában ültek Krisztina nagymama
                        körül, aki nemrég ünnepelte nyolcvanötödik születése napját, de maga még
                        Gyula, a genealógus előtt is hetvenhatnak mondja magát. Ebéd után vannak és
                        feketekávé, meg illatos császárkörtelikőr mellett udvarolgatnak a
                        nagymamának, mint tíz év óta majdnem minden nap. Holnap Nagyboldogasszony
                        ünnepe lesz.</p>
					<p>- Szép ez a nyár - szólalt meg keverés közben Sándor. - Reggel a budai
                        hegyekben kószáltam, a gyümölcsfák csak úgy roskadoznak, a fű még olyan,
                        mint a smaragd, a meleg szél átjárta a csontjaimat és azon vettem észre
                        magamat, hogy úgy fütyörészek, mint egy suhanc. Hiába, a nyár...</p>
					<p>- A nyár...</p>
					<p>A másik két Péterffy csendesen bólongatott.</p>
					<p>- Holnap Nagyboldogasszony... - dörmögte Gyula.</p>
					<p>- Holnapután esküvő. Kár, hogy a mai nemzedék már nem díszmagyarban megy az
                        oltár elé - jegyezte meg Lajos.</p>
					<p>- Kár.</p>
					<p>Osztottak, játszottak. Az ebédlőben a régi állóóra megkondult és hatot ütött,
                        mély, zengő harangszavával.</p>
					<p>- Mingyárt hazajönnek az anyakönyvvezetőtől - mutatott az órára Sándor. Aztán
                        letette a kártyát és diadalmasan nézett a két Péterffyre.</p>
					<p>- No, nem mondtam, hogy megérjük még a feltámadást? Mi?</p>
					<p>- Minden elmúlik.</p>
					<p>- És szépen újra rendbe jön minden. Van kormányunk, van becsületünk, van
                        életünk.</p>
					<p>- De az ország kétharmadát elrabolták - jegyezte meg Lajos.</p>
					<p>Sándor felemelte az ujját.</p>
					<p>- Az is visszajön. Idő kérdése csak. Minden rendbejön. Örüljünk, hogy újra
                        lehet élni.</p>
					<p>- A törökök is százötven évig voltak a nyakunkon.</p>
					<p>- De leráztuk őket.</p>
					<p>- Igazad van.</p>
					<p>- No, nemsokára otthon is leszünk - lelkesedett Sándor. - Meglásd öreg fickó,
                        mához egy, mondjuk két évre otthon leszünk.</p>
					<p>Krisztina nagymama mindebből nem hall már semmit. Nem hall és alig lát
                        valamit; nem is bánja. Azt hallja és látja, amit akar és ő nyolcvanöt év óta
                        mindig csak szépet és jót akar látni és hallani.</p>
					<p>Néha megszólal lágyzizegésű hangocskája és a háborúról tart előadást.</p>
					<p>- Olvassátok csak fel a hadijelentéseket.</p>
					<p>De nem is várja meg, hogy valamit felolvassanak neki, ő maga magyarázza a
                        hadihelyzetet:</p>
					<p>- Párizst a németek bombázzák. Párizs fél és imádkozik. Verdun ostroma
                        folyik. Két hét és a németeké. Az orosz hadsereg nem számít. Az olaszok
                        bizonyára megbánták már, hogy az antant mellé állottak... Jaj, a legyezőm!
                        Köszönöm, Gyula. Csak egy baj van, hogy Amerika háborúval fenyegetőzik. De
                        mikor tud az hadsereget küldeni... Jaj, Amerika... erről jut eszembe. Mikor
                        írt a kis gróf? Mikor jön haza? Most is látom Tommyt, az égszínkék
                        Waffenrockjában... Boldogult édesapja, édes Klemám, veled akarta
                        összeházasítani...</p>
					<p>Köztük van Barnabás is. Kopasz feje csillog, de széles vállai kissé
                        meggörnyedtek; rokkant, óriás lett, megviselte a Susanne után való bánat, a
                        Nikolettáért való aggodalom és a pénz után való hajsza, amely elrabolja
                        éjszakáit és megrontja kimerülten vergődő nappali éber álmait. Folytonosan
                        szédül és panaszkodik, hogy nikotinmérgezése van, amelytől remeg a lába,
                        pulzusa százon felül van, bordái közt gyötrő szúrást és a gyomrában émelygő
                        hányingert, agyában feszülést, zsibbadást, nyilallást, görcsöket érez és
                        étvágya nincs, folyton éhes, de undorral tölti el az étel látása, hiába,
                        abba kell hagyni a dohányzást és napjában csak egyszer-kétszer használ
                        gyufát, mert a körmére égett cigaretta tüzénél gyujt a másikra.</p>
					<p>Most is sápadni kezd és bosszúsan dörmögi:</p>
					<p>- Nikotinmérgezés, köszönöm, ne fáradj, fizetek.</p>
					<p>Aztán ijedten a fejéhez kap, elszégyenli magát.</p>
					<p>- Bocsássatok meg, egészen elvesztem az eszemet, azt hittem, kávéházban
                        vagyok.</p>
					<p>Ákosnak szólt ez a mentegetődzés, Ákos nagyon szereti Barnabás bácsit, ő lett
                        Péterke utódja Barnabás bácsi szívében.</p>
					<p>Kissé jobban lett. Odahajolt Ákoshoz és a fülébe súgta:</p>
					<p>- Soha kártyát ne végy a kezedbe, öcsém. Soha.</p>
					<p>- Soha.</p>
					<p>- De tartsd is meg a szavadat, mert kártyázni, az a legnagyobb őrültség. Most
                        már én is dolgozni fogok.</p>
					<p>Halkan suttogtak, hogy a többi ne hallja.</p>
					<p>- Kártyázni? Akkor inkább a revolvergolyó. Miért? Kártyában csak veszíteni
                        lehet. Dolgozni fogok.</p>
					<p>- No, én már hallottam, hogy voltak, akik meggazdagodtak...</p>
					<p>- Nem igaz. Egy este, két este, akár két hétig is lehet nyerni, fiam. De
                        végül?... Tiszta lehetetlenség. Egyszerű a dolog. Minden kártyás kicsiben
                        kezdi, de ezen az úton nincs megállás, magamról tudom. Tegyük fel, hogy
                        valaki higgadtan, üzletszerűen, úgy játszik, mint a gép. Ebben az esetben a
                        statisztika törvényeinél fogva, nagy időközt véve tekintetbe, pontosan
                        annyiszor nyer, mint ahányszor veszít. Ez a nagy számok törvénye.</p>
					<p>- Hát akkor ott van, ahol kezdte.</p>
					<p>- Szerencsétlen ember! Micsoda tévedés! Figyelj csak ide. Mondjuk százszor
                        játszottál. Nos? Ötvenszer nyertél, ötvenszer veszítettél. De kicsiben
                        kezdted és fokozatosan mind nagyobb tétekben folytattad. Kezded már
                        érteni?</p>
					<p>- De lehet, hogy eleinte vesztek és később, amikor nagyban folytatom, egy
                        ütésre visszajön a pénzem.</p>
					<p>- Dehogy jön, dehogy. Elfelejted, hogy a kártyás mindig nagyobb összegekben
                        játszik. Tehát ha a hetvenedik játéknál még nyerésben volnál is, a
                        hetvenegyediknél már oly nagy tétekben operálsz, hogy egyetlen szerencsétlen
                        éjjel végképpen tönkremehetsz.</p>
					<p>- És ha akkor hagyom abba, amikor visszajön a pénzem?</p>
					<p>- Olyan ember nincs. Aki kártyázik, az nem visszanyerni, hanem nyerni akar.
                        Tehát folytatja a munkát. És ha csak két hétig rosszul megy neki, akkor már
                        vége van. Mert akkor már visszanyerhetetlen összegeket veszített. Ne feledd
                        el, hogy a veszteség végtelen, a nyerési lehetőség pedig korlátozott. Ezért
                        megy minden kártyás tönkre. És ezért őrültség az egész. Csak ezt akartam
                        mondani, Ákos. Most már újra érdemes dolgozni.</p>
					<p>- Érdemes.</p>
					<p>Barnabás elővette jegyzőkönyvét és megmutatta a maga statisztikáját.</p>
					<p>- Látod, a kommunizmus alatt kilencvenkétszer játszottam. Ebből hetvenszer
                        nyertem.</p>
					<p>- Pompás.</p>
					<p>- Az ördögbe is, hogy beszélhetsz ilyent! Nem emlékszel már a nagy számok
                        törvényére és arra, hogy a kártyás mindig emeli a tétjét?... Különben
                        beszéljen a mérleg. Hetven nyerő napom volt - úgy-e, szerencsés, játékos
                        vagyok! - és huszonkétszer vesztettem.</p>
					<p>- Eredmény?</p>
					<p>Barnabás legyintett.</p>
					<p>- Abbahagyom. Megírom a regényemet a kivilágított ablakokról. Egy ötemeletes
                        bérpalota regénye öt kötetben. Vagy megírom a regényt, vagy kidolgozom a
                        találmányomat. Elmondtam már, hogy most min töröm a fejemet?</p>
					<p>- Nem.</p>
					<p>- Hallgass hát ide. Jó nyomon vagyok. Arról van szó, hogy megtaláltam azt az
                        intenzív fényenergiát, amely áthatol a ködön.</p>
					<p>- Ahá, a repülés!... Nagyszerű!</p>
					<p>- Az, fiam, a repülők legnagyobb ellensége a köd. Tudod, milyen nevet adtam a
                        reflektoromnak? Neonlámpás. De hiába magyarázom, nem értesz a fénytanhoz.
                        Mi? No, hát elég annyi, hogy jó nyomon vagyok. Sőt, a repülés technikájának
                        tanulmányozása közben arra is rájöttem, hogy lehet vitorlás repülőgépet
                        készíteni.</p>
					<p>- Mire jó az?</p>
					<p>- Játék, gyermekek és felnőttek számára.</p>
					<p>- Pompás.</p>
					<p>- Meghiszem. Ejnye, megint szédülni kezdek. Adj kérlek egy csésze feketét.
                        Köszönöm. Nikoletta már játszani fog a vitorlás repülőgéppel. Az első
                        vitorlás Nikolettáé lesz. Mi még sárkánnyal játszottunk, te már kerékpáron
                        ültél tízéves korodban, Nikoletta pedig oly biztonsággal fog röpködni a
                        lausannei játéktereken, mint ahogy te tízéves korodban bicikliztél.</p>
					<p>Senkisem figyelt a beszélgetésre. Mindenki a maga gondolataival volt
                        elfoglalva s riadtan ütötte fel a fejét, amikor Lajos suttogó torokhangon
                        felhördült:</p>
					<p>- Ti még nem úntátok meg?</p>
					<p>- Mit? - kérdezte ijedten Sándor.</p>
					<p>- Ezt az egész nyomorult életet.</p>
					<p>- Vége a forradalomnak - jegyezte meg szinte engesztelőleg Gyula. -
                        Restauráció.</p>
					<p>Lajos öklével az asztalra csapott.</p>
					<p>- A Habsburgokkal? Bocsánatot kérek, amilyen vén tökfilkó vagy, kitelik
                        tőled.</p>
					<p>Sándor szelíden csendesítette:</p>
					<p>- A Habsburgok alatt mégis csak megéltünk. Úri módon éltünk.</p>
					<p>- Igen, a Klema szívességéből - lihegett Lajos. - Klema jóvoltából, nem pedig
                        a Habsburgokéból. Egy Kossuth Lajos kellene ide.</p>
					<p>- Meggyőződés dolga, nagyon sajnálom - csattogtatta fogait Gyula.</p>
					<p>Sándor kissé meghökkent.</p>
					<p>- Igaz, hogy a kommunizmus alatt Klema szívességét élveztük, de mindent
                        visszafizetünk neki.</p>
					<p>- Miből?</p>
					<p>Klema közbeszólt.</p>
					<p>- Azt bízd rám, Lajos. Ne légy gyengédtelen és igaztalan.</p>
					<p>Gyula közbeszólt:</p>
					<p>- Remélem, most úriemberek veszik át a kormányt. És visszakapjuk a
                        birtokainkat. Restauráció. Ennyit elvárok a restaurációtól. Hétszáz éve
                        vérzünk ezért a hazáért, a restauráció tudni fogja a kötelességét.</p>
					<p>- Meg is teszi - jelentette ki meggyőződéssel Sándor. - Jóváteszi, amit a
                        kommunisták vétkeztek ellenünk.</p>
					<p>- És ha nem? - kérdezte gúnyosan Lajos.</p>
					<p>- Legalább is felemeli a nyugdíjamat. Kamarás vagyok.</p>
					<p>- És ha nem? - ismételte Lajos, hörögve, de sápadtan és szemeit meresztve
                        félelmetesen. - Mit szól ehhez méltóságos úr?</p>
					<p>- Akkor kapálni fogunk - felelt nyugodtan Sándor.</p>
					<p>- Nem érdemes - szólt közbe Barnabás. - Az egész élet szerencsejáték. És
                        mindig vesztünk. A nagy számok törvénye...</p>
					<p>Aztán csak magának folytatta:</p>
					<p>- Kivilágított ablakok... Nikolettát el kell vinni Lausanneba és ki kell
                        fizetni érte a penziódíjat. Ma nyerni fogok.</p>
					<p>Prémesgallérú, fekete selyemkabátban, illatosan, üdén, kacagva, jókedvűen
                        belépett a szobába Éva és mögötte boldog mosolygással a tanársegéd. A szoba
                        egyszerre tele lett tavasszal, napsugárral, szerelemmel és boldogsággal.
                        Évike ragyogóan szép volt. Hosszú, karcsú, mint egy prerafaelita kép; szeme
                        sötét, rejtelmes, villámos és szempillája, mint egy sátor, úgy takarta el a
                        tekintetét. Barnabás elhallgatott; nézte a leányt, nézte, nézte és arra
                        gondolt, hogy minden mindegy: érdemes-e dolgozni, vagy nem, az életünk sima
                        síneken gördül-e, vagy szakadékokon bukdácsol keresztül, minden mindegy,
                        addig, amíg ilyen asszonyok vannak a világon, amíg az emberek szeretni és
                        ölelni tudnak, addig érdemes élni. Mindegy, akárhogy van most: itt két ifjú
                        ember áll, egy férfi, meg egy nő és ez a két ember, a maga szépségéből és
                        életerejéből újjáteremti a világot. Az ember maga teremti magának a világot
                        és a szerelem a börtön fenekét, a kloakák fenekét, a pokol fenekét is
                        paradicsommá tudja változtatni. Ezt érezte Barnabás és bámulta a két embert,
                        aki nem tud semmit az élet, a lélek, a test és a szív szenvedéseiről. Ezek
                        most szeretik egymást és az egész emberiséget rácsábítják arra, hogy kövesse
                        őket és felejtse el magát és ezer öncsaláson és csodaváráson keresztül
                        ragaszkodjék az élethez és örüljön az eljövendőnek. Ezt érezte Barnabás, de
                        nem szólt semmit, nagy csésze kávét ivott és révedezve nézett maga elé.</p>
					<p>Éva mindenkihez odaszaladt és mindenkit megcsókolt. Aztán körülnézett.</p>
					<p>- Hol van Mária?</p>
					<p>- Mária gyengélkedik. Lefeküdt - válaszolt az anyja.</p>
					<p>- Kihivom Máriát.</p>
					<p>Elszaladt, de a szobában ott úszott parfűmjének lenge, gyengéd illatfelhője
                        sokáig.</p>
					<p>Barnabás zavartan mosolygott.</p>
					<p>Kinyilt az ajtó és Éva bevezette a hallba Máriát. Mária semmit sem változott;
                        szép volt, gőgös, közömbös és titokzatos. Leültek egymás mellé és halkan
                        suttogtak. Két fiatal nő beszélgetett egymással, az egyik majdnem asszony, a
                        másik - ki tudja? - még majdnem lány.</p>
					<p>Sándor halkan magyarázta Lajosnak:</p>
					<p>- A kormány tudni fogja a kötelességét; kártalanítani fog bennünket és a régi
                        nemességet talpraállítja.</p>
					<p>Sándor most is kormánypárti volt. És folytatta:</p>
					<p>- Visszamegyek Szatmárra. Kastélyt veszek, már el is határoztam, hogy milyen
                        legyen. Mária Terézia korabeli duplatetős, piroszsindelyes. Alul
                        bolthajtásos szobák. Fehér, súrolt szobák, meszelt falak. A fő az, hogy az
                        országútról szilfasor vezessen a nagykapuhoz. Nyílegyenesen. Ebből nem
                        engedek.</p>
					<p>Ezt Gyula is helyeselte.</p>
					<p>- De az én nemesi kúriám felé fenyvesallé vezet.</p>
					<p>- Platánsor - vitatta Lajos, aki egy pillanatra megbékélt. - De az ellen
                        tiltakozom, hogy a kormány visszahozza a rendiséget. Nincs szükségünk
                        nemességre és kamarásokra.</p>
					<p>A Péterffyek e pillanatban boldogok voltak és nem is gondoltak arra - nem is
                        vették észre boldog mámorukban - hogy Budapest uccáin román lovaskatonák
                        vonultak végig, hetyke és szemérmetlenül harsogó kürtszó mellett. Pedig azok
                        a Múzeum uccán is végigmentek, a Péterffyek ablaka alatt. A kürtszó és az
                        idegen, durva és kihívó vezényszavak nem hatoltak át a Péterffy-ház
                        lefüggönyözött ablakain, amely mögött a restaurációról álmodoztak.</p>
					<p>Lassanként elhalkult a beszéd és mindegyikük elsüllyedt a maga
                        ábrándjaiba.</p>
					<p>Mária a zongorához ült és Chopin-etüdöket játszott. A hangok szelíd
                        melankóliája mindegyikük vérét átmelegítette és az idegeiket
                        elzsibbasztotta. Barnabás arra gondolt, hogy mégis nekilát a könyvei
                        átdolgozásának. Nem kártyázik többé. Dolgozni fog. Aszkéta életének ez lesz
                        a legnagyobb gyönyörűsége... és elégtétele. Nikolettára gondolt. Annak
                        teremt vele szép kis örökséget. Neki nem kell sem kastély, sem vidéki
                        kúria... ámbár... talán... ki tudja?... új élet kezdődik, a nemzet talpraáll
                        és ő nem hiába gyüjti össze élete műveit... most sok vidéki kúria eladó, sok
                        ember menekül az ősi fészek kihült falai közül be a város forgatagába, ő
                        majd helyet cserél egy ilyen csodaváróval és elvonul egy pirostetejű,
                        fehérbolthajtásos, öreg kúriába...</p>
					<p>Az öreg Péterffy Gyula néha elmordult.</p>
					<p>- Restauráció... Végre talán úriemberek...</p>
					<p>Éva titokban megfogta Elemér kezét és lehajolt, szinte ráborult az ura
                        vállaira...</p>
					<p>Klema levette füle mellől a ceruzát és számolgatni kezdett. Csak valami csoda
                        segíthet rajtunk - ez jött ki a számadás végén.</p>
					<p>A nagymama - jaj a legyezőm! - halkan felsikoltott. Aztán félrefordította
                        áttetsző, fehér arcocskáját, fekete csipkefőkötője a tolókocsi támlájára
                        billent és szemei álomra csukódtak.</p>
					<p>- Restauráció - ismételte Gyula, benn a Chopin-dallamok hangulatában, vörös
                        ernyő világa alatt - az asztalon kávé és likőr - a Péterffy-család várta a
                        csodát.</p>
					<p>Úgy képzelték, hogy most, a kommunizmus után újra tejjel és mézzel folyó
                        Kánaán lesz Magyarországból. Újra manna fog esni az égből, Mózes
                        vesszőcsapására üdítő forrás fakad a sziklákon, az ország újra nagy
                        hitbizomány lesz, amely a Péterffyeket holtig eltartja fényes és boldog
                        uraságban. A kormány újra kioszt köztük földeket, falvakat, jószágokat és
                        kúriákat, mindenre telik, felemelt nyugdíjra, jelzálogkölcsönre,
                        váltókölcsönre, járadékkölcsönre, négyesfogatra, megyebálokra, disznótorra,
                        mert eddig minderre csak a kommunizmus miatt nem tellett a magyaroknak.
                        Aztán ki-ki megy vissza a hazájába: Erdélybe, a Felvidékre,
                        Dél-Magyarországba, Dunántúlra. Leszolgálták a háborút, elszenvedték a
                        forradalmat, verekedtek, megjárták a purgatóriumot, most aztán elég volt,
                        most jönnek az úriemberek s megnyitják a régi, szép, nagy paradicsomkert
                        kapuit, amelyből kis időre kiűzettek.</p>
					<p>Mindegyikük békés, boldog reménységgel feküdt le. A vihar kitombolta magát,
                        holnap kisüt a nap és minden folytatódik ott, ahol 1914 júliusában hirtelen
                        megszakadt. Soká tartott az éjszaka, de holnap felébredünk.</p>
					<p>Többé-kevésbbé akkor mindenki ezt hitte. Csak néhány szomorú, keserű ember,
                        olyan, mint Péterffy Klema csinált számadást a jegyzőkönyvébe. Azok érezték,
                        hogy csak valami csoda segíthet rajtuk.</p>
				</div>
				<div type="chapter">
					<head>X.</head>
					<p>Grónay Barnabás 1919 november 16-án elhatározta, hogy abbahagyta a kártyázást
                        és új életet kezd. Ezen a napon vonultak ki a románok abból a kis
                        Magyarországból, amelyből elvittek magukkal mindent, amit meg tudtak
                        mozdítani. Amit nem tudtak, azt megrongálták és rombadöntötték.</p>
					<p>- Ez volt a legnagyobb katasztrófa, amely az országot érte - mondta Gyula
                        bácsi - aki a románokat egyáltalán nem tartotta úriembereknek.</p>
					<p>- De legalább véget vetett a diktatúrának - jegyezte meg Ákos, aki arra
                        gondolt, hogy a bolsevizmus alatt nem vehette feleségül Vilmát.</p>
					<p>Gyula bácsi ráütött a fekete aktatáskájára.</p>
					<p>- Együgyű beszéd. Nézd fiam, ebben a táskában hétszáz esztendő története
                        rejlik. Hétszáz esztendő óta nem esett meg ilyen gyalázat a
                        Péterffyeken.</p>
					<p>- Mint a kommunizmus? - kérdezte naívul Ákos.</p>
					<p>- Mint ez a román komédia.</p>
					<p>- De a bolsevizmus másképpen még talán esztendőkig eltartott volna.</p>
					<p>- És ha eltartott volna?</p>
					<p>- Belehaltunk volna.</p>
					<p>- Hát belehaltunk volna! - csattogtatta fogait Gyula bácsi és felhajtott egy
                        pohárka aszut. - Úriemberek vagyunk, kellemetlen dolog, de szívesebben
                        belehaltam volna, mint megérni ezt a gyalázatot. Hétszáz esztendős vagyok,
                        fiam, de még ennyire nem szégyeltem magam.</p>
					<p>- Türhetetlen volt a kommunizmus.</p>
					<p>Gyula bácsi arcán gúnyosan futott össze száz ránc és pepitanadrágjában
                        idegesen reszketett két sovány, bütykös térd.</p>
					<p>- Nem volt türhetetlen, mert ime itt vagyunk, élünk, még Lajos is él, csak
                        Péterke halt meg, de az hős volt és az az egyetlen ember, akire büszkék
                        lehetünk, nagyon sajnálom, mi többi Péterffyek jobban tennénk, ha
                        szégyenkeznénk. Élünk mind, tehát nem volt türhetetlen.</p>
					<p>- De hatszáz jó magyar embert a másvilágra küldtek.</p>
					<p>- A háborúban hatszázezer halt meg.</p>
					<p>- Gyula bácsi is útálta őket.</p>
					<p>- Az más. De jegyezd meg fiam: a kommunizmus kinek-kinek egyéni baja, gondja,
                        kellemetlensége vagy tragédiája volt, egyénileg kellemetlen dolog. De a
                        román kaland nemzeti katasztrófa volt, történelmi szégyen, amely meggyalázta
                        a magyarokat. Bolsevizmus: egyéni baj. Román megszállás: egyetemes magyar
                        katasztrófa. Nagyon sajnálom, nekem ez a véleményem.</p>
					<p>Ákos a csodálattól és meghatottságtól megnémultan meredt a hétszázéves
                        Péterffy Gyulára. Nem igaz, hogy mindenkinek igaza van, egyedül csak
                        Péterffy Gyulának van igaza és mindig csak neki, mert ő hétszáz éves
                        távlatokból nézi az úriemberek egyéni kellemetlenségeit.</p>
					<p>Grónay Barnabás helyeslőleg mordult egyet-egyet Gyula bácsi szavai közé, és
                        elhatározta, hogy új életet kezd. Eddig nem volt érdemes dolgozni, csak
                        kártyázni volt érdemes. Tudta, hogy a bolsevizmusnak és a román
                        megszállásnak is hamarosan vége lesz, de nem is volt fontos, egyedül
                        Nikoletta sorsa fontos, Nikolettáé, aki eddig Klema néni gondozása alatt
                        csak meg volt valahogy, de most el kell helyezni valamiféle intézetben.
                        Nikoletta kedvéért érdemes dolgozni, új életet élni, Nikolettáért élni és
                        meghalni is érdemes, aszerint, hogy melyikből van nagyobb haszna neki: az
                        apja életéből, vagy az apja halálából. A halálából még semmi haszna nem
                        volna, tehát élnie és dolgoznia kell.</p>
					<p>Barnabás aztán elment az írók klubjába és hajnalig kártyázott. De játék
                        közben szüntelen az járt a fejében, hogy abba kell hagyni, ostobaság volt
                        eddig is, aljas és buta öncsalás volt, abba kell hagyni és új életet kell
                        kezdeni Nikolettáért.</p>
					<p>Nem tehetett róla, hogy nem tudta letenni a kártyát. Játszott, játszott,
                        egyszerűen nem tudott nem játszani, e pillanatban még nem tudta abbahagyni,
                        de már tudta, hogy abba fogja hagyni.</p>
					<p>Arra gondolt, hogy holnap indul a vonat s ő elviszi Nikolettát Lausanneba a
                        Notre Dame de Sion intézetébe. És még most, reggel öt órakor nincs meg rá a
                        pénze. Nyolc órára meglesz, de aztán abba fogja hagyni.</p>
					<p>De már reggel hét órakor abbahagyta és elment a Pantheon-kávéházba
                        reggelizni. Fél nyolckor egy nagyon kicsiny, kövérkés, vöröshajú és
                        vöröskezű, izzadt és mosolygós zsidó megszólította Barnabást:</p>
					<p>- Hogy tetszik lenni?</p>
					<p>Barnabás azon az éjszakán minden pénzét elvesztette, tehát sovány volt,
                        beteg, sápadt és öreg. Óriás válla lecsüggedt, feje oldalt hajlott és
                        kétségbeesetten itta a feketét. Nikolettát holnap el kell vinni Lausanneba s
                        le kell fizetni a tartásdíjat, - ezernyolcszáz svájci frank. Eszeveszettül
                        nagy összeg magyar koronákban. Kimondhatatlan s neki még alaptőkéje sincs,
                        amivel újra megkísérelné a szerencsét.</p>
					<p>Rosenthal akkor már tönkrement bankár, tönkrement iparfejedelem, tönkrement
                        Gáthy és Társa volt, csak mint családapa és Rosenthal nem ment tönkre.
                        Mosolygós volt és bizakodó, bár vagyona roncsaiból csak egy kis kosár-,
                        gyékény- és lábtörlőszabadalma maradt, valóságos Kolumbus tojása, - nem
                        igaz? - és már kis gyárat is épített Kispesten, mely csak úgy önti a
                        kefét.</p>
					<p>- Hogy tetszik lenni? - kérdezte másodszor is és leült Barnabás mellé. -
                        Tetszik tudni, hogy mi az ujság? Nagy ujság, nagy ujság. A feleségem...</p>
					<p>- Gratulálok. Hányadik?</p>
					<p>- Tizenegy, - harsogta Rosenthal diadalmasan. - Adjon az Isten szerencsét
                        neki.</p>
					<p>Aztán kissé elkomorodott.</p>
					<p>- De viszont eggyel kevesebb lett a család. A doktor fiam kiszökött
                        Oroszországba. Az unokámmal együtt. Baj. Nagyon kellett nekem az az unoka,
                        gyönyörű gyerek, olyant még nem tetszett látni. És - nem igaz? - akármilyen
                        bolond is volt az a szegény Róbert fiam, unoka - nem igaz? - mégis csak
                        unoka, adjon az Isten szerencsét neki. De most megházasítottam a másik
                        fiamat. Tetszik ismerni?</p>
					<p>- Nem.</p>
					<p>- Finom gyerek, adjon az Isten... éppen ellenkezője a doktor bátyjának, okos,
                        józan üzletember. Bankember, az én nevelésem. Folyton spekulál - nem igaz?
                        - és mindig utálta a kommunistákat. Megházasítom. Hogy tetszik lenni?</p>
					<p>- Köszönöm. És maga Rosenthal úr?</p>
					<p>- Köszönöm, köszönöm. A körülményekhez képest, - nem igaz? - ahogy a viselős
                        asszonyok mondják. Kicsit el vagyok csigázva, de azért nem panaszkodom. A
                        románok - tessék elhinni nekem - abszolute nem úri népség. Nem szerettem
                        őket soha életemben.</p>
					<p>- Bántották?</p>
					<p>- Vettem tőlük két vagón fát.</p>
					<p>- Kiktől?</p>
					<p>- Katonatisztektől. Azok ilyesmivel is foglalkoztak. Nemcsak vettek - hehehe
                        - hanem adtak is. Sót, fát, miegymást. Talpfát vettem tőlük. Előre kellett
                        fizetni. Gondoltam magamban: katonatisztek, ha be akarnak csapni,
                        feljelentem őket a generálisnál. Hát be is csaptak. Mikor elmentem a
                        teherpályaudvarra; egyszerűen lekaptak a lábamról és úgy adjon nekem az
                        Isten szerencsét, huszonötöt a fenekemre vertek. Pontosan olvasták. Két
                        hétig nyomtam az ágyat. De óvatos voltam. Látleletet vetettem fel a
                        dologról. Nem igaz?</p>
					<p>- És feljelentette őket?</p>
					<p>- Fel. Elmentem a generálishoz. Finom úriember volt és behívta a
                        segédtisztjét. Intézd el a panaszát ennek a jó embernek, - finom ember volt
                        és pártolta a zsidókat, akiket akkor a magyarok, a fehérek - nem igaz? -
                        agyba-főbe vertek.</p>
					<p>- Magát is?</p>
					<p>- Engem csak fel akartak akasztani. A doktorfiamért. De aztán levágták a
                        kötelet a másik fiamért, aki a diktatúra alatt a postán dolgozott és a
                        fehérek számára ellopkodta a népbiztosok táviratait. Derék, okos fiú, adjon
                        az Isten szerencsét neki.</p>
					<p>- És a román segédtiszt? - kérdezte Barnabás.</p>
					<p>- Ja, a segédtiszt. Hát ránézek a segédtisztre és úgy adjon az Isten
                        szerencsét nekem, mint hogy a segédtisztet rögtön felismertem. Ő volt, aki
                        oly pontosan számlálta a huszonötöt, amit a fenekemre vágtak talpfa helyett.
                        Abban hagytam - nem igaz? - az egész komédiát. A románokkal nem
                        pereskedem.</p>
					<p>- És a fehérekkel?</p>
					<p>Rosenthal úr arca ijedt fintorra torzult.</p>
					<p>- Pszt! Szegény magyarok, elég nekik a maguk baja. Megbocsátottam a
                        fehéreknek. Ámbátor, - nem igaz? - sok helyen túlzásba vitték a dolgot. Nem
                        kellett volna annyi szegény zsidót megölniök. Szegény magyar, szegény zsidó
                        - nem igaz? - miért öldösik egymást? Miért nem bántották inkább a
                        románokat?</p>
					<p>Barnabásnak eszébe jutottak Gyula bácsi szavai. A kommunizmus egyéni baj
                        volt, a román megszállás nemzeti katasztrófa. És eszébe jutott az is, amit
                        az éjjel kártyázás közben hallott az írók klubjában. Egy híres, szép és
                        gazdag kokottról volt szó, Lucic báró szeretőjéről, a széplábú Eszterről,
                        aki menekült székely vasutaslány volt és egy ideig Ágneséknál volt
                        mindenescseléd. Eszterhez egy romám tisztet szállásoltak be; Eszterkének
                        gyönyörű villája van a Rózsadombon. Eszterke estélyt adott Lucic báró
                        bőkezűségéből és hajnali négy óráig folyt nála az orgia a restauráció
                        örömére. Aztán a vendégek szétszéledtek, a román tiszt pedig hazajött
                        valamelyik bárból és világosságot látott Eszter szobájában. Bement és
                        udvarolni kezdett gyönyörű háziasszonyának. Eszter néhány percig hallgatta,
                        aztán megkérte, hogy menjen aludni. A tiszt ostromolta. Eszterkét erre
                        hisztériás düh ragadta el és sírva, üvöltve, sikoltozva gazembernek,
                        tolvajnak, rablónak nevezte a román hadsereget. Miért ez a nagy
                        felháborodás? - kérdezte a tiszt és megragadta Eszterke kezét, hogy
                        megcsókolja és kibékitse. A leány erre felkapta a tiszt kutyakorbácsát és
                        végigvágott rajta. Mert elraboltátok Erdélyt! - ezt sikoltotta kétségbeesve
                        és sírt és toporzékolt és szívgörcsök közepette összerogyott. Ezt mesélték
                        tegnap az írók klubjában és Eszterke most a román hadbíróság börtönében ül.
                        Gyula bácsi és Eszterke, meg Rosenthal bácsi, három úriember,
                        tagadhatatlan.</p>
					<p>Rosenthal úr ezalatt a tejecskéjét kavargatta és kétszer kért hozzá cukrot,
                        mert sehogysem akart megédesedni.</p>
					<p>Aztán megkérdezte, hogy mi van a szabadalommal? Barnabás keserűen nevetett.
                        Nem tudta, hogy temérdek találmánya közül melyikről van szó. Rosenthal ezen
                        nagyon elcsodálkozott.</p>
					<p>- Hát oly sokat ki tetszett eszelni?</p>
					<p>- Sokat.</p>
					<p>- Hány találmánya van, ha meg tetszik engedni?</p>
					<p>- Tizenegy, - nevetett Barnabás.</p>
					<p>- Adjon az Isten szerencsét, - válaszolt meghatottan a kefegyáros.</p>
					<p>Aztán nagynehezen megértették egymást. Arról a találmányról van szó, amelyet
                        a forradalom utolsó napján a Morgan-szállodában bemutatták Arthur Smith
                        úrnak, Péterffy Tamás gróf titkárjának. A kukoricaszárból készített
                        kenyérliszt-szabadalomról.</p>
					<p>- Hogy jutott eszébe? - kérdezte Barnabás.</p>
					<p>Rosenthal elmondta, hogy kábelsürgönyt kapott mr. Smithtől, aki Grónay
                        Barnabás urat Amerikába kéreti, a newyorki Wolworth-Building harmincharmadik
                        emeletén levő irodájába.</p>
					<p>Nagyon sovány, sápadt és öreg volt ezen a reggelen Barnabás, a nikotintól
                        elviselhetetlenül nagy gyomorégése volt, szédült, a fején feszült,
                        bizsergett és tüzelt a bőr, a pulzusa száznegyvenet vert, - de erre mégis
                        hahotára fakadt.</p>
					<p>- Megbolondult?</p>
					<p>Rosenthal előzékenyen és tisztelettudóan nevetett.</p>
					<p>- Hogy tetszik érteni?</p>
					<p>Barnabás nem felelt. Nem engedte meg a gőgje, hogy Rosenthalnak megmondja az
                        igazságot. De arra gondolt, hogy útlevél, vízum, hajójegy, útiköltség, sőt,
                        hogy őszinte legyen, még egy jóravaló rend ruha, cipő, fehérnemű is kellene
                        az utazáshoz. Mindez hiányzik, de van helyette napról-napra erősbödő szívbaj
                        és tüdőtágulás. Úgy érzi, hogy ő még vattába csomagolva, a legragyogóbb
                        luxushajón sem tudná megtenni ezt az utat.</p>
					<p>Barnabás mindezt nem mondta, sőt nem is válaszolt a kérdésre, de Rosenthal,
                        aki egyetlen, nyelven sem tudta tökéletesen kifejezni a gondolatait, minden
                        nyelven beszélő ember gondolatát kitalálta. Mosolygott és alázatosan
                        megtette az ajánlatot, amely miatt háborgatni merészelte Grónay urat a
                        reggelizésben.</p>
					<p>- Tessék belépni az újpesti kefegyárba műszaki igazgatónak. Én magam vagyok,
                        - nem igaz? - a vezérigazgató. A műszaki igazgató fizetése heti huszonöt
                        dollár. El tetszik fogadni?</p>
					<p>Barnabás hosszan és némán nézte a vezérigazgatót. Mi ez? Hát vannak még
                        csodák? Rosenthal heti huszonöt dollárt kínál semmiért. A kefegyárban vakok
                        és némák, béna katonák és gyógyíthatatlan betegek dolgoznak, oda nem műszaki
                        igazgató, nem feltaláló, nem Grónay Barnabás kell, hanem egy markos
                        munkafelügyelő és ha Rosenthal mégis... akkor eljött a csoda. Mert ez mind a
                        találmányért van. A találmány meg fogja hódítani a világot és Barnabás nem
                        adja oda a meghódított világot huszonöt dollár heti fizetésért...
                        Barnabásban felülkerekedett a kártyás és hanyagul odaszólt
                        Rosenthalnak:</p>
					<p>- Mennyiért venné meg a szabadalmamat?</p>
					<p>Rosenthal halkan és tiszteletteljesen elnevette magát.</p>
					<p>- Ézsau, - nem igaz? - odaadta örökségét egy tál lencséért Jákobnak.</p>
					<p>- Joga volt, - felelte Barnabás sértődötten.</p>
					<p>- De aztán, ne tessék rám haragudni, Jákobot akasztófáravaló zsidó uzsorásnak
                        nevezte Ézsau, nem igaz?</p>
					<p>- Veszi vagy nem veszi...?</p>
					<p>- Nem. Rosenthalt ne mondják akasztófáravaló zsidó uzsorásnak. Rosenthal
                        elvesztette a pénzét, a házát, az iparát, az értékpapírjait, - nem igaz? -
                        de hála Istennek, még nem jutott oda, hogy uzsoráskodjék. Hanem tetszik
                        tudni, mit mondtam? Fogadjon el tőlem ezer dollár kölcsönt.</p>
					<p>- Mikor adom meg? - zúgott Barnabás mély és rekedt hangja.</p>
					<p>- Amikor aláírja a szerződést az amerikaival. Nem igaz? Jó uton vagyunk. A
                        találmány kész. Ha nem tetszik kiutazni, akkor majd mr. Smith jön Pestre.
                        Hogy van az a mondás a Mohamedről? Nagyon jó mondás, csak mindig
                        elfelejtem, - nem igaz? - annyi a spekulálni valóm. Tessék elhinni, az ember
                        mindig spekulál, töri a fejét, tesz-vesz, tör-zuz, sír, könyörög, hízeleg,
                        veszteget, hogy ezekben a nehéz időkben boldogulni tudjon. Az ember nem
                        várja a csodát, vagy hogy is mondják: a sült galambot.</p>
					<p>Kinyitotta rongyos, dagadt, zsíros bőrerszényét, amelyet nem pénz, hanem
                        ócska cédulák, névjegyek, levelek, számlák, igazolványok dagasztottak
                        kövérré és keresgélni kezdett a rekeszekben. Kicsit elpiszmogott az írásai
                        között. Azután visszadugta kabátja zsebébe az erszényt, és a mellénye alól,
                        valamiféle titkos zacskóból a szíve fölött, óvatosan körülnézve és
                        bátorítólag hunyorgatva, kihalászott tíz darab százdollárost. Nem kellett
                        megolvasnia, úgylátszik, már otthon kikészítette, előlegnek.</p>
					<p>- Tessék. Adjon az Isten hozzá szerencsét. Hogy tetszik lenni? Tessék a
                        névjegyem. Csak egy kis levelezőlap és Rosenthal jön. Nem igaz? - Grónay
                        urat itt találom, úgy-e? Vagy a Múzeum uccában? Mindegy. Ha sürgöny vagy az
                        amerikai jön, - nem igaz? - rögtön jelentkezem.</p>
					<p>És eltünt, mint ahogy jött, mosolyogva, alázatosan, tipegve, vörösen és
                        izzadtan, mint az álom, a végzet, a csoda, amelyre Barnabás várt.</p>
					<p>Barnabás még egy félórát ült ott a Pantheonban. Az ember folyton spekulál...
                        A Rosenthalok nem várják a csodát. Barnabás is elkezdett spekulálni és
                        feltette magában, hogy az ezer dollárból először is félreteszi Nikoletta
                        pénzét. Aztán eszébe ötlött, ha az ember spekulál, - nem igaz? - mindenféle
                        dolog eszébe ötlik, - hogy legokosabb volna felhagyni a kártyázással.
                        Spekulálni és dolgozni kell. Nikolettáért. Háború, forradalom, bolsevizmus,
                        - hát jó, akkor nem volt érdemes dolgozni, munkával nem lehetett pénzt
                        szerezni, pedig... de hagyjuk, nem is érdemes ezen tépelődni. A kártya
                        aljas, hitvány s amellett ostoba dolog. Miklós bárónak vagy gazdag
                        naplopónak való. E pillanatban nem tartozik egyik táborba sem. Van egy kis
                        pénze - kis pénz? - roppant summa, fejedelmi vagyon, magyar koronákban, nem
                        is tudja, milyen nagy pénzösszeg. Jogos tulajdona. Találmány. Amerika.
                        Dollár.</p>
					<p>Barnabás kihúzta magát és ámbár szédült még kissé, de hányási ingere megszünt
                        és eltűnt a vasabroncs is a fejéről, amely előbb oly erősen szorította, égő,
                        bizsergő, ijesztő szorítással csaknem összeroppantotta. Szeme felcsillant,
                        homloka kifényesedett és óriás testében megelégedettség és önbizalom kéje
                        terjedt szét.</p>
					<p>Vége a kártyakorszaknak. Pont. Kezdődik a munka. Eszébe jutott a kivilágított
                        ablakok regénye. Most van pénze. Nikoletta negyedévre biztonságban van, leül
                        dolgozni és megírja a nagy regényt az ötemeletes bérpalotáról. Megírja a
                        Péterffyek regényét, szegény Péterffyekét, akik ötszáz évig urak voltak,
                        most pedig koldusok. Gyönyörű, hatalmas regény lesz. Egészen odaadja magát a
                        regénynek, szegény, drága Péterke, azt hiszem, rútul becsaptalak, amikor azt
                        mondtam, hogy úr nem ír, aljas mártíromság, ellenkezőleg, ez az egyetlen...
                        Eddig vártam a csodát, most csodát teszek...</p>
					<p>Barnabás felhörpintette negyedik csésze kávéját, letette a csészét, menni
                        készült, de hirtelen eszébe jutott valami. A homlokára csapott.</p>
					<p>- Nem az egyetlen. Megosztom magamat az irodalom és a kémia között. Nappal
                        valamelyik laboratóriumban dolgozom, kigyártom a kukoricaszárból való
                        lisztet, este pedig a regényen dolgozom. Szép tágas, világos szobám van
                        Klemánál, valóságos terem, nem olyan gót kápolna, mint Gyula bácsié, de
                        kényelmesebb, modern stúdió, gyönyörűség lesz ott dolgozgatni... Megyek is
                        haza... Undok egy hely ez a kávéház... Miért is vagyok én itt, ebben a cifra
                        istállóban?... Elment az eszem? Pfuj, micsoda nyomorúságos hely, micsoda
                        mosogatólé ez a lötty... Johann, fizetni; négy kávé, nagy doboz
                        Memphis...</p>
					<p>Felállt, kihúzta magát, aki most látta, negyvenéves gladiátornak nézte,
                        délceg, ruganyos, pompás, óriás, elegáns, ragyogó úrnak, egészen meghízva,
                        bizonyára Rameau unokaöccse, - mondta volna szegény dadogó Péterke, ha egy
                        román srapnell szét nem roncsolja hegyes, izgatott, eszes kis
                        koponyáját.</p>
					<p>Barnabás boldog volt és gazdag, fiatal és kövér. Korán lefeküdt és reggelig
                        aludt. Másnap elvitte Nikolettát Lausanneba, ahonnan egy hét mulva jött
                        vissza. Még aznap este felment a kaszinóba és hajnalra elvesztette utolsó
                        dollárját is.</p>
					<p>Rettentő soványan, szédülve, összeomolva, üresen és nikotinmérgezéssel
                        vánszorgott el a Pantheonba.</p>
				</div>
			</div>
			<div type="group">
				<head>KILENCEDIK RÉSZ</head>
				<div type="chapter">
					<head>I.</head>
					<p>Mária egész nap nem mozdult ki a szobából. Nem is engedett magához senkit.
                        Nem is kelt fel az ágyból, félig ült, félig feküdt, a párnáin, egymás után
                        szívta nehéz, ópiumos cigarettáit s a kezében vaskos, sűrűn teleírt
                        levélcsomót tartott. Magdolna-szőke haja megbomlott s mint habos aranypalást
                        borult meztelen, hófehér vállaira. Melléről lecsúszott a hálóing, ha Ágnes
                        látja, bizonyára felsikolt: jaj, a kassai hotelszoba, mégis ő volt, a
                        szépmellű Mici hazudott, ilyen eszeveszettül, fogvacogtatóan szép nem is
                        lehet más, egyedül ő! Szeme alatt mély, sötét karikák; az ajka most sápadt,
                        de tejfehér arca most is közömbös, gőgös és titokzatos. Pompás, teli, kemény
                        idomai átrajzolódtak a csipkés takarón. Az egyik rózsaszínű lába kilátszott
                        alóla, a lába is tökéletes volt, meztelenül is. Augusztusvégi kánikula volt,
                        de Mária keze száraz és meleg; teste is száraz és meleg; a szeme nedves volt
                        és a tekintete hideg.</p>
					<p>Egymásután olvasta a lapokat.</p>
					<p>Ápr. 1.</p>
					<p>“Mária! Nem vagyok őrült. Beteg vagyok, pontosan tudom, mi a bajom. Az orvosi
                        tudomány nem tartja ezt gyógyíthatatlannak. Operatív úton segíteni lehet
                        rajtam, csak eddig nem volt alkalmam, hogy jó kezekre bízzam a koponyámat,
                        amelyet meg kellene lékelni. Tisztán és logikusan tudok gondolkozni, sokkal
                        józanabbul és bölcsebben, mint azelőtt, amikor egészséges voltam. Négy évig
                        sínylődtem a fogságban; hétszer vagy nyolcszor fogott el a roham, közben
                        olyan tiszta volt az eszem, mint a napsugár. Miért nem írtam neked? Mert
                        őrült voltam? Ha az lettem volna, bizonyára elárasztalak szerelmes
                        panaszokkal, fenyegetésekkel, siránkozással és kétségbeesett
                        jajveszékeléssel. Azért nem írtam, mert az első roham után, amely nagyon
                        sokáig, több mint félévig tartott, számot vetettem magammal: mi ez? Vártam
                        és figyeltem: ismétlődik-e vajjon ez a gyalázatosság? Ha három vagy négy
                        hónapig nem ismétlődik, akkor jól van, rendben van a dolog, akkor írok neked
                        is, megkérlek, hogy várj türelmesen, szeress és légy hozzám hűséges. Akkor
                        megtartottalak volna magamnak és megtartottalak volna akkor is, ha őrült
                        lettem volna. De hogy nem tartottalak meg, ez bizonyítja legfényesebben,
                        hogy nem vagyok őrült, csak beteg. Mert a betegség már a harmadik hónap
                        elején ismétlődött és két hónapig tartott. Akkor elhatároztam, hogy lemondok
                        rólad. Csak nem foglak egy szívbajos beteghez láncolni, néhány ezer
                        kilométer hosszú lánccal, amikor még nem is bizonyos, hogy vajjon nem
                        szakad-e el ez a lánc a távolság, az irtózat, vagy az idő, vagy a test
                        természetes ösztöne miatt? Sokat tépelődtem, hogy milyen módon tudnálak
                        magamtól megszabadítani? Hadifogolytól, aki él, nem lehet elválni. Őrült
                        embertől sem választanak el. Valamiképpen kiügyeskedjem, hogy felvegyenek a
                        halottak kimutatásába? Megvallom, ehhez gyáva voltam. Sajnáltam itthagyni
                        ezt a világot, amely azért olyan szép és kívánatos, mert Mária benne él és
                        Mária az enyém. (Nagyon szeretlek Mária.)”</p>
					<p>Mária új cigarettára gyujtott és ledobta magáról a takarót is, mert égette a
                        testét. Most csak finom selyem hálóing fedte el, az is felcsúszott az egyik
                        combján. És tovább olvasta Kálmán levelét:</p>
					<p>“Az orvosok azt mondták, hogy lám, az első roham hat hónapig tartott, a
                        második mindössze kettőig. Ez azt mutatja, hogy a betegség jóindulatú.
                        Mindig rövidebb és rövidebb lesz a roham, egyszer aztán szépen elmarad,
                        magától. Elhittem nekik ezt a badarságot, mert rájöttem, hogy nagyon
                        szeretnék még élni, szeretnék visszajutni hozzád és szeretnélek téged
                        megölelni. Hát várjuk meg a harmadik rohamot, meglátjuk, igazuk van-e az
                        orvosoknak? A harmadik roham már négy hétre bekövetkezett és négy hónapig
                        tartott. Érted most már Mária! Érted, hogy miért nem válaszoltam a
                        leveleidre? Világos volt, hogy a rohamok szabálytalan időközökben
                        ismétlődnek és nem mutatnak jóindulatú vagy csökkenő tendenciát. Meg kell
                        tehát halni, vagy valamiképpen meg kell szabadítani téged az epilepsziás
                        uradtól, aki talán még évekig itt rothad a moszkvai kórházban. Már azon a
                        ponton voltam, hogy öngyilkos leszek, a kórházparancsnokságnak levelet
                        írtam, amelyben megkértem, hogy halálomról azonnal értesítsék a
                        Vöröskeresztet, az pedig rögtön közölje veled, ahogy megszabadultál. Neked
                        is írtam, édesanyádnak is, a leveleket lepecsételve párnám alá rejtettem,
                        elkészítettem magamnak annyi brómot, veronált és morfint, amennyi egy
                        szakasz huszárt is el tudna küldeni a másvilágra. Megvallom, még akkor is
                        haboztam egy kicsit. Este kilenc órakor volt az utolsó látogatás, akkor
                        injekciót kaptam, örültem neki, mert el fog bágyasztani, le fogja
                        csökkenteni az életösztönt, könnyebb lélekkel veszem be a mérget. Ez kilenc
                        órakor volt, de még tizenegy órakor sem éreztem semmi hatást. Kilenc óráig a
                        Démonokat olvasgattam, Dosztojevszkij könyvét. Izgatottan fetrengtem az
                        ágyban, húszszor is odanyúltam a párnáin alá, ahova a levelekkel együtt a
                        mérget is elrejtettem. De megkegyelmeztem magamnak először öt, aztán tíz
                        percre, aztán még öt, még három, még két percig rád gondoltam, a
                        nászéjszakánkra, arra, hogy milyen jó lett volna veled élni, ha nem kapom
                        azt a golyót a fejembe. Így telt el az idő éjfélig s akkor minden egyszerre
                        megváltozott. Hirtelen világosság támadt a szobában, eltűntek mellőlem a
                        betegek, a mennyezet felemelkedett, mind magasabbra, mind magasabbra
                        emelkedett, mindjobban kitágult, kiboltosodott, kiszélesedett, lassan
                        világos, aztán mély kék színt kapott és apró csillagok csillantak ki rajta,
                        fodros, fehér, selyemfelhők közül. Olyan lett a kórterem mennyezete, mint a
                        csillagos égboltozat. És az égboltozat közepén egyszerre kibontakozott egy
                        aranytrónus, aranykárpitokkal és rubinkövekkel, meg sziporkázó gyémántokkal.
                        Vakító napkorong szállt a mennyezet fölé, lassan megállt a trón keresztje
                        fölött. Mennyei ének csendült fel, angyali hangok, szférák zenéje, lágy
                        kórus, gyermekhang, csakhogy sokkal szebb, mint a földön. Oroszul énekeltek,
                        akkor még nem tudtam jól oroszul, de a mennyei hangokat tökéletesen
                        megértettem. Az orosz Krisztus jövetelét jelentették, aki leszáll a mennyből
                        és másodszor is meg fogja váltani a világot.”</p>
					<p>Mária letette a levelet és a levegőbe bámult. Az arca gyönyörű volt, merev és
                        titokzatos. Senki emberfia nem tudott volna arról semmit leolvasni. Aztán
                        megmozdult, cigarettára gyujtott és kezébe vette a levelet. És olvasta
                        tovább:</p>
					<p>“Tisztán megértettem, hogy mit énekelt az angyali kórus. Azt énekelte, hogy a
                        világ még nem ismeri az igazi Krisztust, aki ime megjelenik neked és meg fog
                        szabadítani gyötrelmeidtől. Aztán lassanként észrevettem, hogy az
                        aranytrónon fehérpalástos, szőkeszakállú, gyengéd, fehérarcú ifjú ember
                        alakja bontakozik ki leírhatatlan bájjal és jósággal és szelíden mosolyog
                        rám. Ebben a pillanatban a kórus elhallgatott és megszólalt a világ előtt
                        még ismeretlen Krisztus, tiszta, csengő, isteni hangon. Oroszul szólt, de én
                        minden szavát megértettem. Azt mondta nekem:</p>
					<p>- Fiam, fiam, miért nem szeretsz engem?</p>
					<p>Nem tudtam szólni. Éreztem, hogy megmozdul alattam az ágy, lebegni kezd,
                        testem könnyű lesz és édes boldogság bizsereg a tagjaimban. Azt akartam
                        mondani: mit kívánsz, Uram? - de nem tudtam az ajkamat megmozgatni. Ő
                        azonban meghallotta gondolataimat és szelíden felelt:</p>
					<p>- Bizony mondom neked, maradj hű a földhöz! Szeresd a földet és borítsd el
                        csókjaiddal. Csókold a földet fáradhatatlanul, szeress kielégülhetetlenül,
                        szeress mindenkit és szeress mindent, szeresd a szeretetnek lelkesedését és
                        extázisát. Öntözd a földet örömkönnyeiddel és szeresd ezeket a könnyeket.
                        Szeresd azt, ami földi az égiben s azt, ami égi a földiben. És ne merj
                        hozzányulni ahhoz a templomhoz, amit én építettem a te halhatatlan lelked
                        hajlékául.</p>
					<p>Aztán megint megszólalt a kórus, az aranykárpítok összecsukódtak és az Úr
                        eltűnt az égi fényességben.</p>
					<p>Nem volt tehát szabad meghalnom, érted Mária, most már érted? Aztán másnap és
                        harmadnap is megjelent nekem az Úr és beavatott a maga mennyei
                        misztériumába. Olyan otthonos lettem égi és földi dolgokban, mint a mennyek
                        lakói, akik ismerik a multat, jelent és jövőt. Nem volt többé számomra
                        titok, megfejthetetlen rejtély, előre tudtam, mi történik a legközelebbi és
                        legtávolabbi harctereken, láttalak téged ott Pesten, minden lépésedet
                        végigkísértem a szememmel, nemcsak a lépéseidet, de a gondolataidat és
                        vágyaidat is.”</p>
					<p>Mária arca megrendült, eldobta a cigarettáját és meztelen combjaira rántotta
                        a csipkés takarót, de aztán újra hideg és titokzatos lett a tekintete. És
                        tovább olvasta a levelet:</p>
					<p>“Egyszer azt mondta nekem az Úr:</p>
					<p>- Olyan mozgalom kezdődik, aminőt még nem látott a világ, s ma vagy holnap
                        összedől ez a deszkabódé.</p>
					<p>Elmondtam beteg testvéreimnek a kórházban, a sebesültek elmondták az
                        orvosoknak, az orvosok a kórházparancsnokságnak, mindenki hitt nekem s a
                        kórházat kiürítették, átszállítottak bennünket egy középületbe, amely
                        azelőtt iskola volt. Mindenki tudta, hogy a barakk össze fog omlani. De nem
                        a barakk omlott össze, hanem nyolc nap mulva kitört a forradalom és a cári
                        családot elfogták. Akkor mindenki megértette, hogy minő értelme volt az Úr
                        szavainak: kezdetét vette Oroszország, s vele egész Európa összeomlása. Az
                        egész világ rozoga, szuvas, korhadt deszkabódé. Nagyon fáradt vagyok, nem
                        tudok írni, azt hiszem, az éjjel beszélek az Úrral, megkérdezem, hogy mit
                        tegyek veled.”</p>
					<p>Mária két kanál erős kávét ivott, megigazította feje alatt a párnát s éjjeli
                        szekrényén megnézte a kis bronz állóórát. Dél van. Az ablakredőnyök azonban
                        leeresztve, hogy az égető nap sugarai be ne tűzzenek. Az ámpolnából kékes
                        villanyfény ömlött az ágyra. Mária félig meztelen teste még fehérebb volt
                        ebben a kék fényben. Rágyujtott és kezébe vette a második levelet. Volt vagy
                        hét vagy nyolc. Mind ma kapta. Egyszerre, Bécsből, lepecsételve, futár
                        hozta, Rosenthal úr kisebbik fia, aki az emigráció alatt a magyarok kémje,
                        pénzszerzője, futárja, mindenese volt.</p>
					<p>Május 15.</p>
					<p>“Mária, beteg voltam, de a roham most csak öt hétig tartott. Hat nap óta
                        nyugodt, józan és tiszta életet élek, mert tele vagyok
                        lelkiismeretfurdalással és fájdalommal. Öt hétig a Wienerwaldban
                        barangoltam, de mindig láttalak téged. Két hétig a Grand Hotelben laktál,
                        aztán hirtelen eltávoztál Miklós bárótól és az Erzherzog Karlban vettél ki
                        szobát. Öt nap mulva kibékültetek és mind a ketten átköltöztetek a
                        Sacher-szállodába. Örülök, hogy külön szobában laktatok, te az első, Miklós
                        a harmadik emeleten.”</p>
					<p>Mária megrázkódott és fekete szemöldöke haragos ráncokba futott össze.
                        Ledobta magáról a takarót egészen, türhetetlen hőség lett a szobában.
                        Nehezen lélegzett, olyan tikkadt és forró volt a levegő. Mi ez? Talán nem is
                        Kálmán írta ezt a levelet?</p>
					<p>“Találkoztam Szaltikov herceggel. Még Moszkvából ismerem. Mellettem feküdt a
                        kórházban, a Mária Pavlovna hercegnő szanatóriumában, ahol két hetet
                        töltöttem. Engem tévedésből vittek oda, azt hitték, hogy én is orosz
                        arisztokrata vagyok. Ott barátkoztam meg Szaltikovval, akinek német bárónő a
                        felesége, de a hercegné a háború kitörésekor a szüleinél volt és ott is
                        maradt. Szörnyű dolgokat láttam azalatt a két hét alatt. Orosz
                        mágnásasszonyok ápoltak bennünket és rád gondoltam, Mária, vajjon te is
                        ápolónő vagy-e és te is úgy ápolod-e a betegeket, mint azok a grófnők és
                        hercegnők, asszonyok és leányok? Akkor még nem adta meg nekem az Úr, hogy
                        időben és térben mindent lássak, különösen mindent, ami veled történik. Két
                        hét mulva rájöttek, hogy nem tartozom közéjük, kidobtak a nagyhercegnő
                        palotájából, ahol elvesztettem minden pénzemet, még az arany cigarettatárcát
                        is, amelyet tőled kaptam nászajándékul. Egy orosz gróf nyerte el, mindjárt
                        oda is adta az egyik műtős szolgának.”</p>
					<p>Mária szájaszéle egy kicsit megvonaglott, mintha eszébe jutott volna a
                        cigarettatárca, amelyről legendák keringtek a Péterffyek között.</p>
					<p>“Hát onnan ismerem Szaltikovot, szegény, egészen elzüllött, sikerült
                        megszöknie a forradalom elől, de alkoholista és morfinista lett, március
                        közepéig Berlinben és Budapesten kártyázott s ivott, most veletek van
                        Bécsben, együtt dorbézol az emigránsokkal és halálosan szerelmes beléd. És
                        Miklós báró is szerelmes beléd. És mindenki, aki ott lebzsel a Grand Hotel
                        körül a Ringen, a Kärtnerstrassen és a Grabenen. Nem akarlak bántani, Mária,
                        csak annyit mondok, hogy mindent tudok rólad. Tegnapelőtt hajnalig
                        pezsgőztél Szaltikov lakásán. Veled volt Miklós báró is, Lucic is, Bertóthy
                        is, Wein-Thőri is, Devecsery gróf is, mind szerelmes beléd és mind
                        fogcsikorgatva utálja egymást, mert nem lehet tudni, hogy kit tüntetsz ki
                        kegyeiddel. Ők nem tudják, de én tudom.”</p>
					<p>Mária ijedten dobta el a cigarettáját, mert rózsás és hegyes körmére égett.
                        Felült az ágyba és egymásra dobta szoborszerű fehér és hosszú lábszárait.
                        Kicsit remegett az izgatottságtól, de az arcán a gőg és a gúny halvány
                        mosolya játszott. Aztán tovább olvasta a levelet:</p>
					<p>“Látlak, Mária, mindig és mindenütt látlak. Látlak ébren, alva, vetkezés és
                        öltözködés közben, a dinér-nél, az autón, amelyet Miklós báró bridge-en
                        nyert Szaltikovtól, az Operában, ahol mindenki téged bámul a messzelátóján,
                        látlak a Práterben és a kártyaszobában, ahol nagy tétekben játszol és
                        sohasem vagy izgatott, ha veszítesz. Látlak aztán hajnali pirkadásban, amint
                        a szobádba mégy, látlak a fürdőkádban, amint lustán végignyúlva élvezed az
                        illatos langyos vizet, látlak az ágyban, egyedül, másodmagaddal, fáradtan,
                        összezilálva, lerongyolódva, aljas bestia vagy, nem folytatom tovább,
                        kimerültem, nem birok magammal.”</p>
					<p>Mária szájában mély szippantások alatt füstölt a cigaretta, az ampolna kék
                        fényében világoszöld színben parázslott a cigarettavég fel-felvillanó
                        hamuja. Megvető mosollyal dobta maga mellé a levelet az ágyra. Kezébe vette
                        a harmadikat.</p>
					<p>Május 25.</p>
					<p>“Elhatároztam, hogy megöllek. Szaltikov elmondott mindent és elutazott
                        Németországba, hogy pénzt kolduljon a feleségétől. Minden ékszerét
                        elzálogosította, eladta vagy elkártyázta. Tegnap láttam a nyakadon a
                        gyöngynyakéket, amelyet Miklóstól kaptál. Az is az övé volt, Miklós a
                        Sacherben nyerte tőle négyszázezer frank ellenében. Te ezalatt a Grand
                        Hotelben pezsgőztél Lucic-csal, aki halálosan szerelmes beléd. A játék végén
                        a hercegnek már semmi pénze nem volt és a társaság minden tagjánál százezrek
                        erejéig úszott az adósságban. Már senki sem akart vele játszani, csak Miklós
                        báró tett úgy, mintha színarany értékűnek tartaná a herceg bon-jait. Meg
                        kell adni, a szeretőd nagy gavallér, előbb-utóbb főbe is lövi magát, én
                        tudom, mert előttem sem a jelennek, sem a jövőnek nincs titka. Nos, akkor
                        már egész éjszaka, egész nap és utána már újra féléjszaka folyt a játék
                        kettesben, Miklós és Szaltikov között. A herceg már vagy tízszer használta a
                        morfinos Pravaz-fecskendőt, Miklós báró pedig megivott vagy harminc csésze
                        feketekávét és három üveg pezsgőt. A herceg minden pénzét elvesztette és egy
                        gyöngynyakéket vett ki a zsebéből. Az asztalra dobta és elkiáltotta magát:
                        százezer frank a bank; ki meri tartani? Miklós csak a fejével biccentett.
                        Megnyerte. A herceg nekihevült arccal indítványozta: dupla vagy semmi?
                        Miklós szó nélkül bólintott. Ezt is megnyerte. Most már mindenki arra
                        gondolt, hogy a gyöngynyakék nem is ér meg kétszázezer frankot. De a fiatal
                        herceg szinte sírva szólította fel Miklóst, hogy harmadszor is tartsa a
                        bankot. Most már négyszázezer frankról volt szó s mindenki visszafojtott
                        lélegzettel leste, hogy elköveti-e ezt a könnyelműséget Miklós? Elkövette.
                        Csak a fejével biccentett és harmadszor is megnyerte a tétet. A játszmát
                        abbahagyták és Miklós beírta a jegyzőkönyvébe: Szaltikov Alexej herceg
                        négyszázezer frank. Ekkor a boldogtalan fickó sírvafakadt és könyörgött,
                        hogy a négyszázezer frank fejében fogadja el tőle a gyöngysort. Miklós csak
                        biccentett s a gyöngysort zsebregyűrte.”</p>
					<p>Mária gúnyosan lebiggyesztette a jobb szájaszélét és hideg, gőgös és
                        titokzatos arccal továbbolvasott:</p>
					<p>“Alexej Konstantinovics még aznap mindent elmondott nekem és tőlem kért
                        pénzt, hogy elutazhasson Berlinbe. Ez a gyöngynyakéked története, Mária.
                        Elhatároztam, hogy megöllek.”</p>
					<p>Mária a vállát vonogatta és felvette a negyedik levelet.</p>
					<p>Június 1.</p>
					<p>“Még adok neked néhány hetet, Mária. Bevallom, pusztán kíváncsiságom az oka,
                        hogy a kivégzést elhalasztottam. Kíváncsi vagyok, hogy milyen mélyre merülsz
                        el a posványba. Csodálatos, hogy amióta Szaltikov nincs itt - de biztosan
                        tudom, hogy néhány nap mulva visszajön, mert nélküled nem tud élni, -
                        csodálatos, de amióta nincs itt, csak homályos látomásaim vannak felőled.
                        Sokszor magam is kételkedem, vajjon csakugyan mindentlátó vagyok-e térben és
                        időben, vagy Szaltikovtól kaptam rólad az adatokat? Nem tudom biztosan, de
                        nem is vesződöm ezekkel a badarságokkal. Az igazság az, hogy türelmetlenül
                        várom Szaltikovot és roppant kíváncsi vagyok, mi telik még tőled? Hidd el,
                        ez nagyobb érzéki kéj, mint a szerelem. Ez valami pokoli gyönyör, amelyet
                        fenékig akarok kiélvezni, mert csak ez az út vezet vissza az orosz
                        Krisztushoz, akit az utóbbi időben megtagadtam. Most Rozanov könyvét
                        olvasgatom, aki a legzseniálisabb és legkomiszabb ember volt Oroszországban.
                        Amikor a magyar hadifoglyokkal hazajöttem - igaz, azt még nem is tudod -
                        februárban szöktem haza a magyar kommunistákkal, éppen rajtam volt a roham
                        és ők az új Krisztus prófétáját tisztelték bennem - hát ezt a Rozanovot
                        olvasgatom most. Ha oroszul tudnál, neked is ajánlanám, sok disznóságot
                        tanulnál belőle és sok pénzt kereshetnél vele. Vagy gyöngynyakéket.”</p>
					<p>Mária megborzongott és cigarettáját undorral dobta bele a vízzel telt
                        hamucsészébe. Aztán kezébe vette az ötödik levelet.</p>
					<p>Június 5.</p>
					<p>“Mária, bocsáss meg, szerelmem, őrült voltam, amikor sértegettelek. Baromi
                        féltékenységemben olyanért bántottalak, aminőkért csak szánni és
                        megsiratni szabad. Azóta elmém megvilágosodott. Ismét megjelent nekem az Úr
                        és megdorgált az ő isteni szelídségű szavaival. Fiam - azt mondta - bocsáss
                        meg neki, mert csak így tud megtisztulni bűneitől és betegségeitől. A bűn
                        váltja meg őt, mint a magdalai asszonyt és mindenkit, aki sokat szenvedett a
                        bűn, a pokol és az Antikrisztus által. Boldogok, akik vétkeznek és
                        vezekelnek. Te is tedd ezt, idd ki a bűn és keserűség poharát fenékig. Öld
                        meg a testet, rothaszd szét és semmisítsd meg paráznasággal és
                        kicsapongásokkal, - ez az egyetlen módja, hogy csupa szellem és lélek váljék
                        belőled. Mária! Amióta tudom, hogy élsz, csak messziről kísérem lépteidet és
                        elvesztelek a szemem elől, amikor becsukod a hálószobádat. Gondolj arra,
                        hogy e pillanatban összeesem és megsemmisülök, mert én csak a te bűneidben
                        tudok megtisztulni. Nekem nem ízlik a bűn, mert még mindig csak téged
                        szeretlek és téged kívánlak. Ne félj a bűntől. Az élet lényege a szerelem,
                        az aszkétizmus az élet kárhoztatása, a nem abszolút megtagadása,
                        gyermekgyilkosság, merénylet az emberiség ellen. Ez a világ vége. Az Én
                        lényege az Énben van, de én még nem vagyok Én, csak kolonc és mosogatórongy
                        és magzat, aki nem tud megszületni. Mária, ha te elhagysz, végem van. Ha te
                        nem vétkezel, akkor én nem tudok megszületni és te gyermekgyilkos vagy.”</p>
					<p>Mária homlokát most már kiverte a veríték és irtózva nyúlt az utolsó levelek
                        után.</p>
					<p>Június 15.</p>
					<p>“Szaltikov nem jön. Nem bírom ki tovább. El kell bujdosnom a hegyek közé, ha
                        nem akarom, hogy megöljelek. Egész életemben mindig azt romboltam, amit
                        szeretek; a te gyönyörű testedet nem akarom lerombolni. De még ma elküldöm
                        neked az összes leveleket, hogy lásd, hónapokon keresztül nyomodban jártam
                        és szüntelen fejed fölött lebegett a pallos. Vigyázz, Mária! Mindig a
                        nyomodban vagyok s nem szabadulsz meg tőlem, csak ha meghalok. Meg fogok
                        halni és nem marad ezen a világon semmi, csak egy domb, amely alatt Rozanov
                        Vaszilij van elásva. És te a dombra fogsz ülni és alázatosan vonítasz, mint
                        a kutya.”</p>
					<p>Mária kiugrott az ágyból, lekuporodott az ágy mellett álló karosszékbe és
                        arca eltorzult. Ha valaki látná, nem ismerne rá. Ez az asszony mindjárt
                        vonítani kezd, keservesen és alázatosan, mint a megvert kutya. Sokáig ült
                        ott összekuporodva, alig merte kezébevenni a levélcsomót.</p>
					<p>Június 16.</p>
					<p>“Mária, most elmegyek és nem tudom, visszatérek-e. Magammal viszek tizenöt
                        gramm veronált, arra az esetre, hogyha mégis meg akarnálak magamtól
                        szabadítani.”</p>
					<p>Mária arca ismét kemény, gőgös és titokzatos lett. Kezébevette az utolsó
                        levelet és olvasta a néhány kusza sort.</p>
					<p>Augusztus 5.</p>
					<p>“Mária! Visszajöttem. A roham most csak négy hétig tartott. Sajnálom, de
                        örülök is annak, hogy már nem vagy itt. Bocsáss meg, amiért annyira
                        szeretlek. Most már tudom, mit kell cselekednem. Kórházba megyek és
                        megoperáltatom magamat. Vagy meggyógyulok, vagy ott pusztulok el a
                        műtőasztalon. Ne keress, ne tégy értem semmit, ne várj, ne sírj,
                        intézkedtem, hogy megtudd, ha meghalok. Ha pedig meggyógyulok, alázatosan
                        megkérdezem tőled, akarsz-e megint a feleségem lenni? Meg fogom érteni, ha
                        nem. Akkor megyek tovább az utamon, egyedül.”</p>
					<p>Mária összekötötte a levélcsomót és bezárta az íróasztal egyik fiókjába.
                        Aztán kihúzta a másikat, amelyből levelek, szalagok, virágok közül kis
                        orvosságos dobozt halászott ki. Kiöntötte a doboz tartalmát és a kihulló
                        síma, fehér tablettákat megolvasta. Egy... kettő... tíz... tizenöt...
                        Biccentett a fejével és közönyös, hideg, titokzatos arccal az egészet
                        visszatette. Aztán kiegyenesedett és hangosan mondta:</p>
					<p>- Nem félek semmitől.</p>
					<p>Öltözködni kezdett.</p>
				</div>
				<div type="chapter">
					<head>II.</head>
					<p>A Péterffyek már több mint egy éve várták a csodát. Sándor bácsi szobája
                        állandóan olyan, mint valami pályaudvari váróterem. Tele van bőrönddel és
                        kézitáskával. Sándor folyton a menetrendet nézegeti és Ágnesnek is
                        jólélekkel tanácsolja, hogy legyen készen és ne az utolsó pillanatban
                        kapkodja össze a csomagokat, fejvesztetten, asszonyok szokása szerint.
                        Máramarossziget minden órában felszabadulhat. Felszabadul Kolozsvár is,
                        tehát Lajos is okosan tenné, ha lassan-lassan útrakészülődnék.</p>
					<p>- Gyula, te visszamégy Mindszentre. Mennyi hadikölcsönöd van?</p>
					<p>- Kétszázezer korona.</p>
					<p>- Elég. Visszakapjuk a megszállt területeket s a kötvények nyomban felszöknek
                        az aranyérték fölé. Kétszázezer koronán jó négyszáz holdat vásárolhatsz,
                        kastéllyal együtt.</p>
					<p>Klemát is biztatta:</p>
					<p>- Napok kérdése csak és elutazhatsz Beregbe és Ugocsába. Azt mondom, ne add
                        el a szőlőt, óriási érték. Neked mennyi hadikölcsönöd van?</p>
					<p>- Másfél millió.</p>
					<p>- Beregben vásárolhatsz a birtokhoz még nyolcszáz holdat. És invesztálod.
                        Ágnesnek is sok kötvénye van.</p>
					<p>- Több mint egy millió.</p>
					<p>- Ezer hold erdőt vehet Máramarosban. Ha nekem is volna hadikölcsönpapírom,
                        boldog ember volnék.</p>
					<p>Sándor bácsi, aki most öt évvel volt fiatalabb, mint a kommün alatt, egész
                        nap csomagolt, utazott, vásárolt, földet, kastélyt, erdőt. Szép
                        hermelinfehér bajusza angolra nyírva, rózsaszín arca illatos a kölnivíztől,
                        elegáns ruhája kissé ósdi szabású, de annál arisztokratikusabb. Nagyon
                        hasonlított az ancien-rezsimbeli diplomatákhoz, a monarchia párizsi, vagy
                        moszkvai nagykövetéhez, aki átutazóban van itt, de mindig várja a
                        külügyminiszter titkos táviratát, hogy vonuljon be állomására. Csak az
                        emésztette titkon a szívét, hogy nincs hadikölcsönkötvénye.</p>
					<p>Klema pedig folyton számított és írt és levelezett, hol Ugocsába, hol Beregbe
                        a bérlőjéhez és a vincellérjéhez, cigarettapapírra, selyempapírra,
                        vegytintával, hogy a levél ne legyen túlságosan kövér s a csempész
                        Rosenthal úr, vagy kisebbik fia, a többi ötven vagy száz levéllel együtt
                        kabátja bélése alatt át tudja lopni a határon. Akkor így leveleztek
                        egymással Budapest és Beregszász és Kassa és Kolozsvár. De csak pár napig
                        tart már ez az átmeneti idő, holnap, vagy holnapután, lehet, hogy az
                        angolok, vagy a franciák, vagy az olaszok felszabadítják az egész régi
                        Magyarországot.</p>
					<p>Holnap már megint minden jó lesz. Nemsokára meglesznek a béketárgyalások és
                        ott rendbehozzák a dolgot. S aztán jön az igazi restauráció.</p>
					<p>Már most is sokkal jobb minden. Ágnes, aki Péterke halála után hetekig
                        élő-halott volt, meggyógyult, mert Istvánka hazajött. Istvánka szép, erős,
                        nagy fiú, igaz, kissé gyenge a tüdeje, de egyébként éppen olyan, mint az
                        apja. Magas, karcsú, előkelő, finom és okos. És dolgos, komoly. Beiratkozott
                        az iparművészeti iskolába, iparművész lesz, bútortervező, faszobrász, ezt a
                        mesterséget Firenzében szerette meg, azt mondja, hogy idővel asztalosgyárat
                        alapít, új időket élünk, az ipar nem szégyen, a magyarságot az tette tönkre,
                        hogy ipartól és kereskedelemtől irtózott. Már most is sokkal jobb minden.
                        Ákos újra a Gáthy és Társa cég irodájában dolgozik, a feleségével, Vilmával
                        együtt. Nagy bank lett a Gáthy és Társából, igaz, hogy nincs már benne sem
                        Gáthy, sem a társa, Rosenthal úr, minden Lucic báróé lett, de Ákos már
                        igazgató a bankban. A banknak mindenféle vállalata van. Nem mindegyik megy
                        jól, de a bútorgyár és a borkereskedelmi vállalat kitünő. És nagyszerűen
                        dolgozik a tőzsdén is, amely most csak úgy ontja a pénzt. Barnabást nem
                        látni soha, de úgy hallják, hogy megjött az esze. Nem ír, nem kártyázik,
                        komoly ember lett, dolgozik Nikolettáért. Már most is sokkal jobb minden.
                        Holnap pedig felszabadul az egész Magyarország és akkor kezdődik az igazi
                        restauráció.</p>
					<p>Klema azonban nem látta, hogy jobban mennének a dolgok. Sehonnan sem kapott
                        pénzt és negyedévenként a házbért alig tudta kiverejtékezni a Lucic-banknak,
                        amely Rosenthal úrtól megvette a Péterffy-házat. Minden házbérnegyed
                        alkalmával el kellett adni valamit a családi ékszerekből; a Péterffyek közül
                        csak Ákos fizetett, a többit ő tartotta el. Sándor naponként egyszer
                        biztosította, hogy a Péterffyek mindent visszafizetnek, ha a kormány
                        kártalanítja a régi nemességet és aranyértékre emeli a nyugdíjakat.</p>
					<p>Anyagi bajok, zálogház, szőnyegek és ékszerek elprédálása - ez több volt,
                        mint küzdelem a létért. Ebben - úgy érezte Klema - embertelen megalázkodás
                        volt és meggyalázása a Péterffy-méltóságnak, évszázados tradicióknak és az
                        egész életnek. Aljas süllyedés, becstelen függés, nyomorult bizonytalanság
                        és megbomlása a lelki egyensúlynak. Mindegy. Azért utolsó lehelletig
                        megteszi a kötelességét.</p>
					<p>Mária volt az egyetlen, aki pénzt keresett. Az Operában énekelt -
                        jelentéktelen szerepeket és jelentéktelen fizetést kapott - de gyönyörű volt
                        most is, hallgatag, közömbös és titokzatos és pénzt keresett. A hétszázéves
                        Péterffy-dinasztiából 1920-ban egy fiatal asszony némi havifizetést kapott
                        valami színháztól és ő volt a család egyetlen tagja, aki pénzt keresett. -
                        Gyula bácsi sokszor azon a ponton volt, hogy fekete aktatáskáját bedobja a
                        Dunába, ezzel megsemmisíti az egész Péterffy-történetet és maga is utána
                        ugrik, hogy krónikása se maradjon az augsburgi csatában elpusztult
                        gyászmagyaroknak.</p>
					<p>Klema nem csodálkozott már semmin. Kálmánról még mindig semmi hír, Kálmánt
                        már egészen el is felejtették, - ezen sem csodálkozott. Barnabás felől sem
                        kérdezősködnek - nem csodálkozott már ezen sem. Bertóthyék elváltak, a szép
                        Stefánia visszament apjához, Lucic báróhoz és most legényéletet él, az ura
                        kiviteli engedélyekkel panamázik és zabot, meg lovat szállít Németországba;
                        ezen sincs mit csodálkozni manapság. Bertóthy édesanyja, aki nagyon öreg
                        hölgy, valamikor Krisztina nagymama mellett a bécsi bálok ünnepelt
                        királynője volt, szegről-végről rokon, most két keze munkájából tartja el
                        magát.</p>
					<p>- Most találkoztam Bertóthy bárónéval, - ujságolta közönyösen a
                        Péterffyeknek.</p>
					<p>- Tinka nénivel? - kérdezte Sándor.</p>
					<p>- Vele. Hetvenedik évét járja szegény. Hajlott, törődött, fehér és majd
                        megfúl a köhögéstől.</p>
					<p>- Mit csinál Pesten?</p>
					<p>- Horgol.</p>
					<p>- Mit?</p>
					<p>- Ruhákat horgol üzleteknek. Százötven koronát kap egy ruháért.</p>
					<p>- Pénzért horgol? - kérdezte Lajos ijedten. - Tinka? Hát a nyolcszáz
                        holdja?</p>
					<p>- Ott van, ahol a tiétek.</p>
					<p>- A bérpalotája?</p>
					<p>- Pozsonyban. Azt nem lehetett elhozni Pestre.</p>
					<p>- Azért szokolokat kap.</p>
					<p>- A bérlője. Ő csak magyar koronákat. Kétezret egy évre.</p>
					<p>- Szentséges Isten! Tinkát el kell hozni ide a penzíóba - kiáltott fel
                        Sándor.</p>
					<p>- Nem jön. A maga lábán akar boldogulni. Köt, horgol százötvenért. Most vett
                        pár cipőt. Olyan boldogan ujságolta, mintha a háború előtt azt mondta volna,
                        hogy villát vett Abbaziában.</p>
					<p>- És bírja ezt az életet?</p>
					<p>- Bírja. Csak attól fél, hogy az uccán egyszer összeesik és ott hal meg a
                        kövezeten. Ezért mindig névjegyet hord a zsebében a lakása címével. Hogy
                        tudják, hova kell szállítani.</p>
					<p>Lajos káromkodott. Klema csitította.</p>
					<p>- Ne higyjétek, hogy Tinka elkeseredett. Jókedve van. Azt mondja, hogy nagy
                        élvezet pénzt keresni.</p>
					<p>- Ez nekünk szól? - csattant fel Lajos indulatosan.</p>
					<p>Klema észrevette, hogy a boldogtalan Péterffyeket megbántotta.</p>
					<p>- Visszafizetünk mindent - igérte Sándor és monokliját mélyen a szemgödrébe
                        nyomta. - A nemességet kártalanítják. Napok kérdése csak és visszamehetünk
                        ősi birtokunkra.</p>
					<p>- Nagyon késik ez a restauráció - jegyezte meg halkan Ágnes, aki elhatározta,
                        hogy visszamegy Máramarosszigetre, odaviszi András és Péterke hamvait és a
                        vadgesztenye-fasor végén mauzóleumot állít nekik. Szívszorongva várta a
                        restaurációt és mindennap órákig térdelt a templomok kövezetén, hogy az
                        Isten adja vissza a főhercegi kastélyt és a gesztenyefa-allét
                        Magyarországnak.</p>
					<p>- Pár nap, esetleg pár hét kérdése az egész - ismételte Sándor.</p>
					<p>*</p>
					<p>Rosenthal úr is megjelent néha a Péterffy-házban.</p>
					<p>- Hogy tetszik lenni? Már nem tart sokáig - mondta sugárzó arccal,
                        titokzatosan. - A máramarosiak éppen olyan jól tudják ezt - nem igaz? -
                        mint mi. Az egész világ tudja. Tetszettek hallani az ujságot?</p>
					<p>- Hányadik? - kérdezte mosolyogva Klema.</p>
					<p>- A második, adjon az Isten szerencsét neki. Fiú az is.</p>
					<p>- Kiről beszél maga?</p>
					<p>- A menyemről. Moszkvából kaptam a hírt. A zsidóknak jó postájuk van. A fiam
                        orvos, nem politizál, jól teszi - nem igaz? - tiszta szívből megbocsátottam
                        neki. Itt sem politizált, csak olyan ostoba elvei voltak, mindenkinek megvan
                        - nem igaz? - a maga bogara. És Magda, adjon az Isten szerencsét neki, már a
                        második fiút szüli, igaz, hogy elbolondította a fiam fejét - nem igaz? - de
                        két fiút szült neki, büszke vagyok rá, a menyemnek is megbocsátottam.</p>
					<p>E pillanatban jelentették, hogy Hartmann Ferenc úr van künn az előszobában.
                        Hartmann Ferenc a kommunizmus kitörése óta most jött fel először Pestre.
                        Útálta ezt a várost, irtózott még a levegőjétől is, megöregedett,
                        megrokkant, alig tudta vonszolni magát. Rosenthal zavartan vette a kalapját,
                        de nem ment el, a lába gyökeret vert.</p>
					<p>- Mi hír Mindszenten? - kérdezte Klema.</p>
					<p>Az öreg Hartmann már nem hasonlított semmiféle francia márkihoz a Lajosok
                        idejéből. Arca megsoványodott, orra lekonyult, az álla hegyes lett, bajusza
                        a szájába lógott, mert, úgylátszik, fogai kiestek.</p>
					<p>- Elkergettek. Tessék elképzelni.</p>
					<p>- Kik?</p>
					<p>- A fehérek.</p>
					<p>- Szörnyűség.</p>
					<p>- Árpád fiam meghalt a háborúban - vagy ezt már mondtam? - ők pedig most
                        zsidókat akasztanak. Nagy különbség, bocsánatot kérek, nem akarok bántani
                        senkit, de nagy különbség van a kettő között. Meghalni a háborúban és zsidót
                        koncolni, - tessék elképzelni - nagyon nagy különbség.</p>
					<p>- Magát is bántották?</p>
					<p>- Elkergettek. Most itt vagyok. Ezt mégsem kellett volna velem tenni. Most
                        akartam hazahozni Margitkát Hollandiából. Okleveles kereskedelmi kertész.
                        Nagyon szeretném látni - tessék elképzelni - tíz éve nem láttam, tessék
                        elképzelni, mennyire fáj utána a szívem. És most elkergettek.</p>
					<p>Klema szép, okos, erélyes szeme felvillant és felháborodva fakadt ki.</p>
					<p>- Erről teszünk, kedves Hartmann úr. - A Péterffyeknek van még némi
                        befolyásuk a kormánynál. Majd megmutatom én!...</p>
					<p>Klemát még senkisem látta ilyen haragosnak. Hartmann úr szelíden
                        panaszkodott:</p>
					<p>- Hiszen én megértem őket. Amikor kommün volt, én mondtam, nem tagadom, talán
                        ostoba és kegyetlen voltam a saját fajtámhoz, de én mondtam, hogy a
                        Dunapartot a Ferenc József-hídtól a Margithídig be kellene szegni
                        akasztófával s a zsidókat sorba felakasztani. Akkor ezt mondtam, mert én jó
                        zsidó vagyok és százszorosan szégyeltem, hogy néhány hitvány, elvetemült,
                        hitehagyott, vallástalan és istentelen zsidógyerek Mindszenten derék, öreg
                        magyar, meg sváb gazdaembereket felakasztott. Én mondtam, beismerem, de
                        azért nem kellett volna engem így megbüntetni. Hiszen nem volt minden zsidó
                        kommunista.</p>
					<p>Ekkor vették csak észre, hogy Rosenthal, az öreg, verejtékezve, vörösen,
                        kövér testében reszketve, ott didereg a hall félköríves loggiájában. Mind a
                        hárman zavarba jöttek. Klema nem tudta, hogy ez a két derék ember ismeri-e
                        egymást, vagy hogy egyáltalán meg akar-e ismerkedni. Hartmann nyugodt
                        érdeklődéssel nézte a pohos, szőröskezű, vörös emberkét és feléje nyujtotta
                        a kezét.</p>
					<p>- Bocsánat, nem is láttam, olyan ideges vagyok és rosszul látok, - Hartmann
                        Ferenc Mindszentről.</p>
					<p>- Rosenthal - lihegett a megrémült ember és önkéntelenül, szánalmas zavarral
                        hozzátette: - hogy tetszik lenni?</p>
					<p>Hartmann mosolygott. Rosenthal szolgálatkészen és kétségbeesett erőlködéssel
                        szintén mosolyogni próbált.</p>
					<p>- De azért majd csak szerencsét ad az Isten... Én már nem panaszkodom. Két
                        fiú, két szép, erős fiú. Megbocsátottam a fiamnak - nem igaz? - és büszke
                        vagyok a menyemre.</p>
					<p>Klema kínos zavarral nézett hol Hartmannra, hol Rosenthalra. A vergődő,
                        izzadó, hebegő Rosenthal azonban folytatta:</p>
					<p>- Magda pompás asszony...</p>
					<p>- Kicsoda? - kérdezte meghökkenve Hartmann és szemöldöke összerándult.</p>
					<p>- A menyem. Rosenthal doktor felesége, aki Moszkvában van, nem politizál,
                        gyereket szül és gyorsírástanárnő a gimnáziumban. A leányunk. A kedves
                        Magda, adjon az Isten szerencsét neki, büszke vagyok rá. Holnap írok neki -
                        nem igaz? - mit tetszik izenni neki?</p>
					<p>Hartmann elfordult.</p>
					<p>- Nem ismerem.</p>
					<p>Rosenthal hátratántorodott.</p>
					<p>- De kérem... Az ön leánya, a fiam felesége. Magda, Rosenthal doktorné.</p>
					<p>- Nekem olyan nevű leányom nincs. Nem is volt soha.</p>
					<p>- Szent ég!</p>
					<p>- Bocsásson meg, sietős dolgom van, nagyságos asszonyom, kissé ideges vagyok
                        - tessék elképzelni - köszönöm, nagyon hálás vagyok, azért mégsem kellett
                        volna ezt tenni velem, nem szabad általánosítani... Holnap, ha szabad,
                        teszem tiszteletemet...</p>
					<p>Rosenthal szepegve bújt vissza a hall félköríves loggiájába s csodálkozva,
                        megbotránkozva, könnyezve nézett Hartmann úr után, aki elfelejtette, hogy
                        Magda nevű leánya volt valaha. Hát ez is lehetséges?</p>
					<p>*</p>
					<p>Lassanként a Péterffyek is kezdték belátni, hogy tévedtek, amikor azt hitték,
                        hogy máris sokkal jobb minden.</p>
					<p>Ákos egy nap azzal jött haza, hogy párizsi ujságok pontról-pontra közlik a
                        magyarok számára elkészített békefeltételeket.</p>
					<p>- Most már legalább tudom, hogy miért vágták le a lábamat - ordította magából
                        kikelve. - Akkor még nem tudtam. Most már tudom. Azért, hogy elvegyék tőlem
                        az ország kétharmadát. Hogy kiirtsák, vagy földönfutóvá, vagy koldussá
                        tegyék a Péterffyek kétharmadát. Hogy elvegyék a Péterffyektől a vasat, fát,
                        szenet, sót, legelőt, aranyat, ezüstöt, rezet, ércet, hogy elvegyék a Dunát,
                        hogy lehetetlenné tegyék a gyáripart, a kereskedelmet, az életet, a
                        lélegzetvételt... Hogy élve eltemessenek bennünket, hogy megdögöljünk éhen,
                        hogy Péterkének szétloccsantsák az agyvelejét, hogy zsidó gyilkolja a
                        keresztényt, keresztény a zsidót, felváltva, hol egy Rosenthal egy
                        Péterffyt, hol egy Péterffy egy Hartmannt, hogy gazemberek és hülyék
                        legyenek a Péterffyekből, a Hartmannokból és a Rosenthalokból...</p>
					<p>- De legalább mi magyarok ne bántanánk egymást - szólt közbe Sándor bácsi és
                        ezüstszínű, selymes kis oldalszakállát tépdeste izgalmában. - Azt hiszem,
                        hogy most össze kellene fognunk, most kellene igazán szeretni magunkat, a
                        közös nyomorúságban.</p>
					<p>Ákos gúnyosan és ellenszenvesen nézte a szép, rózsásarcú öreg urat.</p>
					<p>- Mert az apámat nyomorékká tették? Mert Péterkét odadobták az oláh ágyúk
                        elé? Mert beengedték Pestre a román katonákat? Hallgasson ide, Sándor
                        bácsi, Gáthy öccse, tetszik tudni, a Gáthy és Társa elnökének öccséről van
                        szó, Szegeden volt a kommunizmus alatt. Az anyja református pap özvegye,
                        Gáthy Domonkos nővére, Erdélyből menekült és Szolnokon húzódott meg egy
                        vénkisasszony rokonánál. Amikor a kommunisták ellen kitört az
                        ellenforradalom, az öreg tiszteletesasszony az udvaron ruhát szárítgatott.
                        Fehérneműt, amelyet aznap mostak. Az ellenforradalmi kísérlet meghiúsult, a
                        vörös terrorlegények lefogták az öreg tiszteletesasszonyt, mert fehér ruhát
                        akasztott a szárítókötélre, azt mondták, hogy fehér zászlót, ellenforradalmi
                        jelvényt lengetett, vétkezett a vörös diktatúra ellen. És az öreg
                        tiszteletesasszony roskatag testére huszonöt botütést mértek.</p>
					<p>- Gazság, aljasság, vörös gazemberek...</p>
					<p>- Nos, kedves Sándor bácsi, a tiszteletesasszony fia bevonult Budapestre és
                        sietett Szolnokra, hogy édesanyját meglátogassa. Ott elmondták neki a
                        huszonöt botot. István, mit tennél, ha hallanád, hogy édesanyádat valahol
                        valaki megbotozta?</p>
					<p>István, aki nemrég jött haza Firenzéből és sokáig nem értette meg, hogy itt
                        miért botozzák, akasztják, koncolják egymást az emberek, ránézett Ákosra,
                        nem felelt, elsápadt és csak az ajka reszketett fehéren.</p>
					<p>- Hát a fiatal Gáthy az orgoványi erdőben két kommunistát lepuffantott, mint
                        a veszett kutyát.</p>
					<p>Sándor szomorúan törülgette monokliját és kijelentette, hogy csak az Isten
                        tudná megmondani, mi lesz ebből az országból. Ezen már csak valami isteni
                        csoda segíthet. Klema Hartmann úrra gondolt, akit elkergettek s aki azt
                        mondta, hogy neki soha sem volt Magda nevű leánya. Úr Isten, kinek van itt
                        igaza? Ágnes mindezzel nem törődött semmit, az ő szíve csak András és
                        Péterke után sírt, de a bibliából éppen Mózes könyvét olvasgatta és hangosan
                        mondta az ötödik könyv huszonkettedik versét: “Ne cselekedjetek ott, mind a
                        szerint, ahogy mi cselekszünk itt most! Mindenki azt, ami éppen jónak
                        látszik neki. Mert még ezideig nem mentetek be a nyugodalmas helyre és az
                        örökségbe, amelyet az Úr, a te Istened ad néked...”</p>
				</div>
				<div type="chapter">
					<head>III.</head>
					<p>Ezerkilencszázhúsz december elején Mr Edgar Smith ismét megjelent a
                        Morgan-szállodában. A szálloda egész személyzete emlékezett rá, s ahogy
                        feketeszakállas, zord és gőgös arcát megpillantották, nyomban eszükbe
                        jutott, hogy Mr Smith a kommunizmus kitörése előtt ittjárt s jóformán alig
                        adott valami borravalót. A hatalmas túraautó elé kirohant a személyzet és
                        lélegzetfojtó lihegéssel kapkodta le a csomagokat. De amikor szemtől-szemben
                        álltak a feketeszakállassal, vállvonogatva és lomhán szétszéledtek. A
                        személyzet tisztelte a nagy, poros külföldi túraautókat, de nem tisztelte
                        azokat a nagy feketeszakállas és recsegőhangú utasokat, akik nem adtak elég
                        borravalót. Madame Durand, a direktrisz, azonban csak a pénztári könyvet
                        nézte és hódolattal üdvözölte Mr Smith Edgart, aki végre is dollárban
                        fizet.</p>
					<p>Smith Edgar ezúttal csak másodmagával jött, útitársa szerényen és némán
                        kullogott utána. Vékony, karcsú, hajlékony gentleman volt ez a másik, alig
                        magasabb a közepesnél. Kissé már őszes, az ötven-ötvenkétéves ember fehér
                        foltjait viselte jobbról-balról a halántékán. Néha mosolygott is Smith Edgar
                        mellett a szálloda lépcsőházában, de úgylátszott, mintha csak szívességből,
                        vagy hálából mosolyogna. Ha Madame Durand nem látta volna Smith Edgar
                        társaságában, angol zongoraművésznek vagy festőnek nézte volna s a negyedik
                        emeleten utal ki neki szobát, az udvari részen.</p>
					<p>Így is csak mérsékelt udvariassággal váltott vele néhány szót és hegyes,
                        hosszú orrával inkább Mr Smith felé kacérkodott.</p>
					<p>Csak másfél óra mulva tudták meg, amikor Mr Smith leküldötte a
                        bejelentő-lapokat, hogy a művészformájú angol gentleman gróf Péterffy Tamás,
                        amerikai állampolgár, newyorki lakos, akinek London volt a legutolsó
                        tartózkodási helye.</p>
					<p>Így érkezett Budapestre a kis Tommy, aki oly elbűvölő volt égszínkék
                        Waffenrockjában az udvari bálon és akit - jaj, a legyezőm - négy év óta
                        szívszorongva vár fekete csipkefelhői között a fehérarcú Krisztina
                        nagymama.</p>
					<p>Péterffy Tamás már egyszer elindult Magyarországba. Ez 1919-ben volt, akkor
                        Mr Smith Edgárt előreküldte Bécsből Budapestre. Smith úr éppen a kommün
                        kitörése előtt érkezett, itt töltött néhány napot, tárgyalt Rosenthal úrral
                        és Barnabással a kukoricaszárból gyártott liszt dolgában, megivott néhány
                        liter szódás rumot, teleharsogta a szállodát penszilvániai káromkodásokkal,
                        aztán Péterffy Miklós báró ellenforradalmi bálja után eszeveszetten
                        száguldott vissza Bécsbe a bolsevizmus elől. Péterffy Tamás gróf visszament
                        Londonba s ott várt mindaddig, amíg csak meg nem írták a londoni lapok,
                        hogy vége van Magyarországon a vörös és fehér terrornak, tömegmészárlásoknak
                        és pogromnak, emberevésnek és hullarablásnak, ha ugyan hinni lehet a
                        Prágából, Bécsből és Bukarestből jövő távirati jelentéseknek.</p>
					<p>Péterffy Tamás grófra - Krisztina nagymamán kívül - Magyarországon már nem
                        emlékeztek. Aki valaha ismerte is, az is elfelejtette. Igazság szerint nem
                        is volt sok köze a magyarokhoz. Apja is katona volt, ő volt a második gróf a
                        familiában; az osztrák császár szolgálatában kapta a grófi címet. A
                        császárszakállú tábornok állandóan Bécsben élt, az udvar légkörében; csak
                        nevében s nagyritka homályos hangulataiban emlékezett ősi magyarságára.
                        Fiát, Tamás grófot magyarnak akarta nevelni; ezt a nyelvet taníttatta vele
                        legelsőnek. Tamás a bécsi Therezianumban magyar ifjak között töltötte
                        fiatalságát. De aztán a jó szándéknak útját állotta a sors. Magyar rokonai
                        nem szerették sem őt, sem az apját, aki a grófi rangot kapta. Renegátnak,
                        sőt hazaárulónak tartották a családnak messze Erdélybe, Felvidékre,
                        Dunántúlra szétszórt tagjai. Tamás apja sokszor feltette magában, hogy
                        eloszlatja a félreértéseket. Sokszor elment Bécsbe olyan helyekre, ahol
                        cigányok muzsikáltak. Egy-egy magyar énekesnőt néha hónapokig támogatott és
                        ezredében, majd később a diviziójában korhely magyar tiszteknek többször
                        elengedte a büntetést. Ilyenformán erős hazafinak érezte magát és bántotta,
                        hogy ott, Erdélyben, a Felvidéken és a Dunántúl a köznemes Péterffyek
                        tudomást sem vesznek róla és hazafias érzéseiről.</p>
					<p>De aztán újra elfeledkezett az atyafiakról. A rokoni szereteten és némely
                        enyhe nosztalgián kívül úgy érezte, hogy érdekből is jó volna velük
                        összebarátkozni. A generálisnak semmije sem volt a fizetésén kívül, a
                        Péterffyek pedig a maguk ősi földjén több-kevesebb sikerrel gazdálkodtak.
                        Néhányukról az a hír járta, hogy vagyonos és tékozló népség, parasztos
                        vidéki dorbézolásokra fecsérli pénzét, amely szétolvad és semmivé lesz, mire
                        gazdájuk elköltözik a másvilágra. Ezeket a három országrészben tízfelé
                        szétszórt vagyonokat jó volna kissé rendbehozni és Tamás úrfi részére
                        hasznosítani. Sokszor gondolt erre a daliás generális, amikor adósságai
                        közepette fuldokolva, családi szalmaszálakba kapaszkodott. De az adósságok
                        hullámai valahogy elsímultak, a versenyek szezonja jól ütött be, az öreg
                        gróf új operai csillagot fedezett fel az éjszakai horizonton s minden a
                        régiben maradt.</p>
					<p>Utolsó lehelletéig hódító gavallér volt s amikor meghalt, nemsokára fia is
                        eltünt Bécsből. Most állítólag nagy vagyona van. Hogy vagyonát honnan
                        szerezte, azt senki sem tudja. Talán ő maga sem. A vagyon csak akkor érdekli
                        az embereket, ha már megvan s a tulajdonost, amikor elúszott.</p>
					<p>Tamás tehát, aki olyan szép volt égszínkék Waffenrockjában, most itt van,
                        alig egy puskalövésnyire Krisztina nagymamától, aki álmodni szokott róla
                        és nagyon szeretné látni. A vagyonát Londonban hagyta: nem volt az olyan
                        nagy, mint aminőre a családi legenda értékelte. Tisztességes amerikai
                        polgári vagyon. Kétszáz, vagy kétszázötvenezer dollár, értékpapírokban,
                        fontban és dollárra szóló letétekben. Inkább kétszáz, mint kétszázötven. Ezt
                        Mr Smith tudná megmondani, aki üzlettársa és barátja volt a grófnak, de csak
                        titkárnak számított, mert frakk és szmoking oly lomposan és nevetségesen
                        állt a testén, szakálla olyan fekete, torzonborz és ijesztő volt, beszéde
                        annyira lármás és útszéli, hogy úgysem hitte volna senki, ha e
                        művészformájú, előkelő és finomarcú gentleman barátjának nevezi magát.</p>
					<p>Tamás tehát itt volt és harmadnap már tudta, hogy legközelebbi rokonai
                        Pesten, a Múzeum uccában laknak, egy puskalövésnyire. Mr Smith hozta a hírt,
                        a feketeszakállas petróleumkutató viszont Rosenthal úrtól hallotta, aki a
                        kukoricaháncsból készült liszt ügyében már megérkezése napján felkereste.
                        Tamás gróf nyolc napig a maga ügyeit intézte. Rövid utakat tett autójával,
                        vagy gyalogosan sétált a Dunaparton, hogy - mint ő mondta -
                        aklimatizálódjék. Nyomában gyalog, vagy autón, mindig és mindenütt ott volt
                        Szénási detektív, aki a kommün alatt igazságügyi népbiztoshelyettes, majd a
                        vádtanács elnöke, aztán hadtestparancsnok, végül a szovjetbank elnöke volt,
                        de a kommün után igazolta, hogy mindezt halálos fenyegetések súlya alatt, a
                        puszta élete megmentése végett, meggyőződése ellenére, színlelésből és
                        titkos ellenforradalmi célzatokkal tette, - tehát a kommün után reaktiválták
                        a Morgan-szállodában.</p>
					<p>Szénási titkosrendőr jegyzőkönyve szerint Péterffy Tamás gróf, a
                        pennsylvaniai nábob vagy leánykereskedő első nyolc napja a következőleg
                        folyt le: A nábob egyszer fennjárt a külügyminisztériumban. Harmincöt
                        percet töltött az egyik tanácsosnál. Másnap a Hűvösvölgy felé autózott, a
                        fogaskerekű vasút állomása körül megállt, kihajolt a karosszériából s a
                        mellette levő feketeszakállasnak azt mondta: All right. Harmadnap megjelent
                        az Operában. Negyednap szintén. Földszint, baloldal, negyedik páholy.
                        Először egy felvonást hallgatott végig, másnap mind a hármat. Ezen az
                        előadáson nagy botrány volt, egy közepes énekesnő, Grónay Mária énekelte
                        Margarethát, óriási klakk, a gróf is lelkesen tapsolt, de az ellentábor
                        fütyült, ilyesmi tíz év óta nem történt az Operaházban. Egyéb feljegyezni
                        való aznapról nincs. Másnap a kocsija majdnem elgázolt egy villamost. Óriási
                        autó. Éjjel tizenegy órakor a hálószobája sötét.</p>
					<p>Szénási úr feljegyzései között a hatodik napról az is olvasható volt, hogy
                        Péterffy Tamás gróf déli egy órakor elment a Múzeum ucca 2. számú házba és
                        ötvenkét percig tartózkodott ott. Két óra előtt nyolc perccel ment vissza a
                        Morgan-szállóba.</p>
					<p>*</p>
					<p>Tamás gróf tehát déli egy órakor tette meg bemutatkozó látogatását a
                        Péterffy-penzióban. István átvette a névjegyét és bevitte a hallba, ahol
                        Klema számolgatott és megállapította, hogy, ha ez sokáig így tart, a
                        Péterffyek meghalnak éhen. A félköríves loggiában Krisztina nagymama édesen,
                        fehéren szundikált fekete csipkefelhők között s legyezője, lenn a dobogón,
                        atlaszcipőcskéje mellett szintén édesen és csipkésen pihent.</p>
					<p>Ahogy a gróf vékony, hajlott, művészforma alakja megjelent az ajtóban,
                        Krisztina nagymama hirtelen felébredt, mert álmában élesebb volt a hallása
                        és tisztábban látott, mint ébrenlétben. Mosolygott és a tekintetével
                        végigsimogatta a vendéget.</p>
					<p>- Jaj, a legyezőm! - zizzent meg ezüsthangocskája. - Klema, vendégünk
                        van.</p>
					<p>Péterffy Tamás bemutatkozott a nagymamának. Krisztina nagymama elpirult és
                        legyezőjét jobb arca elé kapta, mert fehér és áttetsző bőrén ott kis fekete
                        szemölcs nőtt néhány hónapja.</p>
					<p>- Jó napot, fiam, jó napot, Tamás, jöjj, hadd lássam az arcodat, ó, mi régi
                        ismerősök vagyunk, igen 1889-ben láttalak a Jockey-klub bálján, azaz nem is
                        a Jockey-klub bálján, hanem az udvari bálon, egész határozottan emlékszem,
                        legelőször az udvarnál láttalak Tommy, nagyon jól festettél égszínkék
                        Waffenrockodban és azóta kissé megemberesedtél...</p>
					<p>Klema és Tamás gróf alig jutott szóhoz.</p>
					<p>Így jelent meg a Péterffy-penzióban Tamás gróf s az öreg Péterffyek este, az
                        ebédnél kijelentették, hogy nagyon szerencsésnek érzik magukat, amiért nem
                        voltak otthon.</p>
					<p>- Muszkavezető fia - köhécselt Lajos és szemei kimeredtek, alsó ajka pedig
                        lelettyent és vékony nyál csorgott a szája szélén.</p>
					<p>- Gyáva, férfiatlan volt a viselkedése - jegyezte meg Sándor, aki rózsásabb
                        és fiatalabb volt és monoklija hetykébben csillogott a szemén, mint
                        valaha.</p>
					<p>- Nono, - dörmögte Gyula - kellemetlen dolog, nagyon sajnálom, de én
                        genealógus vagyok.</p>
					<p>Ezek után a rejtélyes szavak után hóna alá kapta aktatáskáját és
                        pepitanadrágjában, mely ide-oda lengett kiaszott lábszárcsontjain,
                        kiimbolygott a hallból. A fiatalok azonban nagyon kíváncsiak voltak a
                        grófra, még Ágnes is, akit az ujság láthatólag felizgatott.</p>
					<p>*</p>
					<p>Két hét mulva Péterffy Tamás elhagyta a Morgan-szállodát és beköltözött a
                        fogaskerekű-vasút mellett egy csinos, új villába. A Morgan-szálló
                        személyzete megint panaszkodott a borravalók miatt. Durand hegyes és hosszú
                        orra azonban megelégedést és tiszteletet fejezett ki a gróffal szemben, aki
                        dollárban fizetett.</p>
					<p>Smith Edgar, a feketeszakállas, hír szerint visszament Amerikába, miután újra
                        tárgyalt Rosenthal úrral és Barnabással a lisztdologban. Azt mondta, hogy
                        kábel útján állandó érintkezésben marad velük. Ezalatt megívott fél liter
                        rumot szódával és kiszítt két pipa méregerős, émelyítő, kesernyés szagú
                        dohányt. Mielőtt elbúcsúzott, így szólt Barnabáshoz:</p>
					<p>- Nem tudom, mr Péterffynek miért kellett idejönni Európába. Azt mondom, jobb
                        lett volna ott maradni a Pontchartrain-tó partján, ahol mindennapi
                        táplálékunkat puskával szereztük, a négereket korbáccsal kergettük munkára,
                        este birkabőrkabátban leheveredtünk a kantin ajtaja előtt, pipázva
                        hallgattuk a részeg jenkik lövöldözését, a közeli erdőkben a disznók
                        röfögtek és sakálok ordítoztak s ha egyszer-kétszer felrobbant valamelyik
                        kút és pár tucat ember a levegőbe röpült, megható gyászbeszédet mondott a
                        protestáns lelkész.</p>
					<p>Aztán, mintha mégis kissé meggondolta volna, barátságosabban hozzátette:</p>
					<p>- Különben lehet, hogy itt is csak elél valahogy az ember. Mr Péterffynek
                        elég esze van, majd rájön. Valahogy csak itt is eltölti az időt. Mindenhol
                        akad egy és más. És mr Péterffy dollárban fizet.</p>
				</div>
				<div type="chapter">
					<head>IV.</head>
					<p>- Ha ez sokáig így tart, nem lesz mit ennünk. A beregi földet és az ugocsai
                        szőlőt a cseh kormány felosztotta a parasztok között.</p>
					<p>Klema azt olvasta, hogy ezért a régi tulajdonosok valamiféle államkötvényt
                        kapnak, de ő csak a bérlőtől és a vincellértől kapott levelet, az egyiktől,
                        hogy többé nem fizethet bért, mert a bérletből kidobták, a másiktól, hogy a
                        légionáriusok a pincében levő bort elrekvirálták s nincs pénze, hogy
                        kapásokat fogadjon a szőlő megmunkálására.</p>
					<p>- Ha ez sokáig így tart, nem lesz mit ennünk. Pedig lehet, hogy örökké így
                        tart.</p>
					<p>A Péterffyek még nem nyomorognak, de Klema már átélte az eljövendő nyomor
                        összes szenvedéseit. Eddig is - innen-onnan két esztendeje - régi bútorokból
                        és ékszerekből élnek. Úgy mondják, hogy más is így él. Sőt így tengeti
                        életét az egész nemzet, s maga az állam is. A hulladékokat eszi, ami a régi
                        tejjel és mézzel folyó Kánaán földjén azelőtt az egereknek, a vakondoknak, a
                        madaraknak és a gilisztáknak sem kellett.</p>
					<p>Háborús és forradalmi nyomorúságokat tűrni, az gyerekjáték volt. Kaland. Az
                        ember remélhette, hogy egyszer csak vége lesz. Olyan volt, mint mikor
                        hajótörött emberek éheznek, de már látják a mentőcsónakokat. Mindent el
                        lehet viselni, ha az csak átmenetnek, epizódnak, kalandnak látszik. A baj
                        ott kezdődik, amikor a bajból rendszer lesz, a kalandból állandó és
                        befejezett állapot, jogerős végzés, életfogytiglan tartó börtönre szóló
                        bírói ítélet lesz.</p>
					<p>A Péterffyeket halálra ítélte az Idő. A Péterffyeknek nincs perspektívájuk. A
                        Péterffyek nem tudnak dolgozni, pénzt keresni, lakásra, fűtésre, világításra
                        és ruhára valót. A Péterffyeknek nem lesz télikabátjuk, Sándornak rojtos
                        lesz a nadrágja és piszkos a gallérja, a Péterffyek lyukas cipőben járnak és
                        otthon - vajjon meddig lesz otthonuk? - fűtetlen szobában dideregnek.
                        Krisztina nagymamának nem lesz komornája, sem ápolónője. Nem lesz, aki
                        kerekes karosszékét tolja, mert Istvánt el kell bocsátaniok. István is más
                        sorsot érdemelt volna öreg napjaira. Ő maga, meg Ágnes mosogatni fognak és
                        fel fogják súrolni a szobát szombat délután, vasárnapra. Hát a háború
                        farsangi mulatság volt, a forradalom álarcos bál, a bolsevizmus bolondok
                        estélye, - most jött a nagyhét, ez az igazi tragédia..</p>
					<p>Klema erős és komoly úriasszony volt és mindig tudta, hogy mi a kötelessége.
                        De nem emlékszik arra, hogy valaha törnie kellett volna a fejét ebédgondokon
                        és házbérgondokon és azon, hogy miből fizeti a cselédeket. Gyula, bácsi
                        hétszáz év óta ismeri a Péterffyeket, kisujjában van az egész történelem,
                        még a hálószobák ajtaja mögé is bepillantott, olyan Péterffyekről is tud,
                        akik ezer holdakat prédáltak el és dominiumokat tettek fel egyetlen
                        kártyalapra, mindent tud, ami hétszáz esztendő óta Péterffyvel vagy
                        Grónayval történt, de Gyula bácsi még sohasem említette, hogy valamelyik
                        Péterffy nem tudta volna, hogy miből ebédeljen.</p>
					<p>Klema nem volt együgyű vagy fellengzőslelkű arisztokrata, de hétszáz év óta
                        beleedződött a gondolkozásába a Péterffyek méltósága és rangja, amelyet
                        egyszerűen emberi méltóságnak és emberhez illő állapotnak gondolt. Az ember
                        nem igavonó barom, hogy egész nap dolgozzék és este széna, vagy zab, vagy
                        vágott répaadaggal jutalmazza meg őt a gazdája. Az emberi méltóság ott
                        kezdődik, ahol a mindennapi kenyérgond, az önfenntartás állati gondja
                        végződik. Pusztán azért nyilván nem érdemes élni, hogy az ember megtömje a
                        gyomrát. És azért nyilván nem érdemes zabálni, hogy másnap újra legyen ereje
                        az igavonáshoz. Lehet, hogy mások másképpen gondolkodnak, de a Péterffyek
                        még soha nem csúsztak az emberi méltóság vonala alá. Ez az egész. És most,
                        kinek-kinek öreg korára, már nincs kedvük alácsúszni. Ez az egész. Ezen
                        ostobaság volna vitatkozni.</p>
					<p>Most már az öreg urak előtt sem lehet titkolni a dolgot. Ágnes is nyomorog.
                        István még nem keres, sőt pénzbe kerül, a hadikölcsönkötvényekből semmi
                        jövedelem, a máramarosszigeti házat oláh katonaság szállta meg, bért nem
                        fizet, hadijogon és honfoglalás jogán. Ákos igazgató ugyan a bankban, de a
                        fizetése Vilmáéval együtt éppen annyira rúg, hogy meg tudják fizetni a
                        penziódíjat, ők az egyetlenek, akik meg tudják fizetni.</p>
					<p>A Péterffy-házba nemcsak hogy betört a nyomor, de betört minden, ami
                        együttjár a nyomorral. Izgalom, indulatosság, veszekedések, gorombaság és
                        kétségbeesés. Valóságos forradalom, csendes, lappangó, elfojtott, ideges
                        lelki forradalom, úgylátszik, így van ez országokban, népek között,
                        családokban, sőt testvérek, házastársak között is egyformán, - a nyomor
                        egymás ellen ingerli, akiknek legjobban kellene szeretniök egymást, így volt
                        az a népköztársaságban s a diktatúra alatt, mind a kettő nyomorforradalom
                        volt, most benn a Péterffy-penzióban van nyomorforradalom.</p>
					<p>A Péterffy-penzióban mindennap mindenki izgatottan ébredt. Csak István, a
                        huszár volt közönyös és hivatalos hangon jelentette:</p>
					<p>- Gyula úr köszöni a reggelit, nincs étvágya e pillanatban.</p>
					<p>- Alszik? - kérdezte Klema.</p>
					<p>- Nyitott szemmel alszik - felelte a huszár és halkan kisompolygott.</p>
					<p>Klema felsóhajtott.</p>
					<p>- Gyula a végét járja, Sándor, Sándor, hallod? Szegény Gyula hetek óta nem
                        eszik.</p>
					<p>Sándor a vállát vonogatta és rejtelmesen mosolygott.</p>
					<p>- Miért nem beszéltek magyarul? Te azt mondod, hogy a végét járja, István
                        finoman jelenti, hogy nincs étvágya s az igazság az, hogy Gyula hetek óta
                        részeg.</p>
					<p>Klema összecsapta a kezét.</p>
					<p>- Sándor, meg kell rendülnöm abban a hitben, hogy nektek eszetek és szívetek
                        van, mint más embernek.</p>
					<p>- Más mondanivalód nincs? Nem untad még meg az örökös békéltetéseket? -
                        kérdezte Sándor.</p>
					<p>- Gyula napjai meg vannak számlálva. Sándor, eredj be hozzá és békülj ki vele
                        - mondta csendesen Klema.</p>
					<p>Majd Lajos felé fordult.</p>
					<p>- Voltál Gyulánál?</p>
					<p>Lajos kínosan köhögött és Sándor felé fordult:</p>
					<p>- Nem látod, hogy elég nekem a magam nyomorúsága?</p>
					<p>Klema közbeszólt:</p>
					<p>- Szégyeljétek magatokat. Ahelyett, hogy...</p>
					<p>- Ahelyett, hogy kifizetnétek a tartozástokat... - hörgött közbe Lajos. -
                        Úgy-e, azt akartad mondani? Tudom, tudom, ha balsors üldözi az embert,
                        mindenütt kitellik a becsület.</p>
					<p>Sándor békülékeny hangokat pendített meg, mert nagyon sajnálta a szélütött
                        Lajost.</p>
					<p>- Nemsokára vége lesz a nyomorúságnak. Biztosíthatlak, hogy rövidesen
                        megváltozik minden.</p>
					<p>Lajos káromkodott.</p>
					<p>Sándor megérintette a beteg ember vállát.</p>
					<p>- Nagyszerű terveim vannak. Csak most még nem nyilatkozhatom.</p>
					<p>- Most nem tervekről, hanem házbérről van szó - lihegett Lajos.</p>
					<p>- Holnap, vagy egy hét mulva, mindent megtudsz, addig légy türelemmel.</p>
					<p>Lajos legyintett.</p>
					<p>- Szamárság. Ez így nem mehet tovább. Most pénz kell a pokol fenekéről is. Ha
                        kell, hát gyilkolni megyek, de Klemát nem engedem háborgatni. Ha holnap
                        házbért nem fizetünk, az egész penziót kidobják az uccára. Ezt nem
                        engedhetjük. Nem kívánhatjuk Klemától, hogy eltartsa ezt az ország minden
                        részéből összeszaladt éhenkórász bandát.</p>
					<p>Sándor hátrakapta a fejét és titokzatosan és gőgösen mosolygott.</p>
					<p>- Nono, ezt kikérem magamnak.</p>
					<p>- Kérheted már, méltóságos uram, - gúnyolódott Lajos. - Az igazság az, hogy
                        nyakára telepedtünk Klemának, minden nyomorúságunk keresztjét az ő vállára
                        raktuk, kifosztottuk mindenéből...</p>
					<p>A főszolgabíró felpattant.</p>
					<p>- Lajos, te sértegeted a Péterffyeket. Igaz, hogy apránként némi kölcsönt
                        vettünk Klemicától. De mindenről van elszámolás.</p>
					<p>Sándor leejtette a monokliját és kabátja belső zsebéből sötétvörös noteszt
                        vett ki. Abban van az elszámolás. Minden fillér beírva. Tartozásunk
                        Klemánál. Ez a cím. A Péterffyek nem fosztják ki egymást. Kölcsön, az más.
                        Váltó is van róla. Ez becsületes és úri dolog és a gondos ember kötelessége;
                        valamennyien halandók vagyunk. Ha a Péterffyek elköltöznek a másvilágra,
                        itt vannak a váltók, az elszámolások: ez Klemica és Mici öröksége.</p>
					<p>A többiek elképedtek.</p>
					<p>- Micsoda terveid vannak? - kérdezte dühösen Lajos.</p>
					<p>Sándor, aki hetek óta rejtélyesen titkolózott, elpirult és zavartan hebegni
                        kezdett. Látszott rajta, hogy az igazat nem meri, vagy nem akarja
                        megmondani, de valamivel mégis meg akarja nyugtatni a Péterffyeket.
                        Erőltetett közönyösséggel odavetette:</p>
					<p>- Végre is hozzá kell fogni a produktív munkához. Én például fűszeresboltot
                        veszek. Dolgozni nem szégyen.</p>
					<p>- Dolgozni! - riadt fel Lajos. - Akkor, bocsánatot kérek, inkább kapálok.</p>
					<p>- Én szalámit árulok - jelentette ki nyomatékosan Sándor és olyan haragos
                        fenséggel nézett körül, mintha a falon függő ősi arcképeket akarná
                        provokálni, hogy melyikük mer neki ellentmondani. - Szalámit árulok, -
                        harsogta még egyszer kihívóan, - mert, becsületszavamra, csak a
                        kereskedelemből lehet meggazdagodni. Minden magyarnak kereskednie kellene,
                        öcsém. Bankot alapítani, export-import vállalatot, üzletet, gyárat,
                        mezőgazdasági ipart, félkészárut, háromszoros hozamot a földtől, belterjes
                        gazdálkodást... Becsületszavamra.</p>
					<p>Lajos bámulattal nézett Sándor fényes koponyájára. Sándor boldogan tette
                        szemére a monoklit.</p>
					<p>- Én már ki is néztem a magam helyét az új magyar közgazdasági alakulásban.
                        Specerájt veszek. Egyetem tér 5. Az üzlethez már meg is szereztem a
                        legszükségesebb gyakorlati előismereteket. Kisujjamban van már az egész
                        üzlet. Fogadok, hogy öt esztendő alatt meggazdagszom. Csak egy milliócskát
                        akarok belőle kiszorítani.</p>
					<p>- Az kevés - szólt közbe hirtelen Lajos.</p>
					<p>- Akkor kettőt, - javította ki meghökkenve Sándor.</p>
					<p>- Hármat, - indítványozta a másik.</p>
					<p>- Rendben van. Legyen három.</p>
					<p>Ebben megegyeztek.</p>
					<p>E pillanatban belépett a szobába Gyula. Az öreg úrból már alig maradt valami,
                        amivel régiszabású kockás nadrágját, vastag fekete zsakettjét és ijesztően
                        magas szárnyas gallérját kitölthetné. Az arca már nem sárga volt, hanem
                        hamuszínű. A fogai már nem csattogtak a szájában. Nem volt ereje benntartani
                        petyhüdt ajkai között. A szája egészen elvékonyodott és beesett az orra és
                        az álla közé. Pofacsontjai félelmetes két púpot rajzoltak az arcába és
                        sárgás, pislogó szeme két üvegen keresztül sem tudta már kibetűzni a régi
                        okleveleket. Hihetetlenül vékony lábszárain ide-oda imbolygott, mind egy
                        rúdra akasztott üres zsák. Ahogy betopogott a szobába, ijedten és gyanakodva
                        körülnézett.</p>
					<p>- Nem láttátok az aktatáskámat? - csemcsegett beesett vékony ajkaival. - Hol
                        van az aktatáskám?</p>
					<p>Klema résztvevően kérdezte:</p>
					<p>- Hogy vagy, Gyula?</p>
					<p>Gyula az aktatáskáját kereste. Behívta Istvánt és attól is kérdezte:</p>
					<p>- Nem láttad az aktatáskámat? Elvesztettem az aktatáskámat. Az Isten verje
                        meg, benne volt a Péterffy-család genealógiája.</p>
					<p>A Péterffyek szomorúan nézték az öreget. István megnyugtató iparkodott
                        lenni.</p>
					<p>- Majd én megkeresem, nagyságos úr.</p>
					<p>- Elhagytam volna? Jaj, jaj, kiesett a fegyver a kezünkből, amivel őrt
                        álltunk a becsület tornya előtt. Botomat, kalapomat, István, hadd menjek
                        keresni... Verje meg az Isten!</p>
					<p>Azzal lassan kivánszorgott a szobából. Lajos utána tipegett.</p>
					<p>- Nem hagyom magára a vén bolondot, - dörmögte mérgesen.</p>
					<p>Klema és Sándor magukra maradtak. Az asszony elérzékenyülve jegyezte meg:</p>
					<p>- Jó szíve van ennek a Lajosnak.</p>
					<p>- Te, Klema. Én azt hiszem, hogy mi valamennyien bolondok vagyunk.
                        Becsületszavamra. De várj egy hétig, rendbe jön minden.</p>
					<p>Klema keserűen mosolygott.</p>
					<p>- Nem vagytok bolondok, csak Péterffyek vagytok. Ezen már nem lehet segíteni.
                        Az a baj, hogy egy fillér sincs a házban. Nézd csak Sándor, megkérlek
                        valamire. Fáj érte a szívem, de ez az utolsó menedékünk. Nézd csak azt a
                        ládát, abban van az ezüst. A tizenkétszemélyes. Próbáld meg
                        értékesíteni.</p>
					<p>- Nem. Ezüstöt nem lehet. Hát akkor mivel eszünk?</p>
					<p>- Megvan még a cselédkészlet. A kínaezüst.</p>
					<p>- Nem. Kínával nem eszik az ember. A kínának szaga van, csak az üvegnek, meg
                        az ezüstnek nincs. Kínából nem lehet enni.</p>
					<p>- De ha nincs mit enni?</p>
					<p>- Várjunk két napig. Meglátod, rendbehozok mindent.</p>
					<p>Klema többé nem mert hozzányulni az ezüst evőeszközhöz. Belátta, hogy a
                        Péterffyek nem ehetnek alpakkával. A kínaezüstnek szaga van, ehhez nem fér
                        kétség, csak az üvegnek és a színezüstnek nincsen szaga. A nyomornak
                        elviselhetetlen szaga van.</p>
					<p>Sándor bácsi estére kelve el is feledkezett már az evőkészletről. Leült a
                        másik két öreggel kártyázni; tarokkot játszottak, nagyban, mint a régi jó
                        időkben. Hiába, meg kell mondani őszintén, csak a nagy differenciák izgatják
                        az embert. Pénzük nem volt, felírásra játszottak. De kínos pontossággal
                        jegyezték a különbözeteket és minden hónapban összeegyeztették a
                        feljegyzésüket. Kisült, hogy Lajos már tíz millióval tartozik a másik
                        kettőnek. Gyula is tartozik Sándornak, minden pénzt Sándor harácsolt össze.
                        Lajos kijelentette, hogy ha nem fordul a kocka és nem tudja megfizetni a
                        kártyaadósságát, főbelövi magát. De Sándor rejtelmes mosollyal tudatta őket,
                        hogy napok kérdése csak és rendbehoz mindent.</p>
				</div>
				<div type="chapter">
					<head>V.</head>
					<p>- Tulajdonképpen a legnagyobb ostobaság volna, ha most főbelőném magam.
                        Épeszű ember az ilyesmivel nem siet és nem késik el. Ne feledjük, hogy ez a
                        megoldás csak egyetlen egyszer alkalmazható. Ha az ember minduntalan
                        főbelövi magát, idővel nevetségessé válik. Volt egy Péterffy, aki hatszor
                        kísérelte meg az öngyilkosságot; először mindenkit rémületbe ejtett;
                        borzasztó tragédiáról beszéltek, az egész család összeszaladt s nemcsak hogy
                        elhalmozták gyengédségük és részvétük minden jelével, de óriási anyagi
                        áldozatokat hoztak érte, hogy megkedveltessék vele az életet. Az emberek
                        összehasonlíthatatlanul jobban megbecsülik azt, aki le tud mondani az
                        életről, mint aki ragaszkodik hozzá. Első kísérlete után mérhetetlenül
                        megnövekedett az életunt értéke. Nagybátyám azonban egy év mulva megint
                        főbelőtte magát. Az eset ismét mély hatást keltett, de nem annyira a
                        szánalom, mint inkább a félelem érzését váltotta ki környezetéből. Az
                        emberek borzadnak attól, aki ily makacs megvetéssel viselkedik az élettel
                        szemben. A harmadik öngyilkos kísérlet után az atyafiak elmegyógyintézetet
                        emlegettek, mert igaz is, épelméjű emberről ekkora bátorság, ekkora
                        cinizmus, ekkora elszántság fel sem tételezhető. Barátai kerülték, mert
                        féltek, hogy az önveszélyesség átváltozik közveszélyessé; aki ily kevésbe
                        veszi a saját életét, az, ha dühbe jön, a másét sem fogja tiszteletben
                        tartani. A negyedik esetben, amikor a mellébe lőtt, be is szállították egy
                        ideggyógyintézetbe; hónapokig tartották elzárva s csak akkor bocsátották
                        el, amikor már senki sem akadt, aki megfizette volna érte az ápolási
                        költségeket. Mert a negyedik kísérlet után néhány hónapra megszűnt az
                        érdeklődés, megszűnt a részvét és megszűnt a félelem, egyszerűen megúnták,
                        nem törődtek vele és elfelejtették. Amikor ötödször lőtte meg magát, - a
                        szíve felett futott át a golyó, - felháborodtak. Ráfogták, hogy szimuláns
                        öngyilkos; ügyes csaló és zsaroló; érti a módját, hogy embertársait
                        megijessze anélkül, hogy magát komoly veszedelembe sodorná. Nagyszerűen
                        ismeri az anatómiát s biztos keze van, amellyel pontosan megcélozza fején
                        vagy mellében azt a pontot, amelyen keresztülszalad a golyó és nem érintett
                        nemes részeket. A Péterffyek az uccán elfordultak tőle, átmentek előle a
                        tulsó gyalogjáróra, sőt voltak, akik egyszerűen nem fogadták el a
                        köszönését. Most már nem is volt csoda, hogy hatodszor is főbelőtte magát.
                        Olyan jól célzott, hogy csak nehány óráig élt. De ezalatt a néhány óra alatt
                        mindenki nevetett rajta. Amikor meghalt, akkor is nevettek. Az atyafi most
                        rosszul számított - mondták rá bosszankodva és megvetőleg. - Azt hittük,
                        hogy érti a mesterségét; most kisült, hogy még ebben is kontár volt.
                        Belehalt az ijesztgetésbe és zsarolásba, mert fogalma sem volt az
                        anatómiáról. Még most is mindenki félrehúzza a száját, ha valahol kiejtjük a
                        nevét.</p>
					<p>Aki ezt így végiggondolta - a kaszinótól a minorita szerzetesek templomáig
                        húzódó fényes, mozgalmas és előkelő útvonalon - maga is elmosolyodott. Nem.
                        Az ember csak egyetlenegyszer lehet öngyilkos, de azt a pillanatot nem
                        szabad sem elhamarkodni, sem elodázni, úriemberben legyen higgadt
                        megfontolás és finom megérzése az ultima ratio pillanatának.</p>
					<p>Feltűnően szép, előkelő külsejű és érdekes öreg úr volt. Arca rózsásfehér,
                        orra kissé hajlott, arcéle olyan, mint aminőt klasszikus érmeken láthat az
                        ember, duzzadt és piros szája szinte gyermekes. Kemény fekete kalapja alól
                        keskeny és rövid szakállcsík, fehér selyemhez, vagy hermelinhez hasonlóan,
                        parányi vonalban, szinte csak szimbólikusan jelezte, hogy: régi, finom,
                        előkelő gavallérok e helyen hordtak valaha hódító oldalszakállt. Ezüstfehér,
                        nyírott bajuszáról a kaszinóban gyengéd tréfálkozással azt mondták, hogy
                        fehérre festi, mert ez a szín illik legjobban rózsás arcához. Fekete angol
                        posztóból készült télikabátja és szürke bokavédős keskeny, finom lakkcipője
                        remekmű volt, mint ahogy remekmű volt az egész öreg úr, hanyag, de mégis
                        délceg járásával, magas, de karcsú termetével, szép, gyengédnézésű kék
                        szemével és előkelő mosolyával.</p>
					<p>- Hatvanötéves vagyok, öreg csont, semmirekellő agglegény, árva, szegény
                        ördög, ma is már csak rokonaim kegyelemkenyerén élek, holnap, lehet, hogy a
                        rokonaimnak sincs betevő falatjuk, - de az öngyilkosság pillanatának
                        megválasztásánál az ember nem lehet eléggé óvatos és körültekintő.</p>
					<p>Így fűzte tovább gondolatait a Kossuth Lajos uccán, ahol mindenki megnézte és
                        utána fordult, kielégült, örömteljes és csodálkozó arccal, mintha mindenki
                        boldogságot érezne a tökéletes egészség, szépség és finomság láttán. Ő is
                        megnézett néha-néha egy-egy formás nőszemélyt, aki túlságosan kihívta
                        öreguras érdeklődését. És apró lábát magasra emelgetve, egyenletes, síma,
                        fiatalos lustasággal ballagott a minoriták temploma felé.</p>
					<p>- Tehát holnap esetleg már nem lesz mit ennem.</p>
					<p>Minden gondolata visszatért ehhez a durva, közönséges és ijesztő
                        borzalomhoz.</p>
					<p>- Holnap, vagy egy esztendő mulva. Mindegy. De egyszer mégis csak eljön az a
                        nap. Mindenesetre el kell rá készülni.</p>
					<p>Megrázkódott, de csak a télikabát alatt, nem vette észre senki, mindenki
                        áhitattal és gyönyörködve nézte, sokan leemelték kalapjukat és alázatosan
                        köszöntötték. Nagyon hasonlított egy volt horvát bánhoz, sokan
                        összetévesztették vele, de akik személyesen ismerték, azok még nagyobb
                        örömmel és gyönyörűséggel néztek arisztokratikus alakja után.</p>
					<p>- Kétségtelen, hogy tenni kell valamit, mert esetleg holnap már nem lesz mit
                        ennem. Ki kell eszelni valamit. Még szeretnék egy kicsit élni - sóhajtott,
                        de csak úgy csukott szájjal, nem, ezt nem hallotta senki, mindenki azt
                        hitte, hogy ebben a tiszta, üde, hűvös januári napsütésben ez a
                        feketekabátos, hermelinbajszú, rózsaszínű öreg úr a legboldogabb ember.</p>
					<p>- Meg kell házasodnom.</p>
					<p>Maga is elmosolyodott, de csak piros szájának jobb szögletében, úgyhogy senki
                        se vehesse észre.</p>
					<p>Agyában régóta motoszkált ez a gondolat. Eleinte kissé restelkedett önmaga
                        előtt, de apránkint kidolgozta magának a mentő szempontokat és most már
                        egész egyszerűnek látta a dolgot. Egyszerűnek, észszerűnek és
                        természetesnek. Mindenkinek joga van az élethez, neki pedig különösképpen,
                        hiszen jó ember, nincs ártalmára senkinek, valamikor szép vagyon ura volt,
                        azt elvesztegette, nem hogy ő kapott volna valamit bárkitől is, hanem
                        ellenkezőleg, ő gazdagította a bérlőjét, aki a birtokot örökáron megvette
                        tőle. Azaz, hogy kifizette helyette az adósságait, ő odaadta a birtokát, de
                        megmentette a becsületét... igaz, de lehet, hogy holnap már nem lesz mit
                        ennie. Tehát joga van élni. Igen, de miből?</p>
					<p>Két hónappal ezelőtt még azt hitte, hogy valami üzlet, vagy vállalkozás, vagy
                        efféle dolog... akkor még volt néhány garasa, mostanában szokás, hogy az
                        ember betársul, az üzlet nem szégyen, az angol lordok is kereskednek, ipar
                        és bánya és részvénytársaság, bank és vállalat hasznát azok sem restellik...
                        Nos, a tisztességes pénznek nincs szaga, akkor úgy volt, hogy betársul egy
                        nagy export-import cégbe, fűszer- és gyarmatáru nagyban és kicsínyben... A
                        cég egy hölgy tulajdona, özvegy Sebastianinénak hívják a hölgyet, legutóbb
                        Bécsben lakott, de a háború alatt Budapesten nagyon meggyarapodott. Az
                        özvegy még nincs negyvenéves, valamivel alacsonyabb a közepesnél, karcsú,
                        arányos, vékonyka teremtés, barnahajú és feketeszemű, mosolygós, kedves,
                        szelíd kis asszonyka, a nyaka különösen formás, a füle nagyon kicsiny és a
                        lába nagyon szép. És a keze is. De legszebb a haja, amelynek apró barna
                        pihéi beárnyékolják a nyakát, kemény, elefántcsontszínű, gömbölyű nyakán
                        libegnek a barna pihék, ez nagyon kedvessé és finommá teszi. Alig
                        észrevehető apró pihék vannak az ajka fölött is, csak akkor tűnnek föl, ha a
                        nap sugara vagy erős villanyfény a szájára esik. Az orra egyenes és apró,
                        egyenletes fogai vakítóan fehérek, - nem is lehet elmondani, hogy milyen
                        bájos a kis kemény ajka fölött és a nyakán észrevehető pihékkel. Ezt a mai
                        fiatalság jóformán meg sem érti, mert manapság a férfiak már nem is igen
                        nézik meg az asszonyok arcát, annyira meztelenül áll előttük a nők egész
                        alakja rövid szoknyában, fűző és mellvédő nélkül, födetlen vállal, födetlen
                        nyakkal, födetlen térddel és karral. Tessék elolvasni a modern regényeket,
                        azokban már nem is írják le az asszonyok arcát, azokban az egész aktot
                        állítják az olvasó elé, széles vállakkal, keskeny medencével, plasztikus
                        mellekkel, lendületes combokkal és lábikrákkal, egész meztelenül. Az öregebb
                        urak azonban tudják, hogy mennyi szépség van a minden lehelletre megrebbenő,
                        játékos, apró pihékben az erős, hosszú, gömbölyű nyakon.</p>
					<p>Vagyontérő nyestbundában volt, amikor megismerte. Szédületes egy bunda volt,
                        csak térdig ért és odafeszült a csípőihez, mintha ráöntötték volna. És a
                        bunda alatt feszes, gömbölyű, ruganyos formák, mintha minden pillanatban
                        szétrepesztenék a bundát és mindent, ami a bunda alatt van. Sovány ez az
                        özvegy? Nem. Mindene van, ami a nőt nővé és széppé és kívánatossá teszi. A
                        modern fiatalság ezt nem érti, nem ért a görbületekhez, a hajlatokhoz, a
                        plasztikus formákhoz, a bemélyedésekhez és domborodásokhoz. De az a
                        legpompásabb, hogy mégis keskeny és finom, sőt leányos az egész alak.</p>
					<p>Azóta mindennap látja Sebastianinét. Két-három órát legalább együtt tölt vele
                        és tud róla mindent. Özvegy, árva, gyönyörű, okos, komoly, pompás üzleti
                        szellem, tevékeny, fáradhatatlan és gazdag. Az ura valami bankigazgató volt,
                        ő maga egy nagy vállalat vezetője. Ő, az új asszony, egyenrangú társa a
                        férfinak, - egyenrangú? - esetleg felül is mulja okosságban, ravaszságban,
                        munkabírásban, félelmetes versenytárs gazdasági téren, nagy vagyon ura,
                        igen, ura, nem pedig úrnője, mert az üzleti könyv, a mérleg, a bolti
                        állványok, a szállító-levelek, az íróasztal mellett és a bankok párnázott
                        ajtajai mögött Valóságos férfi - férfi? - nem, katona, hadvezér, zsarnok,
                        diktátor és nagyiparos és pénzfejedelem. Legalább ő ilyennek képzeli.</p>
					<p>Annyi bizonyos, hogy hatalmas irodája van, nagy üzlete, Egyetem tér 5.,
                        földszint, első emelet és ötszobás lakás a második emeleten,
                        perzsaszőnyegekkel, ezüsttel, régiségekkel, szobalányokkal, gépkocsival és
                        mindennel, ami a gazdagsághoz hozzátartozik. Soha nem beszélt vele
                        anyagiakról, de ez szükségtelen is, mert ott színarany minden, az üzlet, az
                        asszony, a szépség, az ész, a pompa, a jólét, minden színarany, sőt drágakő
                        színarany-keretben, sőt brilliáns platina-foglalatban, ez meglátszik rajta
                        az első pillanatban, megérzik a földszint, első és második emelet szagán, s
                        az özvegy olyan szép, édes, szerény, szerelmes és odaadó s a pihék olyan
                        ellenállhatatlan bájjal röpködnek a nyakán!</p>
					<p>A feketekabátos, fehérbajszú, rózsásarcú öreg úr jobbszemén monokli
                        csillogott, ami kicsit hetykévé, de barátságossá és vidámmá tette. A szíve
                        hevesen dobogott és idegeiben szerelmes sóvárgás bizsergett és fütyörészni
                        kezdett, de csak befelé, magában, senki sem vette észre, mert sem a lépéseit
                        nem gyorsította, sem a szeme nem csillogott jobban, csak ment-ment előkelő
                        nyugalommal az Egyetem ucca felé.</p>
					<p>Az Egyetem ucca tornyán megnézte, hány óra van. Pont hét. Ilyenkor a
                        nyestprémes özvegy pár pillanatra bekukkant a földszinti üzletbe, mint mikor
                        a tábornok szemlét akar tartani a csapatok, a kaszárnyai rend, a konyha, az
                        őrség és a fegyvertár fölött. A nyestbundás hölgy ott lesz, azután elmennek
                        valahová sétálni, vagy gépkocsira ülnek, vagy benéznek az Operába... Erre
                        ment el az öreg úr minden kis pénze, két hónap alatt egy egész kis vagyon
                        úszott el észrevétlenül s ezért nem tud “betársulni” a nyestprémes özvegy
                        üzleti vállalataiba. Nincs pénze betársulni, de van neve és rangja és a
                        nyestprémes hölgy vagyonával megaranyozza a maga pénztelen, de rangos
                        uraságát. Az özvegy szereti őt - szereti? - ezt a mai fiatalok meg sem értik
                        már, a modern ember csak szeretkezést vagy érdeket, önzést, számítást ismer
                        - az özvegy még nem vágatta le a haját és a nyakán édes kis pihék remegnek a
                        legkisebb lehelletre s a szíve tele van imádattal és odaadással.</p>
					<p>Ma megkérdezem tőle, hogy akar-e a feleségem lenni? - gondolta magában
                        ujjongva, de nem vette észre senki, mert egyetlen arcizma sem rándult meg,
                        annyira tudott magán uralkodni.</p>
					<p>Odaért az Egyetem ucca ötödik szám elé, de nem hitt a szemének. Máskor vakító
                        fényárban úszott az ucca az üzlet villamos fényszórói, reklámlámpái és
                        kivilágított kirakatai előtt, most csak a közvilágítás néhány kiégett
                        körtéje erőlködött, hogy átszűrődjék a sötétségen.</p>
					<p>- Mi ez? Már bezártak? Vagy elnéztem az órát?</p>
					<p>A toronyban azonban hetet mutatott a kismutató. Meg is kondult az óra és a
                        harangjáték alatt pontosan olvasta: egy, kettő... öt, hat, hét. Még a
                        zsebóráját is megnézte, ott is csak hét óra volt.</p>
					<p>Felsietett az első emeletre. Az iroda zárva. A második emeleten
                        beeresztették. A szobalány sírt.</p>
					<p>- Mi történt?</p>
					<p>A szobalány elmondta, hogy a nagyságos asszony ideggörcsökben fetreng a
                        nyugágyon. Nem is tudja, szabad-e bejelenteni a kamarás urat.</p>
					<p>- Próbálja meg! - kérlelte a rózsásarcú öreg gavallér és bankjegyet
                        csúsztatott a szobalány kezébe. Utolsó bankjegye volt és nem lehetetlen,
                        hogy holnap már nincs mit ennie. Megborzongott. De a szobalány nem vette
                        észre.</p>
					<p>Beeresztették. Az özvegy a nyugágyon feküdt és nyakán - szép, erős, büszke,
                        gömbölyű nyakán - megcsillantak a barna pihék, mert a villanyfény egyenesen
                        odavilágított.</p>
					<p>- Mi történt?</p>
					<p>Az asszony zokogott. Leült az asszony mellé és gyengéden megsímogatta. Az
                        asszony a hóna alá bújt és keservesen sírt.</p>
					<p>- Mentsen meg, mentsen meg, vége mindennek.</p>
					<p>A rózsásarcú, hermelinbajszú öreg úr szeméről lehullott a monokli, mert nem
                        tudta palástolni rémületét és arca meg-megrándult az indulattól. Sokáig
                        tartott, amíg a nyestbundás özvegy - igen, még most is, a puha, elomló,
                        fekete selyempongyolában, itt a meleg szobában, a nyugágyon, a patakzó
                        könnyei között, ebben a titokzatos és szörnyű kétségbeesésben is úgy látta
                        őt, mint akkor, amikor egyszerre a szemébe villant, amikor az idomai majd
                        szétrepesztették a bundát, amely mintha a testére lett volna öntve -
                        félóráig tartott, amíg az özvegy el tudta mondani, hogy körülötte és fölötte
                        és benne összeomlott minden, csődöt mondott, a pénze elúszott, óriási
                        adósságai vannak, a hitelezők szorongatják, bűnvádi feljelentésekkel
                        fenyegetik, lehet, hogy holnap már letartóztatják... ha csak meg nem
                        könyörül rajta és ki nem menti ebből a borzasztó helyzetből.</p>
					<p>- Nem arról van szó, - sírdogált az asszony - hogy holnap már nem lesz mit
                        ennem, de odavan a becsületem és becsuknak és szégyen és gyalázat... Megölöm
                        magamat - sikoltott és felugrott és kis elefántcsontnyelű revolvert húzott
                        ki az asztal fiókjából.</p>
					<p>Az öreg úr elsápadt és megdermedve nézte az őrjöngő asszonyt. Az özvegy
                        letette a revolvert, ráborult két gömbölyű, formás karjára és csendesen
                        sírdogált.</p>
					<p>- Pedig azt hittem, hogy csak most kezdődik az élet.</p>
					<p>Az öreg úr megmozdult és megfogta az asszony karját.</p>
					<p>- Nekem pedig holnap már nem lesz mit ennem - szólalt meg csendesen és
                        lehorgasztotta a fejét. - Hallja, asszonyom? Lehet, hogy holnap...</p>
					<p>- Mit beszél? - riadt fel a nyestbundás özvegy és ijedten nézett a barátjára.
                        - Tréfál?</p>
					<p>- Lehet, hogy holnap már nincs mit ennem.</p>
					<p>Az asszony mosolygott.</p>
					<p>- Félrebeszél.</p>
					<p>- Becsületszavamra.</p>
					<p>- Becsület?...</p>
					<p>- Tönkrement ember vagyok. Semmim sincs. Koldusbotra jutottam, ha holnap a
                        cousineom nem ad ebédet, koplalni fogok, holnapután pedig meghalok éhen.</p>
					<p>Az asszony kissé visszahúzódott, mintha félne ettől a szép, előkelő,
                        rózsásarcú öreg úrtól, akiről finom illatszer és drága dohányszag áradt.
                        Arra gondolt, hogy ez a szmokingos, vakító ingmelles, kopasz, fehérbajszú és
                        pirosajkú nagykövet, vagy uralkodó-herceg inkognitóban, ez az illatos és
                        klasszikusfejű nagyúr vagy magában, vagy benne valami kárt tesz pillanatnyi
                        elmezavarában és hirtelen a nyugágy alá dobta a revolvert. Hamarjában nem
                        tudta, mit kezdjen vele. Mosolygott, ránézett, megrázta a fejét - a barna
                        pihék meglebbentek erős, büszke nyakán - köhögött és zavartan vígasztalni
                        kezdte.</p>
					<p>- Kissé túlozzuk a dolgot mind a ketten. Elvesztettük a vagyonunkat. Ennyi az
                        egész. Most ott vagyunk, ahol a többi ember.</p>
					<p>- Igen.</p>
					<p>- Fel a fejjel. Nem igaz?</p>
					<p>- De igen. De mit kezdjünk?</p>
					<p>Az asszony nevetni próbált.</p>
					<p>- Kitünő ötletem van. Maga nősüljön meg. Vegyen el valami gazdag özvegyet. Én
                        meg férjhezmegyek. Ismeri Lucicot? Vagy elvesz, vagy... Megvár, míg
                        felöltözködöm?</p>
					<p>Néhány perc mulva visszatért, üdén, illatosan, mosolyogva, a nyestbundájában,
                        amelyet mintha a testére öntöttek volna, a mellére és a csípőjére, amelyek
                        majdnem szétrepesztették a drága, rozsdasárga bundát.</p>
					<p>- Komolyan mondta? Holnap már...</p>
					<p>- ...Nem lesz mit ennem...</p>
					<p>- Jöjjön el hozzám ebédre... Lucic is itt lesz.</p>
					<p>Az öregúr szeméről leesett a monokli a rémülettől.</p>
					<p>Szótlanul ballagtak le a lépcsőn. A kapuban újra megszólalt az özvegy, akinek
                        a bunda oly szorosan símult a csípőire, mintha ráöntötték volna.</p>
					<p>- Kár. Nagyon jó felesége lettem volna magának és boldog lettem volna.</p>
					<p>Aztán a kezét nyujtotta és beugrott a kocsiba.</p>
					<p>Az öreg úr szívdobogva bámult utána.</p>
					<p>- Lehet, hogy holnap már nincs mit ennem - mondogatta magában, de az ajka meg
                        se rezzent, nem vette észre senki, hogy ennek a feketekabátos, szürke
                        bokavédős, keskenylábú és széparcú horvát bánnak, vagy uralkodó-hercegnek
                        inkognitóban, holnap esetleg már nincs mit ennie.</p>
					<p>Az emberek gyönyörködve és hódolattal nézték előkelő alakját és tisztelettel
                        köszöntgettek neki. Ő pedig arra gondolt, hogy ismert valakit, aki hatszor
                        röpített magába revolvergolyót s hatodszor már szélhámosnak tartották és
                        kinevették.</p>
					<p>- Most én is majdnem öngyilkos lettem, - töprengett tovább, de finom,
                        közönyös és rózsás arcáról senki sem tudta leolvasni a gondolatait. - Miféle
                        világ ez? Hogyan igazodik el az ember az ilyen világban?</p>
					<p>Sándor bácsinak nem sikerült a terve, amellyel a Péterffyek dolgát rendbe
                        akarta hozni.</p>
				</div>
				<div type="chapter">
					<head>VI.</head>
					<p>Péterffy Tamás gróf, amikor a Múzeum uccában járt, mindegyik öreg úr számára
                        hagyott névjegyet. Az öreg urak másnap elküldték neki a magukét. Aztán
                        egyideig nem történt semmi. Nem beszéltek róla a Péterffy-házban. Két hét
                        mulva levél jött Tamástól, hogy ha megengednék, újból látogatást tenne, de
                        szeretné, ha a Péterffyeket személyesen is megismerhetné. Ezért kéri,
                        értesítsék, hogy mikor fogadhatnák. Aztán néhány sort írt az öreg urakról.
                        “Úgy tudom, a Péterffyek elvesztették a vagyonukat. Szeretnék róluk
                        gondoskodni. Elhatároztam, hogy kis birtokot vásárolok a Dunántúl, vagy az
                        Alföldön, ahol akarják, szép öreg kastéllyal, belsőséggel, kerttel,
                        szőlővel, fogattal, s azt felajánlom az öreg Péterffyeknek, fogadják
                        atyafiságos jóindulattal és éljenek benne úri kényük-kedvük szerint. Rokoni
                        kötelességem, hogy holtig gondoskodjam azokról akik valaha büszke és kényes
                        urak voltak, most azonban mindenféle gonosz körülmények megfosztják őket
                        nemes passzióiktól és rangjukhoz méltatlan gondokat okoznak nekik. Én
                        egyedülálló agglegény vagyok, van némi vagyonom, méltatlannak érezném
                        magamat a Péterffy-névre - amelynek ők sokkal több tisztességet szereztek,
                        mint én, - ha velük és nevükkel szemben elfelejteném a kötelességemet.”</p>
					<p>Klema elmondta ezt a Péterffyeknek s megírta Tamásnak a napot és az órát.
                        Tamás a kijelölt időben pontosan megjelent. Klema a hallban fogadta.</p>
					<p>- Az öreg urak is mindjárt itt lesznek, - mentegetődzött izgatottan. - Kedves
                        Tamás, nagyon örültem a levelednek. Jó szíved van és tudod a kötelességedet.
                        Ez az egyetlen, aminek valami értelme van a világon.</p>
					<p>Tamás zavartan hajlongott.</p>
					<p>- Az egyetlen, - ismételte Klema erélyesen és az arca elkomorult.</p>
					<p>Tamás tisztelettel, de értetlenül nézte a matróna halvány, de szigorú és
                        büszke arcát. Aztán észrevette, hogy a félköríves loggiában, fekete felhők
                        közt ott van a nagymama is. Megijedt.</p>
					<p>- Alszik?</p>
					<p>- Nem baj. Kissé nagyot hall. Nem fog felébredni.</p>
					<p>E pillanatban belépett a hallba Sándor. Ahogy Tamást megpillantotta,
                        szertartásosan nyujtotta a kezét.</p>
					<p>- Szervusz, Isten hozott.</p>
					<p>Tamás szerette volna megölelni, mert egyszerre megszerette a szép és daliás
                        gavallért, aki rózsás arcával és hermelinszínű hajával, csillogó
                        monoklijával és páratlan eleganciájával egyszerűen lenyűgözte. De Sándor
                        dermesztően előkelő és szertartásos volt és Tamás nyugtalanul
                        visszaereszkedett a karosszékbe.</p>
					<p>Klema behívatta Gyulát és Lajost is.</p>
					<p>Az ismerkedés ezúttal is merev volt és szertartásos. Gyula köhécselt és
                        kereste a szavakat.</p>
					<p>- Meddig maradsz Pesten? - kérdezte szórakozottan.</p>
					<p>A gróf komolyan válaszolt.</p>
					<p>- Az tőletek függ, Gyula. Háti rokonilag fogadnátok s ha megengednétek, hogy
                        érdeklődjem a sorsotok iránt...</p>
					<p>Gyula gőgösen közbevágott:</p>
					<p>- Mi jól vagyunk.</p>
					<p>Lajos gorombán recsegte:</p>
					<p>- Nincs szükségünk semmire, bocsánatot kérek.</p>
					<p>A gróf kis ideig csodálkozva nézte a Péterffyeket.</p>
					<p>A nagymama felébredt. Körülnézett és a legyezőjét kérte. Mosolygott.</p>
					<p>- Ah, tehát mindannyian együtt vagytok, végre valahára, - kiáltott fel
                        dallamos, finom kis hangján és fehér arca a fekete sál és csipkefelhők közül
                        boldogan mosolygott. - De miért nem hagyjátok Tamást lepihenni?</p>
					<p>A nagymama azt hitte, hogy a gróf is beköltözött a Péterffy-palotába. István
                        után kiáltott és kiadta neki a rendeletet, hogy estére a nagyteremben
                        terítsenek.</p>
					<p>- Az összes csillárokat meggyújtani. - Kedves Tamás, István majd megmutatja a
                        lakosztályát. Istenem, de boldog vagyok, hogy végre megszűnt a családi
                        félreértés. Mindannyian együtt... Ó, én jól emlékszem magára Tamás és a
                        fehér Waffenrockjára, az udvari bálra, 1889-re, milyen karcsú, szőke,
                        leányos volt maga abban a fehér Waffenrockban... István, vezesse a grófot a
                        lakosztályába...</p>
					<p>A nagymama mosolygott, kezéből lassan kihullt a legyező, szeme lecsukódott s
                        a boldog mosoly ott maradt az ajkán. Elaludt.</p>
					<p>- Az egyetlen boldog Péterffy, - jegyezte meg Klema. - Aztán megijedt, hogy
                        ily közvetlen és panaszkodó volt, hirtelen lemélyült a hangja s megkérdezte
                        a tétován bámuló Péterffyektől:</p>
					<p>- Tamás atyafiságos szeretettel jött haza és szeretné, ha ti barátságosan
                        fogadnátok.</p>
					<p>Lajos szeme kidülledt, alsó ajka lecsúszott, ijesztő volt, ahogy gyűlölettel
                        és lihegve méregette végig a grófot. Aztán elkezdett beszélni. Nagyon
                        erőlködött, hogy udvarias legyen.</p>
					<p>- Szép dolog. Gratulálok. De nem vagyok illetékes, hogy a család nevében
                        nyilatkozzam. Annyi bizonyos, öcsém, hogy a te ősöd kezdte 1771-ben azt a
                        pártütő aknamunkát, amelynek végső konzekvenciái most tépték darabokra az
                        országot. Bocsánatot kérek, ha akkor minden magyar ember Rákóczi mellé
                        áll... Nem igaz, Gyula?... Ezt te jobban tudod. Te historikus vagy...
                        Teringettét, nekem dolgom van.</p>
					<p>Sándor szeme elborult. Neki Tamás nagyon rokonszenves volt s legjobban azt
                        szerette volna, ha elmondhatja neki az élelmiszerkereskedés, az
                        export-import és a többtermelés körül kialakult nézeteit. Ijedten hallgatta
                        azt a félelmetes hörgést, amely Lajos szavait kísérte.</p>
					<p>Tamás gróf is odafordult a kimeredtszemű, sápadt emberke felé. De az nem
                        engedte szóhoz.</p>
					<p>- Bocsánatot kérek, Amerikában éltél huszonöt hosszú esztendeig.
                        Jártál-keltél a világban, szedted-vetted a milliókat, nem törődtél a
                        hazáddal, a fajoddal, a családoddal. Pedig azalatt itt történt ám egy és más
                        említésreméltó dolog. Először is az osztrák elnyomatás. Aztán a magyar
                        dzsentri pusztulása, az erdélyi magyarság züllése. Az átkos liberalizmus.
                        No, erről beszélni nem jó. A demokratikus és radikális, internacionális és
                        klerikális irányok...</p>
					<p>Klema leroskadt a kandalló mellé. Ismerte Lajost s rettegett attól, hogy most
                        egy végevárhatatlan ellenzéki szónoklat következik, amelyben Lajos a
                        Habsburgok, a Tiszák, a háború és a forradalom minden bűnéért Péterffy Tamás
                        grófot teszi felelőssé. Szerencsére tudta ezt Gyula is és korának és
                        bölcsességének tekintélyével végét vetette Lajos rekriminációinak.</p>
					<p>- Erről Tamás nem tehet, - szólt haragosan öccsére. - Mondd meg röviden, mi a
                        véleményed!</p>
					<p>Lajos indulatba jött és távozóban csak ezt kiáltotta vissza a hall
                        ajtajából:</p>
					<p>- Aki nem kért részt a magyarok szenvedéseiből, hanem ehelyett Amerikában
                        ellenségeink között kufárkodott és rakásra gyüjtötte a dollárokat, az ne
                        kérjen a magyarok szeretetéből sem.</p>
					<p>Azzal kitárta az ajtót és dühösen kivonszolta magát.</p>
					<p>- Egzaltált bolond, - dörmögte Gyula bosszankodva. - Bocsáss meg, Tamás, neki
                        nagyon sűrű a vére, kellemetlen dolog és gyakorta megfeledkezik a formákról.
                        De tetőtől-talpig úriember. Én tudom, hogy az ellened támasztott vádak
                        alaptalanok.</p>
					<p>- Köszönöm, Gyula, - felelt meghatottan a gróf. - Tudtam, hogy a te
                        bölcsességed...</p>
					<p>Az öreg archivárius elhárította magától az elismerést. Sárga arcán
                        megvonaglott minden ránc, a két hamis fogsora összecsattant és titokzatos,
                        de vésztjósló arccal nézett maga körül.</p>
					<p>- No, no, nem mondtam semmit, - védekezett a gróf bizalma ellen és
                        letelepedve egy karosszékbe, kinyitotta fekete bőrtárcáját. Mutatóujját
                        felemelte, hogy most mindenki hallgasson. Hosszan keresgélt a régi
                        oklevelek, papirosszeletkék, genealógiai táblázatok között, aztán
                        felcsillant a szeme és a gróf felé fordult:</p>
					<p>- Hallgass végig, öcsém. Látod ezt a táskát? Ebben van néhány régi okirat,
                        keserves utánjárással tudtam megszerezni, de valamennyiünk érdekében tiszta
                        szerencse, hogy ebben a nehéz pillanatban segítségünkre jön és tisztázza a
                        kérdést. A Péterffy-család nem fogadhatja el az alapítványt, mert te nem
                        vagy igazi Péterffy.</p>
					<p>Klema rémülten nézett az öreg úr zavaros, könnyező, hideg halszemeibe.</p>
					<p>- Szentséges Isten - suttogta magában kétségbeesve, - Gyula megint ivott.</p>
					<p>Gyula meredten nézett a gróf szemébe.</p>
					<p>- Én archivárius vagyok, nekem kötelességem ismerni a család genealógiáját.
                        Hallgassatok ide. Tamás apja, Tamás, e néven hetedik, titkos tanácsos,
                        aranygyapjas tábornok. Rendben van. Nagyapja szintén Tamás (1804-1864), ő
                        az, akit az osztrák császár grófi rangra emelt. Miért?... Ne beszéljünk
                        róla. Kellemetlen dolog. Sándor öcsém előadta. Rendben van. Tamás dédapja
                        szintén Tamás (1770-1806), nos, itt van a baj, kedves rokonaim. Miért? Mert
                        ez a Tamás 1805-ben nősült, magához véve Stark Lőrinc erdész özvegyét, nyolc
                        hónapos fiacskájával, akit császári jóváhagyással adoptált, nevének és
                        birtokainak örökösévé tett. Szóval ez a hatodik Tamás, nagyon sajnálom,
                        idegen vért hozott a familiába... Kedves öcsénk nagyapja Stark Lőrinc erdész
                        vére... ebben a táskában okiratok vannak, amelyekkel mindent
                        bizonyíthatunk. Ezt én mondom, nagyon sajnálom, nem tehetek róla, Péterffy
                        genealógus. Ajánlom magamat.</p>
					<p>A gróf, Klema és Sándor dermedten néztek az öreg úr távozó alakja után.
                        Sándor szégyelte magát és ő is kiosont egy mellékajtón. A nagymama
                        aludt.</p>
					<p>Tamás lelke tele volt indulattal. Egy ideig merően a padlóra nézett, de ahogy
                        lassan felemelte a szemét és tekintete ráesett Klema összegörnyedt, fáradt,
                        szenvedő alakjára, hirtelen nagy szánalom és meghatottság ömlött végig a
                        lelkén. Lassan felemelkedett és odalépett Klema elé.</p>
					<p>- Bocsásson meg, édes rokon, én vagyok a hibás. Miért jöttem ide?
                        Megháborgattam a maguk büszke, de békés boldogtalanságát. De én szeretettel
                        közeledtem.</p>
					<p>Klema is felemelkedett.</p>
					<p>- Tudom. Téged a Péterffy-szived hozott ide, az öregek pedig a Péterffyek
                        indulatával cselekedtek. Ez a Péterffyek szeretete. Rólunk meg van írva,
                        hogy egymás szerencsétlenségére jövünk a világra. A testvér a testvért, az
                        asszony a férfit, az öreg a fiatalt, anya az egyszülött gyermekét
                        boldogtalanságba dönti a szeretetével. A szeretet a legsúlyosabb kereszt.
                        Isten veled, Tamás. Ne gondolj a Péterffyekre.</p>
					<p>A gróf felkiáltott:</p>
					<p>- De az Isten szerelmére, miféle emberek ezek?</p>
					<p>- Szegény magyarok ezek, - felelte csendesen Klema. - Se pénzük, se hatalmuk,
                        se reményük, semmijük sincs ezeknek a szegény magyaroknak, csak egy
                        összerongyolt nemesi levelük, egy nyomorúságban vergődő, vérző kis hazájuk,
                        amelyből egy talpalatnyi föld, egy roskatag kis kunyhó sem az övék, de van
                        lobogó büszkeségük, kényes becsületük, történelmi nevük, rajongó szemérmes
                        szerelmük... Mindenki azt védi, ami még megmaradt neki... szegény magyarok
                        ezek.</p>
					<p>Tamás megcsókolta Klema kezét és elhagyta a Péterffy-penziót.</p>
				</div>
				<div type="chapter">
					<head>VII.</head>
					<p>A Péterffy-házba a háború alatt betört a halál és a gyász, aztán betört a
                        forradalom, aztán betört a nyomor, most - ahogy Klema előre rettegett, - egy
                        napon betört a gyalázat is. Ezerkilencszázhuszonkettő január 12-én tört be.
                        Senki sem tudta, hogy történt, mi volt az oka, kit kell érte felelőssé
                        tenni, az egész dolognak semmi észrevehető előzménye nem volt,
                        titokzatosság és borzalmas meglepetés volt, csak utólag támadt mindenféle
                        mende-monda, találgatás és magyarázgatás a szörnyű eset körül, de bizonyos,
                        hogy a Péterffy-ház majdnem összeomlott, amikor felfedezték.</p>
					<p>Mária, aki mindennap titokzatosabbá és gőgösebbé vált, ezen a napon eltűnt a
                        Péterffy-házból. A szobák, amelyekben a Péterffyek éltek, aludtak, álmodtak
                        és szenvedtek, olyanokká lettek, mint egy családi sírbolt néma fülkéi. Az
                        elevenen eltemetettek családi sírboltja volt ez a ház. Lakói most is ahhoz a
                        megoldáshoz menekültek, amely mindig bevált, valahányszor nagy baj érte
                        őket. Megnémultak a Péterffyek, úgy érezték, hogy meggyalázzák magukat, ha
                        ilyenkor beszélnek. Mária dolgába beleavatkozni: ehhez már senki sem érzett
                        jogot. Klema, ha akarta volna, felszólította volna valamelyiküket, hogy
                        teljesítse kötelességét. De Klema hallgatott és emberfeletti erővel el
                        akarta hitetni magáról, hogy ő tudja, csak nem akarja megmondani, hogy Mária
                        hol van. A cselédeknek azt mondták, hogy elutazott. A fiataloknak, Ákosnak,
                        Istvánnak, Évának, hogy Bécsbe ment vendégszerepelni. Ágnes megint nem
                        törődött semmivel és senkivel, folyton imádkozott. Barnabás nem volt
                        látható. Úgylátszik, munkával akarja megkeresni Nikoletta penzió-díját.
                        Miklós báróval nem érintkeztek. Klema azt hitte, hogy talán megérkezett
                        Kálmán és - szegény szívbajos őrült, - talán megszöktette vagy megölte?</p>
					<p>Klema már semmit sem tartott hihetetlennek, vagy elég hihetetlenül
                        borzalmasnak. Lelkében már régen leszámolt mindennel, még anyai szeretetével
                        is. Amióta nem tudta, hogy mi a kötelessége, azóta fatalista lett. Megadta
                        magát a végzetnek s nem törődött mással, mint hogy eltartsa a Péterffyeket.
                        Az akaratának tudott parancsolni, de a szívének nem. Most már tudott
                        szenvedni. Rettenetesen szenvedett, de némán, gőgösen és fenségesen.</p>
					<p>Mindenki álmatlanul töltötte el az éjszakát, de moccanni sem mert, mert
                        mindenki azt hitte, hogy a többi alszik és a Péterffyek, akik mind faluról
                        kerültek ide, nagyon tisztelték a mások éjszakai nyugodalmát. Csak a
                        szobasor végén, a kétszobás lakás hálófülkéjében volt ébren két fiatal
                        lélek, Ákos, az apollófejű, hirtelen megőszült, géplábú katona és a
                        felesége.</p>
					<p>Halkan beszélgettek. Most mindenki a tőzsdére vitte minden készpénzét, minden
                        jövedelmét, minden eladott szőnyege, ékszere, zongorája, bundája, háza,
                        kocsija, lova, öröksége és szüzessége és hűsége, esküje, becsülete és élete
                        és halála és örök üdvössége árát, - s Ákos volt az egyetlen Péterffy, aki
                        bankember létére szerencsével játszott, hiszen ott volt a forrásnál, ahol
                        egy kicsit korrigálni is lehet a szerencsét.</p>
					<p>Most is erről beszélgettek.</p>
					<p>- Ma ismét a javamra könyveltek ötvenezret.</p>
					<p>- Pompás.</p>
					<p>- Eladtam két vagon búzakeményítőt. Haszon rajta háromszázhúszezer. Nem,
                        házat azt nem veszünk. Itt maradunk a penzióban. Csak nem hagyjuk magukra a
                        Péterffyeket?</p>
					<p>Vilma hangja csendült fel.</p>
					<p>- Most egy pillanatra elaludtam. Amíg te a könyveket nézted.</p>
					<p>- Láttam.</p>
					<p>- És már álmodtam is.</p>
					<p>- Kiről?</p>
					<p>- Rólad. Azt álmodtam, hogy beleegyeztél...</p>
					<p>Vilma mindig arról álmodott, hogy Ákos beleegyezik. De Ákos még mindig nem
                        akar beleegyezni. Rettenetes idők ezek, rettenetes világ. Az anyáknak nem
                        szabad gyereket szülniök, mert a magyar gyerekek a nyomor és kétségbeesés
                        számára születnek. Csak az születik meg, akit ebben nem lehetett
                        megakadályozni... Vagy akit nem mertek. Vagy aki máskor is a nyomor vagy a
                        dúsgazdag gondtalanság elé született. Alul és felül, de csak legalul és
                        legfelül, rongyban vagy selyemben, hideg kövön vagy pehelypárnák között,
                        elvétve egy-egy kis új magyar napvilágot látott ugyan itt-ott, - de a
                        középen, a Péterffyekkel egy vonalban, senki sem vetemedett ilyen
                        vakmerőségre. Vilma emiatt titokban sokat sírt, de Ákosnak csak álmokkal
                        mert erről példázódni.</p>
					<p>Ákos nyomban el is terelte figyelmét erről a rögeszméről.</p>
					<p>- Nagyon szomorú ma ez a Péterffy-ház.</p>
					<p>- Pedig milyen kedves, drága emberek.</p>
					<p>- No, csak nekünk sikerüljön?</p>
					<p>- Hogy állnak a papírjaid?</p>
					<p>- Csaknem megvan a millió.</p>
					<p>- Kifizetve?</p>
					<p>- Kétszázezer lombard.</p>
					<p>- Jaj, ha beüt a bessz!</p>
					<p>- Akkor újra kezdjük.</p>
					<p>Másnap megint sokáig beszélgettek, lefekvés előtt. Vilma odabújt Ákos
                        ölébe.</p>
					<p>- Mondanék valamit. Én úgy félek valamitől, hogy tovább már nem titkolhatom.
                        Félek, hogy baj lesz a Péterffyekkel. Ezek az emberek nem is sejtik, hogy
                        katasztrófa előtt állanak. Klema néni utolsó garasa elfogyott. Rettenetes az
                        az erőlködés, amellyel fenn akarja tartani a Péterffy-név előkelő nivóját és
                        életük úri hagyományát. Édes szívem, könyörgök magának, ajánljon fel
                        kölcsönt Klema néninek. Adjon el valami papírt, majd meglátja, megsegít az
                        Isten, felmennek az árfolyamok.</p>
					<p>- Drága jó szíve van magának, Vilike.</p>
					<p>- Megteszi?</p>
					<p>- Nem.</p>
					<p>Az asszony elsápadt.</p>
					<p>- Komolyan beszél?</p>
					<p>Vilma szeméből kigördült egy könnycsepp.</p>
					<p>- Magának nincs szíve.</p>
					<p>Ákos félig tréfásan, félig elborulva válaszolt:</p>
					<p>- A szívemmel úgy sem segíthetek rajtuk.</p>
					<p>Vilma reménykedett.</p>
					<p>- De a papírok?</p>
					<p>Ákos szomorúan sütötte le a szemét.</p>
					<p>- Nincsenek.</p>
					<p>- Eladta?</p>
					<p>- El.</p>
					<p>- Miért?</p>
					<p>- Miklós bárónak kellett a pénz.</p>
					<p>- Mind?</p>
					<p>- Még annál is több kellett volna.</p>
					<p>- Szent Isten. A báró elkártyázta!</p>
					<p>Vilma keservesen sírt. Ákos hangja remegett.</p>
					<p>- Elkártyázta.</p>
					<p>- Rettenetes ember.</p>
					<p>- Szerencsétlen ördög. Ne haragudjék rá Vilike. Meg akarta menteni magát.</p>
					<p>- De kártyával!</p>
					<p>- Ő nem ért egyébhez. Dolgozni nem tud. Meg nem is volna érdemes. Beálljon
                        napidíjasnak a minisztériumba? Ügynök legyen vagy hivatalszolga? Érdemes
                        most dolgozni? Lehet a tengert kanállal kimeregetni? Tehát játszott.</p>
					<p>- De kártyát!</p>
					<p>- Mindegy. Egyik ember valútázik, a másik gyárat vagy bankot alapít, a
                        harmadik értékpapírokat ad-vesz, mindegy, valamennyi kockáztat, dupla vagy
                        semmit játszik, erőlködik, próbálja a szerencsét, kísérti az Istent, ő nem
                        tud, csak kártyázni.</p>
					<p>- És te odaadtad?</p>
					<p>- Nem. Lebeszéltem. De ő játszott.</p>
					<p>- Hitelbe?</p>
					<p>- Eleinte nem. És nyert. Százezreket nyert. Amikor Bécsből visszatért, nagyon
                        sok pénze volt még neki, pedig Bécsben úgy élt, mint egy amerikai
                        pénzfejedelem. Itthon aztán egy ideig fukarkodott, minden koronát
                        összerakott, papírt vett, egész nap számolt, biztos vagyok benne, hogy
                        földet akart venni, abban reménykedett, hogy elválasztja Micit a férjétől és
                        feleségül veszi.</p>
					<p>- De az utóbbi időben Miklós báró eszeveszetten szórta a pénzt!</p>
					<p>- Mert veszíteni kezdett. Akkor bizonyára azzal mentegette magát, hogy a nagy
                        kártyásnak nagy életet kell élnie. Opera, kaszinó, autó, nagy vacsorák,
                        pezsgő, lóverseny... a kártyázáshoz nem józan ész, számítás, zsugoriság és
                        mértékletesség kell, hanem mámor. Könnyelműség, vakmerő kockázat és
                        szerencse. Ebbe bukott bele. Mi magyarok mindig belebukunk. Elkártyázta a
                        nyereségét, adósságot csinált és én az adósságát kifizettem.</p>
					<p>Vilma sírt és beleöltötte karját Ákoséba.</p>
					<p>- Sohasem lehet nekem kislányom!</p>
					<p>Ákos minden idege vibrált. Kimondhatatlan bűnbánattal, szomorúsággal és
                        kétségbeesett reménytelenséggel gondolt az elpocsékolt milliójára. Mennyit
                        vesztett ő ezzel a millióval! Az egész életet: gyermeket, mindent, ami
                        Vilmával együtt a szívébe, az agyába, az érzékeibe telepedett és
                        elárasztotta testét, lelkét boldog illuziókkal. Most mindennek vége?</p>
					<p>Ránézett az asszonyra.</p>
					<p>- Vilma, irtózatosan megcsaltalak téged.</p>
					<p>Az asszony összerezzent.</p>
					<p>- Vilma, én elajándékoztam a kislányunkat.</p>
					<p>Az asszony lehajtotta a fejét. Ákos kétségbeesve kérdezte:</p>
					<p>- Vilma, azért szeretsz?</p>
					<p>- Szeretlek.</p>
					<p>- De oly hidegen mondod!</p>
					<p>- Imádlak. Hiszen én mondtam, hogy ajánlj fel kölcsönt Klemi néninek.</p>
					<p>Ákos mégis nyugtalankodott.</p>
					<p>- De azért szeretsz?</p>
					<p>Az asszony odabújt.</p>
					<p>Összetapadt a szájuk, az egész testük reszketett, görcsösen átkarolták
                        egymást, folytak a könnyeik és szívták egymás csókját.</p>
					<p>Ezen az éjszakán Ákos megengedte...</p>
				</div>
				<div type="chapter">
					<head>VIII.</head>
					<p>Klema két napig várt, aztán elhatározta, hogy megkeresi Máriát. Először
                        Miklós báró lakásán kereste; Miklóst az ágyban találta, a ráncosarcú,
                        gyermekeshangú, vékony, apró emberre alig ismert rá. Most már senki sem
                        hitte volna el, hogy ez Péterffy Miklós báró, aki ulánuskapitány korában
                        Bécs előkelő szalónjainak, a turfnak, a Jockey-klubnak, a Burgszínháznak és
                        az udvari Operának dédelgetett hőse volt. Most már nem volt ember, hanem élő
                        holttest, halott, aki még él. Miklós báró tudott Máriáról.</p>
					<p>- Keresd a grófnál - ennyit mondott csak és a fal felé fordult.</p>
					<p>Klema felcsattanó hangon követelte, hogy beszéljen világosabban. Miklós nagy
                        kínok közt felült és rámeredt a haragvó asszonyra. Egész éjjel kártyázott,
                        mert Ákos pénzéből kifizette az adósságát, s megint volt hitele a
                        kaszinóban. Vesztett. Most már nem is tudta, hogy miből fizeti ki. Most már
                        minden mindegy volt. Vesztett. A játék, befejeződött. A függöny legördült. A
                        színész, aki a főhős szerepét játszotta, lekente arcáról a festéket,
                        visszabújt polgári gúnyáiba, - jó éjszakát - mehet haza lefeküdni. És
                        aludni, ha tud. Már nem törődött Máriával sem, Klema meg éppenséggel
                        untatta.</p>
					<p>- Hol van Mária? - alig hallotta ezt a három szót.</p>
					<p>- A grófnál. Siess, még utoléred.</p>
					<p>Klema látta, hogy Miklóssal semmire sem megy. Ez az ember vagy részeg, vagy
                        őrült. De lehet, hogy mégis az igazat mondja. Otthagyta. Ez az ember
                        befejezte a maga kis játékait. Hol lakik a gróf?</p>
					<p>Megtalálta a fogaskerekű-vasút mellett levő kis villát és becsöngetett. Most
                        már tudja, hogy mi a kötelessége. Kinyitották az ajtót és Klema berontott a
                        hallba.</p>
					<p>- Hol van Mária?</p>
					<p>Senki sem felelt. Olyan volt ez a villa, mint a kripta. Benyitott egy
                        oldalajtón. Senki. Felszaladt az emeletre. Néhány erős, fényes, fehér ajtó.
                        Találomra az egyiket kinyitotta. Homályos, zöldkárpítos, selyemszőnyeges
                        hosszúkás kis szoba volt, a fal mellett fehér medvebőrös sezlong. Ott feküdt
                        Mária.</p>
					<p>- Mária!</p>
					<p>Mária fáradtan, unottan és közönyösen vergődött fel a dívánról. Üveges és
                        tétova tekintetével hol az anyjára, hol a zöld kárpitra nézett.</p>
					<p>- Megjött? - kérdezte fátyolos, rekedt hangján s köhögött s a mellére nyomta
                        a kezét. - Kálmán megjött? Menjek haza? Jól van. Vezessen.</p>
					<p>Senkivel sem találkoztak. Mária dideregve bújt a kocsiban édesanyja mellé. És
                        szó nélkül átadott neki egy összegyűrt vékony levélkét. Klema olvasni
                        kezdte:</p>
					<p>“Mária! Csütörtökön délben otthon leszek. Megoperáltak, azt hiszem,
                        meggyógyultam. A műtét óta - hat hónapja - nem volt rajtam a roham. Az
                        orvosok azt mondják, hogy túl vagyok a kritikus időn. Még vártam négy hetet,
                        hátha az orvosok tévednek. Az is letelt. Most már én is bízom. Csütörtökön
                        ott leszek nálad és megkérdezem alázatosan: akarsz-e a feleségem lenni. Ha
                        nem, azt is megértem. Akkor újra elmegyek, megyek, megyek, egyedül. Bocsáss
                        meg, nem tehetek róla, nagyon szeretlek Mária...”</p>
					<p>Klema kétszer-háromszor végigolvasta a levelet és közben Mária tekintetét
                        leste.</p>
					<p>- Kálmán Bécsben van?</p>
					<p>- Ott.</p>
					<p>- Mióta?</p>
					<p>- Nem tudom. De előbb volt ott, mint én. Ezt is csak akkor tudtam meg, amikor
                        visszajöttem Pestre. Akkor egyszerre nyolc levelet kaptam tőle.</p>
					<p>Klema kezdett már egyetmást megértem Mária gőgjéből és titokzatosságából.</p>
					<p>- Ma csütörtök van.</p>
					<p>- Igen.</p>
					<p>- Talán már itt is van.</p>
					<p>- Lehet. De nem emlékszem az arcára.</p>
					<p>- Miért mentél a grófhoz?</p>
					<p>- Hogy vigyen el. Mentsen meg Kálmántól.</p>
					<p>- És?</p>
					<p>- Nem egyezett bele. El akart menni hozzád, hogy megmondja, hol vagyok. Nem
                        engedtem. Vissza akart vinni hozzád. Nem mentem.</p>
					<p>- Mit akartál!</p>
					<p>- Nem tudom. De most már mindegy.</p>
					<p>Klema elgondolkodott. Aztán Összeszedte magát és megérintette lánya remegő
                        vállát.</p>
					<p>- Remélem, tudod, hogy mi a kötelességed.</p>
					<p>- Tudom.</p>
					<p>- Akkor rendben van.</p>
					<p>Többet nem beszéltek hazáig, egy szót sem. Otthon már várta őket Kálmán.
                        Mária nem ismerte meg az urát.</p>
					<p>*</p>
					<p>Kálmánnak már nem volt krisztusszakálla, előkelő, törékenytestű huszártiszt
                        volt megint, igazi Péterffy, szőke és fehérbőrű, magas, karcsú és kissé
                        hajlott. Az arca csupasz, a bajuszát is leberetváltatta. Kék szemével
                        gyermekesen tekintgetett maga körül és finom fehér kezét folyton az ajkához
                        kapkodta idegességében. Régi huszárruháiban járt, fekete nadrágban, blúzban,
                        lakkcipőben, csak minden ruhája kissé bő volt és ráncos. Napokig csak
                        imbolygott a Péterffy-penzióban, senkivel sem beszélt. Oroszországról, a
                        betegségéről, Bécsről hallani sem akart. Folyton Máriát nézte és néha
                        megsimogatta.</p>
					<p>A Péterffy-házra megint fullasztó csend borult, megint titokzatos és
                        dermesztő bizonytalanság és nyugtalanság.</p>
					<p>Klema folyton tett-vett, számolt, tárgyalt, telefonált és tervezgetett. A
                        család sorsa, mint mindig, sőt még inkább, mint valaha, az ő gondterhes
                        agyára és két fáradt kezére volt bízva. És ő, a Péterffy-lány, a magára
                        tartós, finnyáslelkű magyar nemes hölgy a saját stílusa szerint, a
                        kezeügyébe eső eszközökkel ép olyan szívós harcot folytatott az élettel,
                        mint a másik életképes Péterffy, a fiatal Ákos. Ő asszonyosan, kicsiben,
                        máról holnapra való egzisztenciáért verejtékezett. Kötés, szövés, horgolás:
                        ez esett a keze ügyébe. Ruhákat tervezett, fehérneműt hímeztetett, horgolt
                        blúzokat készíttetett, szállított külföldre, vett és adott bizományba,
                        százak, ezrek, tízezrek jöttek, mentek át a kezén, mindennapra meghozva a
                        Péterffyek számára kenyeret, tisztaságot, kényelmet, egy kis lukszust, ami
                        nélkül már nem élhettek, némi kis illúziót, hogy mégis élet az, amit
                        élnek.</p>
					<p>Néhány nap mulva a lapokban olvasták, hogy Péterffy Miklós báró meghalt. Az
                        ujságok gyanús körülményeket emlegettek. Klema telefonált a főkapitánynak, -
                        szegről-végről rokon - hogy ne boncolják föl. Az öreg Gerhardtot, aki reggel
                        halva találta urát az ágyában, ne gyanúsítsák. Meghalt, meghalt, most sorba
                        halnak meg a Péterffyek. Az volna a csoda, ha szép öreg kort érnének meg,
                        valóságos Isten csodája lenne.</p>
					<p>Kálmán ottmaradt a Péterffy-penzióban. Szép kis szobát kapott a Máriáé
                        mellett, azt, amelyik régen Klema szalónja volt. Klemának nem volt szüksége
                        szalónra, mert a szalónbútorok jó kézből való XVI. Lajos-korabeli darabok
                        voltak és szép pénzt adott azokért a régiségkereskedő. Két hétig éltek a
                        XVI. Lajos-korabeli garnitúrából. De ha ez sokáig így tart, elfogynak a
                        bútorok és a Péterffyek meghalnak éhen.</p>
					<p>Kálmán és Mária életéről semmit sem tudtak a házban. Mária éppen olyan gőgös,
                        közönyös és titokzatos volt, mint mindig. Kálmán mindig szomorú, finom,
                        tapintatos és gyengélkedő. Este bezárkóztak és reggel későn keltek fel. De
                        ha este keltek volna fel és reggel tértek volna vissza a Péterffy-házba,
                        azzal sem törődött volna senki. A Péterffyek már csak azzal törődtek, hogy
                        kapnak-e vacsorát. Klema megmondta előre: le fognak csúszni az emberi
                        méltóság vonala alá és nyerítve várják a zabostarisznyát esténkint, mint az
                        igáslovak.</p>
					<p>Csak Sándor bácsi ragaszkodott ahhoz, hogy a restauráció alatt majd mégis
                        jobb lesz minden. Sándor bácsi most a nap és éjszaka minden órájában, ébren
                        és álmában, szakadatlanul a királyt várta. Hazajön a király, meglátjátok,
                        akkor egyszerre jobb lesz minden. Kártalanítani fogja a régi nemességet.</p>
					<p>- Császári és királyi kamarás úr - lihegte Lajos - ön csalódni fog. Ön is,
                        meg Gyula is, meg én is szépen megdöglünk éhen.</p>
				</div>
				<div type="chapter">
					<head>IX.</head>
					<p>Az egész Péterffy-családban csak két ember mondhatta el, hogy talán mégis
                        sokkal jobb már minden. Pokorny Elemér és Éva boldogok voltak. Éva még az
                        egyetemre járt, néhány szigorlata hátra volt még. Elemér minden este együtt
                        tanult vele, azt akarta, hogy felesége kitüntetéssel tegye le minden
                        vizsgáját. Éva szép és érdekes asszony volt; magas és vékony termete kissé
                        megtelt, idomai formásak és érzékiek lettek, kezdett hasonlítani
                        édesanyjához, akit valaha fejedelmi termetű asszonynak hívtak Máramarosban.
                        Az arca azonban tökéletes mása lett az édesapjáénak. Modorban, hangban,
                        mozdulatokban, arcjátékban is őrá emlékeztetett. Az apjáé volt minden
                        szava, hangsúlya, attól örökölte higgadt vérmérsékletét, okosságát,
                        zárkózottságát és igénytelenségét. Büszke lélek, magamagában és szerelmében
                        tökéletes és bevégzett egész volt, harmónikus s egyensúlyban lévő,
                        kielégített ember, akinek saját magán kívül semmire sem volt szüksége, hogy
                        boldog legyen. Elemér szenvedélyesen szerette és esküvőjük óta még egyetlen
                        napon sem volt tőle távol.</p>
					<p>Az ősz elején egy nap levelet kapott Elemér. Pécsről, hogy a gimnázium volt
                        tanulói, a város felszabadításának örömére találkozni fognak.</p>
					<p>Elemér egyedül ment Pécsre, mert Ágnes megbetegedett és Éva ápolta.</p>
					<p>Útközben eszébe jutott neki az az utazás, amikor Klema nénivel és Gyula
                        bácsival Miklós báróhoz mentek. Majdnem két éve annak, de ez a két esztendő
                        úgy repült el, mint két hónap, nem, mint két nap. Ez az idő a boldogság két
                        éve volt, amely két nap, nem, két perc alatt pergett le... Elemér elnevette
                        magát.. Hát ilyen a szerelem? A szerelemnek mindegy minden: háború,
                        forradalom, gyalázat, koplalás, anarchia, vér és könny, élet és halál, a
                        szerelem mindennek fittyet hány és önmagában teljes és független életet
                        él, mintha semmi sem volna a világon, mint egyedül maga? Hát csakugyan úgy
                        van, hogy boldog lehet az ember akkor is, ha körülötte az egész világ
                        boldogtalan?</p>
					<p>Nem sokat törte a fejét ezen sem. Vidáman fütyörészve ült a vasúti kocsiban
                        és diákkorára gondolt s egy sereg borzas és pufók fiúra, akikkel most
                        találkozni fog. Dombóvárott kiugrott a vonatból és levelezőlapot dobott a
                        másikba, amely Budapest felé megy s itt várja be az ellenvonatot. Holnap
                        Éva már olvasni fogja, - ez átmelegítette a szívét, mintha valami nagy öröm
                        érte volna. Az igaz, hogy ma este telefónon beszélünk, ha ugyan Pécsről már
                        lehet telefonálni. De ha nem lehet? Ez a feltevés egészen elkedvetlenítette.
                        Mégis undok dolgok történtek itt Magyarországon. Megeshetik, hogy nem is
                        lehet Péccsel telefonálni. Csak Sásd körül oszlott el a bosszúsága, mert
                        eszébe jutott diákkorából az ő kedves mannafája. No, ma este erről is ír
                        Évának, úgy sem tud aludni idegen városban, rossz szállodai ágyban, hosszú
                        levelet ír Évikének, kivált, ha nem lehet telefonálni.</p>
					<p>Csakugyan nem lehetett telefonálni. Ezt mingyárt az állomáson megtudta, ahol
                        ez volt az első kérdése a vasúti altiszthez. Búsan ballagott be a városba, a
                        csomagját előre küldte a szállodába. Tíz éve nem járt itt, szinte semmi sem
                        változott, sőt a szerb uralom nyomorúságossá és piszkossá tette, de Elemér
                        elragadónak és bájosnak találta a várost. Csakhamar megint elfelejtette a
                        telefónt és vidáman fütyörészni kezdett. Valami régi nóta jutott az eszébe,
                        amelyet diákkorában a pécsi színházban hallott. Gyönyörű melódia, gyönyörű
                        nóta, gyönyörű színház, gyönyörű primadonna, gyönyörű diákkor, gyönyörű
                        város, - minden gyönyörű volt, csak az a baj, hogy mindezt Évike nem látta
                        és most nem láthatja és nem hallhatja, hogy milyen gyönyörű itt minden.</p>
					<p>Este volt, a csillagok ragyogtak, a városban még élénk nyüzsgés volt,
                        mindenki gyönyörűnek talált mindent, amióta a szerbek kivonultak. Elemér
                        felsietett a szállodájába. Felhozatta vacsoráját a szobába, mert ma még nem
                        akart a régi pajtásokkal találkozni. A találkozásból lumpolás lesz, pedig ő
                        levelet akar írni Évikének.</p>
					<p>Leült és írt. A második oldalon már a mannafáról írt:</p>
					<p>“Drága Évikém, diákkorom két legjobb barátját meg kell ismerned, mert
                        különben semmit sem tudsz arról, hogy minden milyen gyönyörű volt itt. Az
                        egyik barátom egy öreg, görbe, szomorú, de gyönyörű fa volt. A mannafa.</p>
					<p>Természetrajzi nevét nem tudom. Valószínűleg a pálmák családjába tartozott;
                        emlékezetem szerint szürkészöld keskeny levelei fürtösen és bánatosan
                        lógtak vékony ágairól. Koronája nem volt nagy, inkább csupasz és öreg volt
                        és mintha mindig szomjúhozott vagy didergett volna. Törzsét sohasem láttam,
                        mert azt eltakarta egy öreg kőkerítés. Csak néhány ága, sok apró levele
                        hajolt ki az uccára, - sárga volt a kőkerítés, fehérköves, kavicsos az ucca
                        s a mannafa bánatosan borult legalsó ágaival e sárga kerítésre. Semmi más
                        érdeme nem volt a vén díszfának, mint apró, pihés, pelyhes, bársonyos,
                        ezüstös gyümölcse, valami apró, fanyar datolyaféle, csaknem csupa mag,
                        édeskés is, meg keserű is, lisztes, omlós, porhanyós... sem nem jó, sem nem
                        rossz, egészen bizonyos, hogy semmi köze sem volt a mannához, de
                        kétségtelen, hogy ilyen íze volt annak a mannának is, amivel az Úr az ő
                        kedves népét táplálta a vándorlás alatt.</p>
					<p>Sem közel, sem távol nem volt több ilyen fa a környéken. Hogy került oda? Ki
                        ültette? Miért éppen ez az egyetlenegy, bizonyára évszázadok óta? Lehet,
                        hogy valamelyik török úr hozta el az ősét Kis-Ázsiából, a mohácsi vész után.
                        Arról fajzott lassankint mannafává... Ki tudja? Úgy maradt itt, a
                        Mecsek-hegység napos lejtőjén, mint az a pár bástyaomladék, török közkút -
                        sandervár -, a kórház minaretje s a mecset, amelyet később jézustársasági
                        atyák templommá építettek át. Senki sem tudta, talán nem is érdekelte sem a
                        növénytan tudósait, sem a régiségbúvárokat, sem a város történészeit. De
                        annál jobban ismertük mi, a gyerekek, akik között népszerű volt és kedves és
                        áhitattal emlegetett.</p>
					<p>A püspöki könyvtár épületének kertjében állott. Megközelíthetetlen, komoly,
                        rejtélyes, tiszteletet gerjesztő kert; sohasem reméltük, hogy lábunkat oda
                        betehessük. Az épület egyemeletes, magas, Mária Terézia korabeli monumentum.
                        Négy rideg, komor, vaskos dór oszlopa megdöbbentette az arra járó jámbor
                        polgárembert. A gyerekeknek olyan volt, mint egy bevehetetlen vár. De a
                        kerítésen jóságosan áthajolt a mannafa és az uccára potyogtatta igénytelen
                        gyümölcseit. Isteneknek való ingyen-eledel. Áldott legyen emléke annak, aki
                        odaültette barátságos, gyermekszerető, öreg pajtásunkat, adakozó, szárazágú
                        bőségszaruját a mannának. Bibliai kort ért el, látszott rajta s mi
                        bizalmasan megdobáltuk, hogy bővebben szakadjon róla az ezüstpihés csemege.”
                        (Elemér maga is meghatódott, hogy ilyen költői hangon tud írni, ha Évának ír
                        és a mannafáról van szó. Aztán buzgón folytatta.)</p>
					<p>“Második barátom Guszti, a pereces, a diákok perecese volt Hosszú rúdon
                        hordta a sós süteményt, kerek, porhanyós, ropogós vajasperecet, jobbkézben,
                        mint egy dárdát, vagy zászlónyelet. Balkezében hatalmas kosarat cipelt,
                        abban pirultak a sóskalácsok. Ezt csak úgy lóbálta, hanyagul, ügyet sem
                        vetve arra, ha egy-egy éhenkórász, pajkos mesterinas futván-futva belekapott
                        a kosárba s kiemelt egyet a fonott kalácsok közül. Görnyedt, hátán nagy
                        vessző-puttony dagadozott: abban volt, vászonkendővel letakarva a kávéba
                        való meleg, friss zsemlye és vajjal sütött, tojással fényesített, kényes
                        ínyenceknek való sarlóalakú ropogós kifli. A pereces kora reggel végigjárta
                        az uccákat, harsányan belefújt fából való sípjába, amire kinyiltak a
                        földszintes házak ablakai, kezek nyúltak le a magasból és elfogták a Guszti
                        süteményeit. Guszti csak odatartotta háttal a kosarat vagy felemelte a
                        pereces rudat. A vevő kiemelt belőle, amennyit akart. Az árát, -
                        rézkrajcárban sem tett ki sokat - beledobta a sóskalácsos kosárba, a népies
                        kalácsok, olcsó másodnapos sütemények közé. Sohasem történt meg, hogy Guszti
                        megnézte volna, hány süteményt emeltek ki a puttonyából s hány krajcárt
                        pottyantottak a kosarába. Mégis megvolt valahogyan. Vagyont nem gyüjtött
                        ebből a házalásból, de rá sem fizetett az üzletére. Igaz, hogy nem is
                        költött soha semmit, nem is ismerte talán a pénzt, nem is nyereségért, vagy
                        élete fenntartása végett árulta a pereceket, hanem, mert ez volt a
                        szórakozása, a játéka, a szenvedélye, az ösztöne, az Istentől rászabott
                        hivatása, mint a méhnek, hogy mézet gyártson, a virágnak, hogy himport
                        termeljen, az esőnek, hogy megtermékenyítse a földet, a napnak, hogy cukrot
                        érleljen a rózsa kelyhében. Gusztinak, aki együgyü volt, dadogó beszédű,
                        csámpáslábú, ritka szakállú, görcsösujjú, piszkos, szegény, árva aszkéta, az
                        Isten azt parancsolta, hogy fújja a sípját és árulja a pereceket. Régen, a
                        boldog, békés világban sok ilyen ember élt a földön.” (Ez is milyen költői -
                        állapította meg Elemér önelégülten. - Pécsről gyönyörű leveleket lehet írni
                        Évikének. Aztán buzgón folytatta.)</p>
					<p>“Guszti nem lakott sehol, nem látta senki, hogy valaha meleg ételt evett
                        volna, új kalap nem került a fejére soha. Senki sem tudta, hány éves, honnan
                        szakadt közénk, merre lehetnek rokonai, - ej, ej, hát csakugyan volt valaha
                        Gusztinak édesanyja, aki megfürösztötte és bekötötte torkát, ha megfújta a
                        hideg novemberi szél? Hát van valahol egy nőszemély, aki valamikor
                        kedveskedve ejtette ki Guszti nevét s megsimogatta csapzott fürtjeit? Erre
                        bizonyára kevesen gondoltak, mert Guszti nem látszott egyébnek, mint rozoga,
                        összetákolt, hitvány, de mégis eleven gépezetnek, amely arra való, hogy a
                        süteményt a péktől elszállítsa a polgárok lakására. És az iskolába.</p>
					<p>Mert Guszti délelőtt tíz órakor ott volt a gimnázium udvarán s árulta a kis
                        és nagy diákok uzsonnáját. A diákok olvasatlanul ették a sóskalácsokat és
                        Guszti olvasatlanul vágta zsebre a rézkrajcárokat. Mert Guszti és a
                        gimnazisták megbízható jóbarátok voltak. Semmi sem bizonyosabb, minthogy
                        évtizedek óta egyetlen diák sem csapta be Gusztit, a gavallér hitelezőt.</p>
					<p>Négy órakor Guszti befejezte üzleti körútját és eloldalgott a püspöki
                        könyvtár kerítéséhez, a mannafa alá. És mannát eszegetett. A kis diákok
                        hazafelé menet megálltak Guszti előtt és elbeszélgettek vele. Guszti egy
                        szót sem mondott ki értelmesen, de a kis diákok megértették őt és vele
                        eszegették a mannát. Mannafa, Guszti, diákok, sóskalács: a sárga, komor,
                        rideg dóri oszlopok úgy vigyáztak fölöttük, mint négy óriás, öreg marcona
                        katona a szent együgyüség, a gyermeki igénytelenség s a lélek tiszta, inyenc
                        örömei felett.”</p>
					<p>(Évike meg lesz velem elégedve - gondolta Elemér és elejétől fogva
                        végigolvasta a levelet - és Mócs Szaniszló, a magyar tanárom, egyest adna
                        rá. Elemér olyan büszke volt a levelére, mint az érettségi dolgozatára.)</p>
					<p>Csak néhány szerelmes mondatot írt még az utolsó oldal végére s aztán
                        boldogan és kielégülten belefeküdt a szálloda nyirkos, kemény, rosszszagú
                        ágyába.</p>
					<p>És öt perc mulva aludt, mint a tej.</p>
					<p>*</p>
					<p>Másnap reggel találkozás, mise (Elemér ministrált, négyük között ő volt a
                        csengetyűs), aztán megsiratták a hősi halált halt iskolatársakat, aztán
                        bankettre gyűltek össze, összecsókolták egymást és az öreg tanárokat, aztán
                        ittak és énekeltek, képeslevelezőlapokat írtak, aztán megint énekeltek,
                        szónokoltak, ittak és siránkoztak, aztán megmutogatták egymásnak feleségük
                        és gyermekeik arcképét, aztán felelevenítették diákkori emlékeiket,
                        mókáikat, bűneiket és vezekléseiket, aztán megint ittak és
                        összecsókolództak, aztán egyszerre Elemérnek eszébe jutott Guszti, a
                        pereces.</p>
					<p>- Él-e még Guszti, a pereces? - kérdezte az osztályfőnöktől, akinek pirosan
                        ragyogott az arca, mert mindent gyönyörűnek talált, a fiúkat, a misét, a
                        bankettet, a szónoklatokat.</p>
					<p>Az osztályfőnök arca kissé elkomolyodott.</p>
					<p>- Guszti, a pereces? Meghalt szegény. Isten nyugosztalja.</p>
					<p>Aztán elmondta, hogy a háború alatt a pékek nem sütöttek perecet,
                        császárzsemlyét és sóskalácsot. Guszti nem a jövedelmét, nem a hivatalát
                        vesztette el, de életének minden örömét, célját és rendeltetését.</p>
					<p>- Mi lesz Gusztival, a perecessel? - kérdezték a jólelkű polgárasszonyok,
                        akik sírtak az elesett katonák, az özvegyek és árván maradt gyermekek sorsán
                        s azon, hogy hiányzik kávéjuk mellől a ropogós sütemény. Szegényházba
                        akarták tenni Gusztit, de a pereces elszántan védekezett. A mannafa alá
                        költözött s csak úgy az ujjával mutogatta, hogy az Isten eltartja őt
                        mannával, akárcsak az ég madarait. Akárcsak a magyar Kánaánban élő
                        magyarokat, akiket ezer éven át etetett a magyarok külön istene, égből
                        hullatott mannával.</p>
					<p>Évek hosszú során át tartott a háború, az emberek nem ettek zsemlyét és
                        vajasperecet, a pékek bezárták boltjaikat, katonák elhullottak a harcmezőn,
                        a gyermekek felnőttek és az iskola padjairól besorozták őket hősi
                        halottaknak. A kis gyermekek már nem is tudták, ki volt Guszti és milyen íze
                        van a kiflinek.</p>
					<p>De a mannafa ott bóbiskolt a püspöki könyvtár kerítése fölött. Alsó ágai már
                        egészen rákönyököltek az omló téglafedőkre, amelyek eső és hó ellen védték
                        a hatalmas kőkockákat. A mannafa élt még, de már csak kevés gyümölcsöt
                        hullatott a fehér kövezetre. Csak annyit, amiből Guszti megreggelizett,
                        megebédelt és megvacsorázott.</p>
					<p>Ott ült Guszti a mannafa alatt s a kis diákok már nem ismerték őt. Az emberek
                        egyrésze kéregető koldusnak nézte. Papírkoronát hullajtottak a kalapjába.
                        Ilyenkor Guszti felháborodott és visszadobta a cifra szemetet. Nem kell neki
                        pénz, őt magát az Úristen táplálja a mannafa bibliai gyümölcsével. És
                        rendületlenül őrizte a mannafát pajkos suhancok kődobásai és a tolvajok
                        ellen, akik tüzifának akarták letördelni száraz, görcsös ágait. Így védte
                        egymást a mult idők két ittfelejtett, gyámoltalan veteránja: a mannafa és
                        Guszti, a pereces.</p>
					<p>Áhitattal és megilletődve hallgatták mind az osztályfőnök szavait, amelyek
                        őszinték és gyönyörűek voltak, valamennyien annak találták.</p>
					<p>Elemér kiosont az étteremből és a püspöki könyvtár felé sietett. A meredek,
                        kőkockás, hűvös uccán felballagva, hamar megpillantotta a könyvtár
                        dór-oszlopos, sárga épületét. Fájt a szíve a mannafáért, mert olyan gyönyörű
                        volt emlékezetében az ezüstpihés, édeskés, fanyar gyümölcs, a diákélet sok
                        enyhe, apró baja, Guszti, a pereces, a ropogós sóskalács, első szerelme,
                        első csókja, első csalódása... ejha, a hátgerincén édes zsibongás, millió
                        apró hangya futkározása, arcán a vér pezsgése, szivén, ellágyulás kéjes
                        láza... a fiatalság illata árad a vén könyvtárpalota esőverte, sárga
                        köveiből: ez az örök tavasz, a halhatatlanság illata.</p>
					<p>Mint a gyerekek valami beígért nagy csoda közeledtére, ő is behúnyta a
                        szemét, hogy egyszerre merüljön tekintete a rég nem látott csodákba: püspöki
                        könyvtár sárga dór oszlopai, mannafa, Guszti, a pereces... de csak a dór
                        oszlopokat köszönthette, mint az örökkévalóság öreg jelképeit. A sárga
                        kőkerítés elhanyagolt, meg-megrokkant, besüppedt, omladékony vénségiben
                        csupaszon húzódott fölfelé a kanonokok uccája irányában. Sehol semmi
                        zöldség, semmi ezüstös csillogás, semmi mannafa.</p>
					<p>Bekopogtatott a püspöki könyvtár portásához. Megismerték egymást.</p>
					<p>- Mi lett a mannafával?</p>
					<p>- Hej, csoda történt azzal.</p>
					<p>- Guszti, a pereces is meghalt.</p>
					<p>- Két éve, hogy eltemettük.</p>
					<p>- Éhen halt! Mesélte az osztályfőnök úr.</p>
					<p>A portás megütődve nézett rá, mint valami hitetlenre, káromkodóra, pogányra,
                        vagy botránkoztatóra.</p>
					<p>- Gusztit az Úristen táplálta a mannafa gyümölcsével.</p>
					<p>- De a mannafa kiszáradt.</p>
					<p>- Persze, hogy kiszáradt. Amikor már nem volt rá szükség.</p>
					<p>- Beszéljen.</p>
					<p>- Hát Guszti itt üldögélt a kerítés mellett és mannát eszegetett. Egyszer
                        aztán nagy záporeső szakadt a nyakába, Guszti meghült, tüdőgyulladást
                        kapott, két nap alatt meghalt.</p>
					<p>- Igaz. De mi lett a mannafával?</p>
					<p>- A mannafa Guszti temetése napján elszáradt. Belül már csupa por volt;
                        odvas, redves, málladt törzse üres volt s csak az Isten csudája tartotta a
                        lábán. Néhány friss ágacskája azért még megtermette a gyümölcsöt, mert
                        Gusztinak szüksége volt a mannájára. Amikor Guszti meghalt, a mannafa
                        kifordult a kavicsos földből és giz-gazos ágai két nap alatt
                        elszáradtak.</p>
					<p>Elemér arra gondolt, hogy egész Magyarországban kifordult minden mannafa,
                        amely valaha a Péterffyeket táplálta. Ezért éheznek és dideregnek most a
                        tejjel és mézzel folyó Kánaánban. Önkéntelenül rebegte:</p>
					<p>- Kár.</p>
					<p>- Nem kár. Az Isten csodát tett vele Guszti érdekében. Tanulhatunk a mannafa
                        és Guszti történetéből.</p>
					<p>A portás hangja visszhangosan búgott a bolthajtásos, hideg könyvtárfolyosón,
                        amelynek fehér falai között a csendes megnyugvás és istenfélelem égi
                        mannafája illatozott.</p>
					<p>Neki pedig eszébe jutott, hogy íme, vannak még csodák. Éva sírni fog, ha ezt
                        neki elmeséli.</p>
				</div>
				<div type="chapter">
					<head>X.</head>
					<p>Sándor bácsi egész nap a királyt leste, aki kárpótolni fogja a császári és
                        királyi kamarásokat. De a király nem jött s a régi nemesség hiába várta az
                        új birtok-adományozásokat. Klema már rájött, hogy így nem megy tovább.
                        Magához kérette Ákost, a bankembert és közölte vele, hogy a mindszenti
                        kastélyra került a sor. Megették már a régi bútorokat, a szőnyegeket, az
                        ékszereket, a hímzés és jumperkötés nem jövedelmez, szegény, öreg Bertóthyné
                        összeesett az uccán. Szerencse, hogy mindig retiküljében hordta a névjegyét,
                        a mentők rögtön tudták, hogy kivel van dolguk. Most a mindszenti kastélyra
                        került a sor. Jó sok ebéd és vacsora telik ki belőle. Hartmann vagy
                        Rosenthal megveszi, vagy Lucic báró talán, aki szereti a Mária
                        Terézia-korabeli öreg kastélyokat! Már nyolc ilyen kastélya van. Lucic báró
                        szenvedélyes gyüjtő és nem nézi a pénzt, ha szép kastélyról van szó.</p>
					<p>Ákos szobájában aznap egész éjszaka égett a lámpa, mert Vilmával együtt egész
                        éjszaka számolt. Reggel kijött az eredmény: meg tudják venni a mindszenti
                        kastélyt. Valamire mégis jó volt ez a tőzsdeőrület: megmentette a családi
                        sírboltot.</p>
					<p>- Ne beszélj sírboltról - suttogta Vilma boldogan. - Fészekről beszélj,
                        amelyben új kis Péterffyek csipognak, ha engeded, Ákos. Engeded?</p>
					<p>- Engedem, szivem.</p>
					<p>- Egy kis fióka már csipogni fog, akár engeded, akár nem, - csipogott a kis
                        madármama és pirulva bújt a szép, őszhajú, fiatal invalidus karjai közé.</p>
					<p>Klema néni eladta Ákosnak a Péterffy-kastélyt és megvígasztalódott, hogy nem
                        került idegen kézre. Úriember kezén maradt, mondaná Gyula bácsi, ha tudná,
                        hogy Klema miatta és a másik két öreg Péterffy miatt eladta a családi
                        sírboltot. Szerencse, hogy a Péterffyek ezt még nem tudják. Krisztina
                        nagymama, aki mindig elfelejti, hogy Kálmán hazaérkezett, minden nap
                        megkérdezi, hogy Máriát miért nem mutatják be az udvarnál. Klema még
                        mosolyogni is tudott a nagymama édes együgyüségén. Az udvarnál? Istenem,
                        hol van már az udvar! Szegény fiatal király kétszer is megpróbálta, hogy
                        visszaállítsa. Repülőgépen jött és szegényke, úgy erőlködött, hogy
                        visszafogadják. Elhozta a királynét is, eszébe jutott, hogy Mária
                        Teréziáért valamikor a régi Péterffyek milyen elragadtatásba estek, amikor
                        megjelent előttük, most hiába jött a királyné, ágyúval és gépfegyverrel
                        fogadták és nem virággal és hódolattal és lába elé terített szőnyegekkel. A
                        király visszament; a királynak sincs már beregi birtoka, ugocsai szőleje és
                        bécsi Burgja. Csak gondjai vannak. Anyagi gondjai, akárcsak a Péterffyeknek.
                        Hát lehetséges az, hogy még a királyok is lecsússzanak az emberi méltóság
                        vonala alá?</p>
					<p>Máriát mikor mutatják be az udvarnál? Szegény Krisztina, azt hiszi, hogy még
                        mindig Ferencz József az uralkodó, nem tudja, hogy már az utódja, a szegény,
                        barnabajuszú és kerekképű utódja is meghalt. De Krisztina néni ne is tudja
                        meg. Ő az egyetlen boldog ember az egész Péterffy-családban.</p>
					<p>Gyula bácsi pedig majdnem megmondta neki. Gyula nagyon furcsa kezd lenni.
                        Túlságosan sokszor önt rumot a feketéjébe. Gyula bácsi talán sejt valamit?
                        Gyula csakugyan mogorva, életúnt és indulatos vén medve lett, aki fogait már
                        ritkán csattogtatja, mert hamis fogsorát legtöbbnyire a pohárban felejti,
                        ahova esténkint gondosan elteszi áztatás végett. Egész nap a családfán
                        dolgozik, este pedig a kék és vörös fények alatt áhitatosan várja Ágnest,
                        akinek számtalan nagyszerű családi drámát és szerelmi történetet készített
                        ki a Péterffyek hétszázéves történetéből. Ma megtudta, hogy a király Madeira
                        szigetén meghalt. Egész nap a Habsburgok felől gondolkodott és este csak
                        futólag jutott eszébe Ágnes.</p>
					<p>Pedig ma már ő is elviselhetetlennek találta ezt a néma és fülledt
                        sírboltatmoszférát, amely a Péterffy-penziót megfeküdte és bekopogtatva
                        Gyula bácsihoz engedelmet kért tőle, hogy a kéklámpás zugban
                        meghúzódhassék.</p>
					<p>Egy ideig némán üldögéltek. Végre Gyula bácsi megszólalt:</p>
					<p>- Rájöttem, hogy voltaképpen meg kellene írnom az egész emberiség
                        történetét.</p>
					<p>- Miért? - hökkent meg Ágnes.</p>
					<p>- Mert mindenki rokon, atyafi, mindenkinek van valami köze a
                        Péterffyekhez.</p>
					<p>Ágnes azt hitte, hogy Gyula bácsi lelkéből humanista és világpolgári
                        hangulatok buggyantak föl, mint mostanában annyi meggyötört és hadviselt
                        lélekből.</p>
					<p>- Mindnyájan testvérek vagyunk - suttogta Ágnes, a bibliás asszony, -
                        Mindnyájan egy atyának vagyunk gyermekei, aki a mennyekben van.</p>
					<p>- Nagyon sajnálom - szólalt meg közömbösen Gyula - de én csak genealógiailag
                        tudok gondolkozni. Én a vérségi köteléket értem. A Péterffyek rokonságban
                        vannak a Rhédeyekkel, a Rhédeyek az angol királyi családdal, az angol
                        királyi család a Wittelsbachokkal, a Wittelsbachok a Habsburgokkal. A
                        Habsburgokat is bele kellett volna vennem a családtörténetbe.</p>
					<p>Ákos gyengéd részvéttel nézte az öreg genealógust és szelíden bólintott.
                        Aztán, hogy valamit mondjon, halkan megszólalt:</p>
					<p>- Krisztina nagymama azt mondja, hogy nagyon szép volt az élet ott a
                        Habsburgok körül.</p>
					<p>- Olympusi élet. Meg kell adni, hogy Ferenc József igazi úriember volt. De
                        meghalt s utána mindennek vége lett. Már akkor elvesztettük a háborút. Már
                        akkor szétesett a monarchia. Az öreg úriember össze tudta tartani, szegény,
                        ijedt, fiatal öccse már nem. Nem is császár és nem is király már. Vége a
                        bécsi Olympusnak. Nagyon sajnálom, de nem tehetek róla.</p>
					<p>- Nem nagy kár - suttogta Ágnes, mert most már csak gyűlölettel tudott
                        visszagondolni a főhercegasszony kamarására, aki miatt Andrást meg engedte
                        halni. És ő ezen keresztül nézi most a főhercegeket, a császári családot, a
                        bécsi udvart minden kamarásukkal, tábornokukkal, diplomatájukkal és
                        miniszterükkel együtt.</p>
					<p>- Kár értük - ismételte az öreg archivárius és pepita nadrágban lötyögő
                        csontváz-lábszárait egymásra rakta. - Szép volt az a bécsi Olympus.</p>
					<p>- Ismerte?</p>
					<p>- Bécsben jártam iskolába, a Therézianumban. Aztán a Ballplatzon
                        gyakornokoskodtam, majd beosztottak az udvari levéltárba. Láttam egyet-mást
                        az olympusi életből és mondhatom, szép volt. Bizonyára olyan volt a többi
                        Olympus is. De a bécsi Burg és minden, ami hozzája tartozott, az még hozzá
                        régi is volt, előkelő és úriemberekhez méltó.</p>
					<p>- Most zsibárusok tanyája.</p>
					<p>- Népköztársaság! - legyintett Gyula és haragjában erősen megcsattogtatta a
                        fogait. - Barbár horda, ostoba csőcselék, - kellemetlen dolog.</p>
					<p>- Gyula bácsi azt hiszi, hogy Lajosnak nincs igaza az ő
                        Habsburg-gyűlöletével?</p>
					<p>- Dehogy nincs igaza - kiáltott Gyula. - Édes lányom, jegyezd meg magadnak,
                        mindenkinek, mindig igaza van. Lajosnak is, Sándornak is, nekem is, annak a
                        kapcabetyárnak is, aki a forradalomban miniszteri székbe telepedett bele s
                        annak is igaza, lett volna, aki ezt a minisztert lámpavasra húzza. Szegény,
                        nyomorult halandók... Mindenkinek igaza van... nézd, oda van írva a
                        könyvespolc peremére - és odamutatott sárga, csontos ujjával az öreg,
                        gótikus könyvállvány felé.</p>
					<p>- Mindenkinek igaza van - szepegte Ágnes csendesen - csak nekem nem volt
                        igazam, mert nem lett volna szabad megengednem... De - mondta hangosan -
                        mégis dícséri a bécsi Olympust.</p>
					<p>- Mert szép volt - recsegte Gyula bácsi a hamis fogai közül. - Szép volt,
                        nekem tetszett. Fény, pompa, ragyogás, főhercegek, tábornokok, külföldi
                        követek, Mozart és Beethoven, Elsler Fanny és császári ballet, főúri
                        szalónok, szerelmi regények, udvarhölgyek és gárdisták, bíbor és márvány és
                        arany, bársony és brokát, rendjelek gyémántokkal és szalagokkal, nagyon
                        sajnálom, de ez szép volt és úriemberekhez méltó.</p>
					<p>- Szép volt? - kérdezte most már bizonytalanul Ágnes.</p>
					<p>- Ha onnan belülről nézte az ember, bizony szép volt. Képzeld bele magad,
                        édes lányom, egy Habsburg főhercegasszony szerepébe. Micsoda magasság,
                        micsoda hatalom, micsoda élet! Valóságos Olympus volt ez, nemcsak a magyar
                        alföldi tanyák és székely kúriák, de népek és nemzetek, olaszok, csehek,
                        tótok, németek, románok, dalmátok és horvátok felett, egy nemzetek fölött
                        való Olympus, egymásba házasodott német, magyar és cseh félistenekkel, akik
                        felülkerekedve minden faji, nyelvi, nemzetiségi vidékiességen, a császári
                        nap fényében boldogan élvezték a halhatatlan istenek égi és földi
                        gyönyörűségeit. Sok kárt tett, de szép volt.</p>
					<p>- A bécsi kongresszus...</p>
					<p>- Az is. És minden. Nem csuda, hogy a Péterffyek egy része hátat fordított a
                        kis székely kapuknak Erdélyben, az alföldi tanyáknak, ennek a poros,
                        falusias, művészet és előkelőség nélkül való Pestnek - kellemetlen dolog -
                        és Bécsbe kívánkozott.</p>
					<p>- De az nagy csapás volt.</p>
					<p>- Csapás? Tragédia! Halál! De szép volt, nem tehetek róla. Az Osztrák-magyar
                        monarchia nagyhatalmú generációi olympusi magasságba emelték Bécset, az
                        udvart és a Belvederet... az egész dolog valami földöntúli és emberfeletti
                        volt. Szép volt. A császár, a főhercegek, a trónörökös külön kamarillája, a
                        Botschaftenviertel, a szép és gáláns külügyminiszter, az udvari méltóságok -
                        mindig volt köztük néhány aranygyapjas Péterffy gróf, vagy kamarás, követ,
                        testőrkapitány Péterffy, némelyiknek a genealógiájához igaz, lesz egy pár
                        szavam, nagyon sajnálom, némelyiknél baj van a leszármazás körül.</p>
					<p>- De az Olympus szép volt? - kérdezte most már izgatottan Ágnes, mert
                        megijedt, hogy Gyula bácsi most genealógiai táblázatokat mutat be,
                        amelyekben ő semmi érdekeset nem lát.</p>
					<p>- Hja, az Olympus, az szép volt. A főhercegasszonyok és barátnőik Európa
                        sorsának intézői voltak, akik felülről, légüres térből, a felhők közül,
                        finom és megfontolt gesztusokkal, halk suhanásokkal és diszkrét mosolyokkal,
                        virágok, csipkék és parfőmök illatfelhőiben, francia vagy német
                        beszélgetésekben, udvari mende-mondákban, bizalmas eszmecserék alatt egy-egy
                        röpke szóval, fejbólintással, szellemes tréfával vagy merész szerelmi
                        cselszövéssel döntöttek népek, országok, osztályok, tömegek sorsa felett -
                        nagyon sajnálom, ha Lajosnak más véleménye van - de az valóban olympusi
                        istenek vagy arkangyalok élete volt.</p>
					<p>Ágnes görcsösen szorította szívéhez az imakönyvet, amelyet le nem tett egy
                        pillanatra sem.</p>
					<p>Gyula bácsi kifáradt. Térdei remegtek a pepita nadrágban és a fogai már csak
                        nagyon halkan kattogtak beszéd közben. De még hozzátette:</p>
					<p>- Hogy ebbe néhányszor belepusztultak a Bécs körül lebzselő Péterffyek, azt
                        nagyon sajnálom. Kellemetlen dolog. De az Olympus szép volt és
                        úriemberekhez méltó.</p>
					<p>- Kár.</p>
					<p>- Ámde azok is elpusztultak, akik otthon maradtak Erdélyben, vagy a Dunántúl,
                        vagy a Felvidéken, zord és duhaj magyar rebellisek, kurucok, kossuthisták,
                        dacos kálomisták, a bécsi Olympus engesztelhetetlen ellenségei.</p>
					<p>- Hogy lehet az?</p>
					<p>- Mert jegyezd meg magadnak, édes leányom, soha senkinek sincs igaza. Nagyon
                        sajnálom, kellemetlen dolog, de ez így van.</p>
					<p>- De hiszen előbb...</p>
					<p>- Tudom. Akkor is igazam volt, most is. Mindig igaza volt minden
                        magyarnak.</p>
					<p>- De hát akkor mi ez?</p>
					<p>- Átok. Kellemetlen dolog. Tragédia...</p>
				</div>
				<div type="chapter">
					<head>XI</head>
					<p>A Péterffy-házban most egy kicsit megint jobban volt minden. A mindszenti
                        ház, amelyért Ákos készpénzt és értékpapírokat adott, jó ideig tartotta
                        ebéddel és vacsorával a Péterffy-penziót. Csak Klemának volt keserű minden
                        falat; ő tudta csak, hogy mindennap a családi sírbolt egy-egy kövét eszik
                        meg. A Péterffyek a maguk kriptájából éltek, éppen úgy, mint ahogy egész
                        Magyarország most a mult idők, a régi dicsőség, a tejjel-mézzel folyó
                        multbeli Kánaán kriptáján tengette életét. A Péterffyek nem is vették észre
                        ezt a változást; azzal sem törődtek, hogy Kálmán és Mária hogy élnek
                        egymással. Lajos bácsi lelógó ajkai között most is Habsburg-gyűlölet és
                        negyvennyolcas frázisok habzottak. Gyula bácsi a család genealógiáján
                        dolgozott s a bécsi Olympus életéről mesélt Ágnesnek szép történeteket.
                        Sándor bácsi rózsásabban és elegánsabban, mint valaha, legitimista klubokba
                        járt és a Kossuth Lajos uccán megfordult a szép nők után. Este együtt
                        játszottak a hallban, felírásra. Most már Gyula volt nagy veszteségben. Ákos
                        a bankban dolgozott, István tanult és bútorokat tervezett, Pokorny és Éva
                        boldogok voltak.</p>
					<p>Csakugyan úgy látszott, hogy most már mégis valamivel jobb minden.</p>
					<p>De egy januári nap, ezerkilencszázhuszonkettőben, Lajos bácsi félholtan
                        botorkált be a Péterffy-penzió halljába. Összegyűrt, rongyosszélű, piszkos
                        kis füzetet tartott a kezében és Kálmánt kereste.</p>
					<p>- Nesze, olvasd!</p>
					<p>Nem lehetett megérteni, hogy mi bőszítette fel ennyire Lajost. Kálmán
                        felnyitotta a füzetet - nyomorult kis heti pletykaujság volt - s olvasni
                        kezdte. A harmadik mondatnál földhöz vágta az ujságot és otthagyta a
                        Péterffyeket. Sándor bácsi felszedte a ronggyá tépett füzetecskét és
                        elolvasta a cikket, aztán Gyulának adta.</p>
					<p>A cikk Péterffy Tamás grófról szólt, az amerikai nábobról, aki hazajött,
                        elcsábította unokahugát, G. M. operaénekesnőt, de édesanyja a boldogtalan
                        asszonyt kiszabadította a gonosztevő karmai közül. A gróf elhagyta a
                        fővárost s G. M. operaénekesnő visszatért férjéhez, aki most került haza
                        orosz fogságból.</p>
					<p>Megdermedve néztek egymásra. Igaza van Lajosnak, itt cselekedni kell. Még
                        pedig hamar, mielőtt az asszonyok megtudnák.</p>
					<p>- Gyerünk, vonuljunk vissza tanácskozásra - indítványozta Sándor, mint
                        mindig, amikor a családot valami baj fenyegette.</p>
					<p>Kálmán már nem hordta a huszáregyenruhát. Polgári kabátban, keserű, ványadt,
                        szőke arcával miniszteri titkár, fiatal kórházi főorvos, vagy beteges
                        magánzó úriember hatását keltette, aki most jött valamilyen gyógyintézetből,
                        vagy most készül oda. Térdben feltünő magasra emelgette a lábát, mint a
                        jóvérű pedigrés mének, hosszú galopp után, elcsigázva. Hősies vagy tragikus
                        vonás nem volt az arcán, ténfergő járása és tétova nézése hasonlatossá tette
                        őt ahhoz a sokezer ténfergő és tétova, dologtalan és reménytelen magyarhoz,
                        akik most Budapest uccáin őgyelegtek, de a háború előtt még Erdélyben vagy a
                        Felvidéken uralkodtak. Semmi különös jel nem volt szegény Kálmán homlokán,
                        senki sem gyanította volna, hogy nemrég még az orosz Krisztus prófétája
                        volt, aki előtt megnyiltak az egek és megnyilt térben és időben az egész
                        világegyetem. Már maga sem hitte s tiltakozott volna, ha valaki erre
                        emlékezteti.</p>
					<p>Most sem látszott rajta semmi különös, csak kissé sápadtabb volt a
                        szokottnál. Fáradtan vonszolta magát a Kálvin térig, ott megállt és idegesen
                        az ajkához kapott. Kissé töprengett és odalépett a sarkon álló ujságos
                        bódéhoz. A hetiujságok közül kiválasztotta, amelyikre szüksége volt és
                        megnézte a címlapját. Szerkesztőség: Csáky ucca 20. Szerkesztőségi órák
                        délelőtt 10-12-ig.</p>
					<p>Kivette az óráját. Pont tizenegy. Merre van a Csáky ucca? Eh, kocsiba ül,
                        egylovasba. Körülnézett. Szeles, nedves, hűvös, volt az idő. A kocsiúton
                        társzekerek ballagtak, autók szaladgáltak, biciklisek iramodtak csengetés,
                        tülkölés és kurjongatás fülsiketítő, bosszantó, félelmetes lármájában.</p>
					<p>Körülnézett és semmit sem látott. Ott állt a csengő-bongó, tarka-barka,
                        lótó-futó, mosolygó, élni, szeretni, csalni, lopni, rabolni és verekedni
                        vágyó élet közepén. Lányok és legények surrantak tova boldogon, egymásra
                        nevettek. Zsúfolt bérkocsik cammogtak a pályaudvar felé. Gyerekek játszottak
                        a házak lépcsőjén, nehéz szekerekről izzadó emberek óriási ládákat
                        emelgettek. A boltokból fűszer, posztó, tej, kenyér, sör és pálinka átható
                        szaga ömlött az uccára. Egy drogériából sűrűn áradt a szappanok, kölni-víz
                        és pacsuli párázata. Habzott, forrt, sistergett a nyers, eleven, meleg
                        élet.</p>
					<p>Kálmán nem látott semmit. Egylovas nem jött. Felkapaszkodott a
                        villamosra.</p>
					<p>- Merre megy ez a kocsi?</p>
					<p>- Rákóczi-út.</p>
					<p>- Köszönöm.</p>
					<p>A villamos is zsúfolva. Kálmánt irgalmatlanul lökdösték és szorongatták. A
                        gyomra émelyegni kezdett. Dühös lett és leugrott a villamosról.</p>
					<p>Egylovas nem jött. Szédülni kezdett. Megpillantott egy kávéházat. Bement,
                        konyakot ivott és megnézte az óráját. Féltizenkettő. Ejnye, siessünk, mert
                        az a gazember tizenkettő után elinal a szerkesztőségből. De nem tudott
                        fölkelni a székről. Fájdalmasan sajnálkozott önmagán. Hogy ő itt ül piszkos
                        kávéházban, facér mesterlegények között, ő, Péterffy Kálmán,
                        huszárfőhadnagy. Kicsordult a szeméből a könny. Újra megnézte az óráját.
                        Háromnegyed tizenkettő. Felugrott, fizetett és kirohant az ajtón. Arra
                        cirkált egy bérkocsi. Beleült.</p>
					<p>- Csáky ucca 20.</p>
					<p>A kocsi eldöcögött. Kálmán egész teste remegett.</p>
					<p>- Mi lesz, ha beállítok a szerkesztőségbe és az izgalomtól nem tudok
                        beszélni. Ez az utóbbi időben gyakran megtörtént velem. Mi lesz, ha hebegni,
                        dadogni fogok és sírvafakadok?</p>
					<p>Rettenetesen félt ettől a komikumtól. Ezért elhatározta, hogy nem szól
                        egyebet, csak ezt:</p>
					<p>- Ki a szerkesztő?</p>
					<p>Aztán előveszi revolverét és lelövi, így legalább nem kell szégyenkeznie.</p>
					<p>A kocsi lassan döcögött. Befordult az Erzsébet körútra, ott nagy torlódás
                        volt, majdnem elgázolt egy gyümölcsárus kofát. Kálmán kiugrott a
                        kocsiból.</p>
					<p>- Hej, az úr bliccelni akar? - förmedt rá a kocsis.</p>
					<p>Kálmán szívét összeszorította a düh. Bizony ezelőtt néhány évvel,
                        aranyzsinóros huszáratillában, gumitalpas fogaton robogott volna végig a
                        nagykörúton. A kocsis azt mondta volna: kezét csókolom, most ez a haramia
                        azzal gyanúsítja, hogy meg akar szökni a fizetés elől. Mit tegyen?
                        Kiabáljon? Előrántsa a revolverét? Botrányt csináljon? Végignézett magán. A
                        ruhája kopott volt, senki sem sejthette benne a Péterffyt. Meg fizetni is
                        kell. Szépen visszaült a kocsiba és kínosan mosolygott.</p>
					<p>- Csak megijedtem, öregem. Hajtson gyorsabban, ha lehet.</p>
					<p>A kocsis káromkodott. Kálmán olyan gyengeséget érzett, hogy attól félt:
                        elájul. Lehúzta a kocsi függönyét, zsebéből fecskendőt vett elő s adott
                        magának injekciót.</p>
					<p>- Így ni, most ember vagyok megint.</p>
					<p>Kiegyenesedett, majd hátradőlt a kocsiban.</p>
					<p>- Igen. Szó nélkül lelövöm.</p>
					<p>Nagynehezen odaértek a Csáky ucca 20. szám alá. Kálmán kiugrott a kocsiból és
                        fizetett.</p>
					<p>- Mit képzel az úr?</p>
					<p>- Nem eleget adtam? - kérdezte rémülten Kálmán.</p>
					<p>Oldalzsebéből kivette minden pénzét, összemarkolta és odaadta a kocsisnak. A
                        kocsis röhögött és végigvágott a lován.</p>
					<p>Kálmán egyedül maradt. A kaput nézegette. Megtalálta a táblát. Szerkesztőség:
                        IV. em. 15. Lift. Megrettent. Negyedik emelet. Minden zsebét kiforgatta.
                        Egyetlen koronát sem talált, liftre való pénzt.</p>
					<p>- No, mehetek gyalog. De négy emeleten kifulladok. Nem tudok beszélni.</p>
					<p>Megállt, hogy kiszuszogja magát. Egyszerre ismerős hangokat hallott. Félve
                        húzódott meg a lépcsőház homályos mélyedésében. Nagyon elegáns, karcsú,
                        magas, rózsaszínarcú, monoklis, fürge öreg úr szaladt lefelé a lépcsőn. Kis
                        hófehér selyemkotlettje, angolbajuszos, piros szájaszéle és szelíden
                        csillogó szeme volt, talán nem is öregúr, hanem érdekes, különös fiatal
                        albino, fehérhajú dendi, vagy mi, aki pásztoróráról jön, vagy szerelmi
                        légyottra siet. Kálmán a sötét mélyedésből úgy látta, hogy egy felfelé
                        baktató alacsony, nehézkes, ziháló, lompos vénembert majdnem elgázolt heves
                        rohanásában. Azt is látta, hogy a két ember megtorpan, egymásra néz és
                        egyikük felkiált.</p>
					<p>- Hej, Lajos, hát te mit keressz itt?</p>
					<p>- Hát te, vén bolond? - zihálta asztmás hörgéssel a másik.</p>
					<p>- Dolgom volt a házban. Becsületszavamra, egy kis elintézni valóm akadt itt a
                        negyedik emeleten.</p>
					<p>- Péterffyek találkozó helye? - kedélyeskedett erőlködve a tüdőtágulásos.</p>
					<p>Kálmán lélegzetét visszafojtva bámult a két öreg urra. Hát ezek is
                        Péterffyek? Igen, ha jól látja, Lajos és Sándor... Úristen, vajjon nem
                        ugyanabban a dologban járnak ezek is, mint ő?</p>
					<p>A rózsaszínű, fehér úr karonfogta a másikat és szelíden erőltette lefelé a
                        lépcsőn.</p>
					<p>- Lajos, gyere haza, én már mindent elintéztem.</p>
					<p>- Bocsánatot kérek...</p>
					<p>- Ketten nem vehetünk elégtételt... ez kétségtelen...</p>
					<p>- Legalább megölted? - hörögte a tüdőtágulásos.</p>
					<p>- Nem. Csak leütöttem. Gyáva kutya módjára viselkedett. Azzal védekezett,
                        hogy amit megírt, azt az egész város tudja. Hazugság. Aljasság. Adtam neki
                        két pofont. A segédjének is kettőt. Egyik jobbra esett, a másik balra.</p>
					<p>- Megölöm! - hörgött Lajos eszeveszetten.</p>
					<p>- Felesleges. Azt hiszem, agyrázkódást kapott. Hát te mit akarsz itt,
                        Kálmán?</p>
					<p>Kálmán szégyenlősen dadogott:</p>
					<p>- Elkéstem, a teremtésit. Ez az én dolgom lett volna.</p>
					<p>Kálmán nem tudta rendben tartani az idegeit. Majd megőrült az erőlködéstől,
                        de hiába: szeméből kicsordultak a könnyek és félig ájulva esett a két öreg
                        Péterffy karjaiba.</p>
					<p>- Ó, milyen szerencsétlen, nyomorult, beteg barom vagyok én!</p>
					<p>Mire hazaértek, kitört rajta a szívgörcsös roham.</p>
				</div>
				<div type="chapter">
					<head>XII.</head>
					<p>Kálmánt még aznap bevitték egy szanatóriumba, Mária pedig megvallotta
                        édesanyjának, hogy négy hónap óta áldott állapotban van.</p>
					<p>- Kálmán tudja?</p>
					<p>Mária a fejével intett.</p>
					<p>- Igen.</p>
					<p>Klema megkönnyebbült, de nyomban el is komorult. Nem szólt semmit, csak
                        végignézett Márián. Vajjon milyen utódja lesz ennek a szegény, szívbajos
                        őrültnek? És arra gondolt, hogy a háború szörnyű bűn volt az emberiség
                        ellen. Nemcsak tízmillió embert falt föl, mint egy részeg, emberevő moloch,
                        de még a jövendő generációt is megrontotta.</p>
					<p>Nemsokára tűrhetetlenné vált az élet a Péterffy-penzióban. Tűrhetetlen volt
                        egész Budapesten. Az emberek a tőzsde körül bolyongtak, lázban és őrjöngő
                        pénzhajszában. A pénz napról-napra romlott, olyan káosz volt minden anyagi
                        dologban, hogy Klema már nem tudott kiigazodni. Ákos a mindszenti kastélyt
                        rendbehozatta és odaküldte nyaralni Vilmát, aki már a hatodik hónapja hordja
                        a magzatot s nem akarja a hivatalban mutogatni magát. Klema elhatározta,
                        hogy Máriát is leküldi Mindszentre, sőt az öreg Péterffyeket is, ha
                        beleegyeznek.</p>
					<p>Mária örömmel ment le. A Péterffy-penzió zsúfoltsága úgyis terhére volt,
                        útálta a várost s heves vágyat érzett falu, mező, fű, fa, virág és tiszta
                        levegő után. A háború kitörése óta mindig azt érezte, hogy valamiféle
                        börtönben van s megfullad a maga körül teremtett izgalmas, érzéki
                        légkörben.</p>
					<p>Lassan-lassan ürült a múzeumuccai Péterffy-penzió, és népesedett a mindszenti
                        Péterffy-kúria. Ágnes maga kérte, hogy adjanak neki is helyet és engedjék
                        meg, hogy halottjait is odaszállíthassa a családi sírboltba.</p>
					<p>Eleinte hárman laktak a kastélyban. Ágnes, Mária és Vilma, aki júliusra várja
                        a lebetegedését. Mária szeptemberre. Aztán lehozták ide a halott
                        Péterffyeket, Miklós bárót, Andrást és Péterkét, akik most ott pihennek
                        szerelemmel, háborúval és békével való csendes kiegyezésben a családi
                        sírboltban a kert végén, fenyőfák és tujabokrok között, nedves párázatban,
                        örökké félhomályban, számtalan legendától megszentelve. Zümmögő rovarok és
                        éjjelente sírdogáló fülemüle virrasztottak a megholt Péterffyek felett. A
                        családi sírbolt: így nevezték általában az egész mindszenti kúriát, de Ákos,
                        aki most értékpapírok, valuták és külföldi áruk hasznából megint
                        visszaszerezte, azt mondta, hogy ez lesz a bölcsője az új
                        Péterffy-generációnak. Gyula bácsi is lekívánkozott, két hete hozták le a
                        kúriába, betegen és csontig lesoványodott állapotban.</p>
					<p>Két halottjával Ágnes valósággal eltemetkezett a családi sírboltban; az élők
                        nem tudták őt a halottakért kárpótolni. István és Évike boldog emberek,
                        szépek, erősek és egészségesek és élnek, ők élnek, András és Péterke pedig
                        halott. Istvánhoz és Évához jó volt; szerette őket, gondjukat viselte s
                        vigyázott az életükre; és ők élnek. András és Péterke ellen vétkezett.
                        Andrást lélekben megcsalta és meggyalázta, Péterkét elhanyagolta és sorsára
                        hagyta; és ők meghaltak. Íme, az Isten! Mintha azt mondaná neki: ha jó
                        lettél volna ezekhez is, ők is élnének. Rossz voltál hozzájuk, tehát
                        meghaltak. Elhagytad őket, vagyis megengedted, hogy meghaljanak. Azaz, ha
                        akarod tudni, mit tartok rólad, hát azt is kimondom: megölted őket. Te ölted
                        meg őket, ha akarod tudni, így beszélt hozzá az Isten, aki bosszúálló,
                        irgalmatlan, de igazságos.</p>
					<p>Ezért nem tudták kárpótolni Ágnest az élők, egészségesek és boldogok. És
                        azért lakott a halottak között, hogy válaszolhasson az Istennek: igazad van
                        és én önként követem őket a halálba. Gyilkos voltam? Hát most öngyilkos
                        vagyok, hogy lásd, mily kegyetlen és bosszúálló, de igazságos vagyok én is.
                        Csendes őrület volt ez, de mindenki tisztelte Ágnesben az özvegyet s az
                        anyát.</p>
					<p>Egy napon, éppen a kripta előtt, Vilma Gyula bácsiról beszélt.</p>
					<p>- Gyula bácsi nagyon rosszul van, félek, hogy nem sokáig viszi.</p>
					<p>Az öreg úr már nem hordozta hóna alatt a fekete aktatáskát, nem itta az édes
                        likőröket és nem imbolygott Krisztina nagymama körül bő, ráncos
                        pepitanadrágjában. És nem mesélt halk, titokzatos, suttogó hangon - csendes
                        rajongással sárga pergamenarcán és apró, sárga, fénytelen szemében - nem
                        mesélt Ágnesnek csodálatos történeteket a Péterffy-ősök asszonyairól.</p>
					<p>De Ágnest nem is érdekelte már a megholt asszonyok élete. Mindegyiké
                        egyforma, tudja már, nemcsak Gyula bácsi történeteiből, de a magáéból is
                        tudja már, hogy halott és élő asszonyoknak mind egyforma története van.
                        Neki is. Másoknak is, mindenkinek. Különben az asszonyok élete nem is élet.
                        Az asszony soha nem tesz semmit. Csak imitt-amott történik vele valami.
                        Mindig csak történik vele. Klema azt szokta mondani: teljesítsük
                        kötelességünket. Szép. Csakhogy a legtöbb asszonynak nincs más kötelessége,
                        mint megadással és alázatosan tűrni, ami történik vele. Ő sem tett egyebet,
                        csak tűrte. De tűrte azt is, hogy András és Péterke meghaljon. És azt nem
                        lett volna szabad tűrnie.</p>
					<p>Minden gondolatsornak, amely Ágnes fejében megszületett, ez volt a vége. Vagy
                        ez mindenkinek eszébe jut, akinek meghal valakije? Lehet. Péterke is azért
                        esett kétségbe az apja halálán, mert úgy érezte, hogy azt nem lett volna
                        szabad megengednie.</p>
					<p>Ágnes újra Gyula bácsira gondolt. Az öreg úr tehetetlen volt és naphosszat
                        feküdt. Már egészen beleegyezett abba, hogy vége a munkának és várta a
                        halált. Elvégre ötszáz évet élt, nem, most már a tatárjárásnál tartott,
                        hétszázéves elmult és hétszázéves korában az ember nyugodtan hajthatja
                        álomra a fejét. Minden csontja odakívánkozik a családi sírboltba, ahol néha,
                        mindszentek vagy Péter és Pál napján hétszáz esztendőnek minden Péterffyjei
                        összegyülekeznek és hálásan ünneplik őt, amiért oly szépen és hitelesen
                        összegyűjtötte őket a fekete aktatáskába. És azok, akik kimaradtak, csak a
                        cinteremben, a parkban, a patakon túl, az országúton és a mezőkön
                        őgyelegnek, szegény kinnrekedtek, akik nem tudnak felmutatni semmiféle
                        belépőjegyet a családi sírboltba. Ezeket Gyula bácsi nagyon sajnálja - a vér
                        nem válik vízzé, kellemetlen dolog, mert azok is úriemberek voltak - de most
                        már mindegy, nem segíthet rajtuk.</p>
					<p>Ágnes ezt olvasta le az öreg genealógus sárga múmiaarcáról, mikor betegágya
                        mellett üldögélt és selyemzsebkendőjével megtörölte a beteg gyöngyöző
                        homlokát. Elhívatta Sándort is, hogy azon az utolsó napon együtt legyen a
                        három öreg Péterffy, akik, úgylátszik, beteljesítették hivatásukat.
                        Elvégeztek mindent, amit a sors rájuk mért. Nincs miért élniök: némelyikük
                        tudja ezt, a többi még nem akar belenyugodni. A családnak újjá kell
                        születni, új ágacskákat hajtani, amelyek a korhadt törzsből kiválva, új
                        gyökereket vernek a földbe. De a szemét elborította a könny, amikor
                        Krisztina nagymamára és Klemára gondolt. Krisztina fennmaradt Pesten, őt nem
                        szabad kimozdítani a félköríves loggiából. Ő már csak áloméletet él, de azt
                        ragyogóvá, fényessé és illatossá teszi a memóriája. Klema még dolgozik.
                        Teljesíti kötelességeit és lemondott a jogairól. Úgy áll a hajó orrán,
                        viharban, hullámok tetején, villámlás és dörgés pokoli zűrzavarában, mint
                        egy elszánt, rettenthetetlen kormányos. Nem is gondol arra, hogy a hajó
                        elsüllyedhet. Nem néz sem a multba, sem a jövőbe. Nem panaszkodik és nem
                        vádol senkit. Áll, figyel, dolgozik, verejtékezik és táplálja azokat, akik
                        körülötte vívódnak.</p>
					<p>E pillanatban megszólalt Vilma. Lassan hangsúlyozta a szavakat.</p>
					<p>- A jelen: az rettenetes. De a mult szép volt s a jövő, az a következő
                        generáció derékségétől, erejétől és bátorságától függ. Nekünk asszonyoknak
                        csak egy a kötelességünk: egészséges magzatot szülni és jól vigyázni a
                        csecsemőinkre.</p>
					<p>Az udvaron romokban heverő szökőkút, a kiszáradt kút körül ténfergő kacsák,
                        egy nagy páva a lépcső alján, mogorván piszmogó, öreg kertészlegény a
                        rózsafák között. Ágnes úgy érezte, hogy végre rátalált az otthonára. Fájt a
                        szíve, de mégis valami megnyugvást érzett. Vége mindennek. Az álmainak, az
                        erőfeszítésének, sőt a sajnálkozásainak is. Most már nem reszket a
                        Péterffyek sorsa miatt. Neki már nincs köze hozzájuk, csak kettőhöz: de azt
                        a kettőt nem lett volna szabad elengedni.</p>
					<p>- Hol van Mária? - kérdezte Vilma - nem látta Ágnes néni Máriát?</p>
					<p>- Mária ma megint bezárkózott.</p>
					<p>- Nagyon féltem szegényt.</p>
					<p>- Mitől?</p>
					<p>- A tébolytól.</p>
					<p>- Fél a szüléstől. Természetes. Az ő helyzetében...</p>
					<p>- Igen. Ez rettenetes. Rögeszméjévé lett, hogy gyermeke nyomorék vagy idióta
                        lesz. Hogy örökli Kálmán betegségét.</p>
					<p>- Ehhez nem kell tébolyultnak lenni - felelt Ágnes fagyos közönnyel, mert nem
                        tudott senkin, egyesegyedül magán szánakozni.</p>
					<p>- Igen - hebegte Vilma - és a dologban ez a legborzasztóbb.</p>
					<p>- Csoda, hogy eddig is győzte lelkierővel. A szíve alatt magzatot hord, akit
                        egy szívbajos őrült nemzett és a szíve tele van szerelemmel egy másik ember
                        iránt, aki sohasem lehet az övé.</p>
					<p>- Tamás grófot szereti...</p>
					<p>- De azért most is gyönyörű, gőgös és titokzatos.</p>
					<p>- Várja a csodát... - mondta akaratlanul Ágnes némán, csak a szájaszéle
                        reszketésével... - És Kálmánnak meg kell halnia, hogy a csoda
                        beteljesedjék... És meg is hal szegény. És Mária engedni fogja, hogy
                        meghaljon... Hát minden asszony engedi?... Vagy az asszony soha sem tesz
                        semmit, csak engedi, hogy történjék vele valami, például, hogy meghaljon az
                        ura... Lehet. De nekem nem lett volna szabad megengednem... hogy...</p>
					<p>E pillanatban közeledő zúgás, ropogás, pattogás, tülkölés ütötte meg a két
                        asszony fülét. Autó robogott be az országútról a kastélyhoz vezető
                        dűlőútra.</p>
					<p>- Ákos! - sikoltott fel boldogan Vilma, aki ilyenkor az urát várta,
                        szombaton, vasárnapi pihenőre.</p>
					<p>A nap lassan csúszott a falut környező dombok peremére. Az égboltozat vörös
                        és sárga sávokon keresztül kéklett a bárányfelhők mögül. Ágnes ott állt a
                        családi sírbolt előtt, előtte komolyan, némán, meghatottan Ákos és Vilma az
                        ura karja alá bújt. Ágnes megijedt.</p>
					<p>- Mi történt?</p>
					<p>- Az Isten megkönyörült... szegény Kálmán...</p>
					<p>- Meghalt? - suttogta Vilma és elrejtette az arcát.</p>
					<p>Ágnes felsikoltott.</p>
					<p>- Megengedte halni, megengedte halni! - gondolta magában eszeveszett
                        rémülettel, zihálva és egész testében reszketve, megindult a ház felé vezető
                        sárgahomokos úton.</p>
				</div>
				<div type="chapter">
					<head>XIII.</head>
					<p>Mária nem ment Pestre az ura temetésére. Kálmán halálának híre úgy
                        megrendítette, a rémület és a felszabadulás két hatalmas érzése úgy
                        megrázta, hogy időnek előtte szült és héthónapos leánynak adott életet.</p>
					<p>Nemsokára Vilma is lebetegedett. Az ő gyermeke fiú volt, gyönyörű, erős,
                        egészséges kis szőke Péterffy.</p>
					<p>Egyszerre tartották a két újszülött keresztelőjét. Az ünnepségen mind ott
                        voltak a Péterffyek. Még Gyula bácsi is magához tért és ágyába hozatta a
                        fekete aktatáskát. És beleírta a genealógiai táblázat megfelelő
                        rovatába:</p>
					<p>- Márta, Péterffy Kálmán és Grónay Mária leánya, született 1922 június 18-án,
                        Felsőmindszenten, Baranya megyében. - Ifj. Ákos, Péterffy Ákos és
                        Kaltnecker Vilma fia, született 1922 július 5-én, Felsőmindszenten, Baranya
                        megyében. Rendben van - tette hozzá megnyugtatólag - leszármazásban semmi
                        hiba. Kellemes dolog.</p>
					<p>A genealógiai iratokat átadta Ákosnak, kijelölte helyét a családi sírboltban
                        és elkezdett búcsúzkodni. Sándort és Lajost magához kérette és rövid
                        beszédet intézett hozzájuk.</p>
					<p>- A kártyaadósságomat nem tudom kifizetni, vagyonom nincs, utánam örökség nem
                        marad. De meghalok s úriember a halálával kiegyenlíti minden tartozását.</p>
					<p>- Ugyan, Gyula, ne bolondozzál, édes öreg pajtás.</p>
					<p>- Nem, nem, nem bolondság ez, öcsém. Meghalok. De az adósságaimat
                        lekvittelem. Munkáimat átadtam Ákosnak. Két kötetre való kézirat: a
                        Péterffy-család története. Régi, hiteles okiratok. Nemesi kutyabőrök. A
                        Történelmi Társulat szerencséjének tartja, ha kiadhatja. A végrendelet is
                        Ákosnál van, ő a végrehajtó. Minden jövedelem a tiétek. Osszátok fel magatok
                        között kvóta szerint, a kártyanyereség arányában. Szervusztok.</p>
					<p>A két öreg könnyezve rázta Gyula sovány, csontos, vékony kezét. Gyula
                        visszahívta őket.</p>
					<p>- Tamás gróf okmányai is az irataim között találhatók.</p>
					<p>Sándor és Lajos összenéztek.</p>
					<p>- Jól van, Gyula, miattunk ne érje szégyen a grófot. Mi őt nem fogjuk
                        háborgatni. Elvégre ő is Péterffy és derék, tisztaszándékú ember.</p>
					<p>Gyula haragosan rázta a fejét.</p>
					<p>- Nem arról van szó, hogy becsületes ember-e, vagy sem. Nekem semmi kifogásom
                        nincs Tamás ellen. De nagyon sajnálom, ő nem igazi Péterffy, ez kitűnik az
                        okirataimból. Adjátok át neki baráti üdvözletemet, de itt nem szimpátiáról
                        van szó, hanem genealógiáról. Nagyon sajnálom.</p>
					<p>Klema most már feloszlatta a pesti Péterffy-penziót. Krisztina nagymamát is
                        lehozták és keresztelő után az egész Péterffy-család együtt volt a
                        mindszenti kúriában. Krisztina ült az asztalfőn a nagy, világos,
                        bolthajtásos, fehérre meszelt ebédlőben.</p>
					<p>- A rokonok rátalálnak egymásra, - állapította meg boldogan. - Hála Isten,
                        van itten számukra hely elegendő.</p>
					<p>Krisztina nagymamán a két esztendő mitsem változtatott. Még mindig szép volt
                        és mindig csupa lélek, emlék, sejtelem és titok. Fekete volt a ruhája s az
                        arca lágy fehér folt a fekete felhőben.</p>
					<p>- Roppant érdekes, - mondogatta éneklő hangján. - Egy fiú és egy leány. Egy,
                        aki a Péterffy-nevet folytatja s egy, aki új törzsbe oltja a Péterffy-ágat.
                        Roppant érdekes.</p>
					<p>Aztán hirtelen Klema felé fordult:</p>
					<p>- Nos, a gróf még nem érkezett meg a keresztelőre?</p>
					<p>Mindenki elhallgatott. Hogy jutott eszébe nagymamának a gróf? A nagymama nem
                        vette észre a megdöbbenést.</p>
					<p>- Megvallom, nagyon szeretném látni, - folytatta mosolyogva. - Jól emlékszem
                        az égszinkék Waffenrockjára. 1899-ben történt...</p>
					<p>*</p>
					<p>Gyula bácsi másnap reggel szép csendesen meghalt, anélkül, hogy valamit
                        visszavont volna genealógiai meggyőződéséből. Levitték a családi sírboltba s
                        apja mellé helyezték egy üres fülkébe, amely fölött márványtábla állt.
                        Ráírhatják majd: Itt nyugszik Péterffy Gyula, élt hétszáz évet, úriember
                        volt és kártyaadósságát a halálával kiegyenlítette. Mint genealógus, mindent
                        megtett a család érdekében s most seregszemlét tart a Péterffyek között. Ha
                        némelyek kimaradtak az aktatáskából, kellemetlen dolog, nagyon sajnálja, de
                        nem tehet róla.</p>
				</div>
			</div>
			<div type="group">
				<head>TIZEDIK EÉSZ</head>
				<div type="chapter">
					<head>I.</head>
					<p>Szeptember elején Hartmann Ferenc földbirtokos és gőzmalomtulajdonos
                        hazahozta legkisebbik leányát Mindszentre, a szülői házba. Margit
                        Hollandiából jött; nem kísérte senki; apa és leánya Budapesten találkoztak a
                        Keleti pályaudvaron; az öreg úr azt hitte, hogy Margitka még most is olyan,
                        mint amilyen tizenegyéves, meztelenlábú, fehércipős, hullámos vörösbarna,
                        arkangyalfrizurás kis csecsebecse korában volt, amikor őt a hollandi rokonok
                        magukkal vitték. De a bécsi gyors második osztályából középmagas, vállas,
                        napbarnított, energikusnézésű, villogószemű és kissé túlságosan húsosajkú
                        hölgy ugrott ki, vízhatlan, erős selyemgumi felöltőben, rövid szoknyában és
                        lapossarkú bőrcipőben. Hartmann észrevette, egyedül csak őt vette észre. És
                        a sportköpenyes, fátyolos külföldi hölgy - biztos, hogy külföldi, mert
                        idegenül és kíváncsian tekintget szét, mint aki először látja ezt a
                        pályaudvart, - gyorsan feléje tartott és megszólította németül:</p>
					<p>- Hartmann úr?</p>
					<p>Tessék elképzelni, - mesélte később Hartmann számtalanszor, - mekkorát
                        dobbant a szívem. Nem ismertem meg, de arra gondoltam, bárcsak ő volna a
                        leányom. Mit jelent ez? És ő habozás nélkül, egyenesen nekem tartott -
                        Hartmann úr? - hát ez mit jelent? Világos, hogy New Yorkban vagy Bombayban
                        vagy Párizsban a legnagyobb csődületben is ugyanígy történt volna. Tessék
                        elképzelni, micsoda sírás volt az; németül és magyarul és hollandul sírtunk,
                        amíg csak bele nem fáradtunk mind a ketten.</p>
					<p>Azt nem mondta el, sohasem mondta, a világ minden kincséért sem mondta volna
                        el, hogy azalatt a sírás alatt nemcsak Margitkára gondolt s nemcsak örömében
                        hullott a könnye, hanem minduntalan eszébe jutott Árpád fia is, aki elesett
                        a háborúban és Magda leánya, aki egy kommunistával, - a nevét ugyancsak a
                        világ minden kincséért nem venné az ajkára, - kiszökött Oroszországba. Ezt
                        a két halottat soha egy pillanatra sem tudta elfelejteni, még akkor sem,
                        amikor Margitka láttára örömében sírva fakadt. Az egyik gyásznak már nyolc
                        esztendeje, a másiknak négy, de valószínűbb, hogy mind a két tragédia
                        tegnap játszódott le.</p>
					<p>Így találkoztak össze, tíz esztendő után, a francia márkihoz hasonló
                        kecskeszakállas Hartmann és a szép hollandi leány, aki már elfelejtette a
                        magyar nyelvet, de aki egyenesen odalépett az apjához - Hartmann úr? - és a
                        nyakába borult.</p>
					<p>Nem akart Budapesten tölteni még egy éjszakát sem, annyira gyűlölte ezt a
                        várost és alig várta, hogy Margitnak az új Hartmann-kastélyt és a
                        berendezést megmutassa. Megvacsoráztak ott a pályaudvaron, azután beültek a
                        pécsi személyvonatba és továbbutaztak Mindszent felé. Ketten voltak az
                        elsőosztályú fülkében és egész éjjel beszélgettek. Megsiratták Magdát, azaz
                        hogy csak Hartmann úr sírt, Margit vígasztalta:</p>
					<p>- Magda azt írja, hogy boldog. És ez a fő.</p>
					<p>- De nem úgy boldog, ahogy én szeretném.</p>
					<p>- Hogyan szeretnéd?</p>
					<p>- Ha itt volna és itt volna két-három gyermeke is, két fia, egy leánya, -
                        képzeld el, milyen boldogság volna. Neki szántam a bakócai birtokot, ott
                        Felsőmindszent mellett. Képzeld el... képzeld el... És azt szerettem volna,
                        ha...</p>
					<p>Hartmann úr elpirult, nem tudta, ez a hollandi kisleány meg fogja-e érteni
                        őt.</p>
					<p>- Mit szerettél volna? - kérdezte Margit.</p>
					<p>- Ha derék magyar úriasszony lesz belőle, mint ahogy illik, - vágta ki
                        elkeseredetten. - Képzeld el, milyen büszke lettem volna rá...</p>
					<p>Margit elgondolkodott. Neki is nagyon fájt a szíve Magda után. Apja szomorúan
                        folytatta:</p>
					<p>- Négy leány... szép, derék négy leány... sok gond, sok öröm. Kettő osztrák
                        asszony lett, hát jó, Bécs itt van közel, derék férje mind a kettőnek, de
                        mégis... a gyerekek már németek. Szerettem volna, ha legalább Magda... de ő
                        Oroszországba ment s nem is jöhet haza, mert...</p>
					<p>- Borzasztó, de Magda azt írja, hogy boldog.</p>
					<p>Hartmann megcsóválta a fejét:</p>
					<p>- Boldog, boldog! Micsoda beszéd az? Hogy lehet valaki boldog
                        Szovjetoroszországban?</p>
					<p>Margit elgondolkozott. A vonat lassan döcögött és az éjszaka hűvös volt és
                        vígasztalanul sötét. Nehéz, dohos, savanyú füstszag, koromszag és áporodott
                        plüss szaga feküdt a mellére.</p>
					<p>- De hiszen itt zsidóüldözés volt! - fakadt ki végre Margit, aki, úgylátszik,
                        el tudja képzelni, hogy valaki Szovjetoroszországban is boldog lehessen.</p>
					<p>- Volt, - bólintott Hartmann - de már nincs.</p>
					<p>- Téged nem bántottak? - gyúlt ki Margit arcán hirtelen valami sötét és
                        haragos gyanú.</p>
					<p>- Engem? - kérdezte és újra elpirult. - Ugyan miért bántottak volna engem?
                        Semmi okuk nem volt bántani engem. Badar beszéd. Össze-vissza ijesztgették
                        egymást akkor a zsidók, hogy így meg úgy, pogrom meg micsoda, igaz, nagy
                        volt a gyűlölet, de engem miért bántottak volna?</p>
					<p>- Mert zsidó vagy.</p>
					<p>- Zsidó, zsidó, ugyan micsoda beszéd ez? - hebegett Hartmann és hirtelen
                        másra terelte a szót.</p>
					<p>Margit nem kérdezősködött. Tépelődött és valami keserűséget, csalódást és
                        félelmet érzett. Miért jött ő haza? Egyáltalán, mi vár itt rá? Nem okosabb
                        lett volna az, hogy inkább apja hagyjon itt mindent, menjen Bécsbe, ahol két
                        leánya él, vagy Hollandiába, ahol olyan jó és szép az élet! Mi köti őt oly
                        szorosan Magyarországhoz? Fia nincs, meghalt, a hazáért halt meg és a haza
                        mégis gyűlöli a zsidót, nincs, aki a zsidó földesúr birtokait megőrizze és
                        gyarapítsa, Árpáddal vége a Hartmannok történetének, - miért kell ehhez az
                        idegen és barátiatlan földhöz ragaszkodni? Miféle szentimentálizmus ez a
                        magyarkodás?</p>
					<p>Hosszú volt az út, végevárhatatlanul hosszú és kényelmetlen, nem tudtak, de
                        nem is akartak aludni, csak beszélgettek és néha megcsókolták egymást. Mire
                        Dombóvárra értek, Margit már mindent tudott a Hartmann-birtokokról és
                        Hartmann-üzletekről. És a földről, kereskedésről, pénzről, gazdagságról való
                        beszélgetésbe belemelegedtek. Margitot elragadta a fantáziája, amely mindig
                        és egyedül a munka és munka gyümölcseinek szépsége felé szárnyalt, éppúgy,
                        mint ahogyan nénje, a szegény Magda, az elvont emberboldogító eszmékért
                        szokott önkívületes elragadtatásba esni. Ugyanannak az apának és
                        ugyanannak az anyának két gyermeke soha jobban el nem távolodhatott volna
                        egymástól, mint Hartmann Margit, a hollandiai leány és Hartmann Magda, a
                        moszkvai népbiztosság titkárnője, a francia márkikhoz hasonló magyar zsidó
                        földesúr két leánya.</p>
					<p>Margit Dombóvár körül már csak arra gondolt, hogy az apja gazdag ember;
                        Mindszent mellett nyolcszáz hold príma föld ura; övé a vidék legmodernebb és
                        legnagyobb gőzmalma; naponta kétszáz liter tejet szállít Pécsre s emellett
                        Mindszenten szikvízgyára és vegyeskereskedése van. Most épít sajtgyárat, ő
                        pedig kereskedelmi kertészetet, faiskolát és aszalótelepet fog létesíteni,
                        nem is beszélve arról, hogy titokban konzervgyárról ábrándozik, mert azt
                        hiszi, hogy a mindszenti birtokon, amely a hegy déli lejtője alatt terül el,
                        a talaj, a széljárás, a csapadék és a hőmérsékleti viszonyok szerint
                        példátlanul nagy gyümölcshozadékra lehet kilátása. Most huszonegyéves és
                        vöröses fürtjei kócosan lógnak a homlokába. Beiratkozik a közgazdasági
                        egyetemre, de reméli, hogy nem kell hallgatnia az előadásokat. Ó, azért
                        pontosan leszigorlatozik, mert kiszámította, hogy ha napi nyolc órát
                        gyakorlati munkában tölt el, még marad négy órája, hogy az elméleti
                        tárgyakból elkészülhessen. Nyolc óra munka, nyolc óra alvás, és a nyolc órai
                        pihenésből négy órai szórakozás nemzetgazdaságtannal, kereskedelmi joggal és
                        egyebekkel: ezt az ember játszva bírja - biztosította az öreg Hartmannt
                        Margit, akinek piros volt az ajka, a bőre napbarnított, termete hajlékony,
                        izmos, mégis leányos és gyengéd s a szeme dacos és gúnyos.</p>
					<p>Megérkeztek Mindszentre. Az öreg kocsis levett kalappal köszöntötte az
                        uraságot és a hollandi hölgyet.</p>
					<p>- Mi ujság otthon, Gergely?</p>
					<p>- Megvagyunk mind, jó egészségben.</p>
					<p>- No, akkor mehetünk.</p>
					<p>És mentek felfelé a domboldalba vágott sáros, rögös úton...</p>
					<p>A kényelmes hintóban, amely mégis nagyokat himbálódzott a gyalázatos úton,
                        Margit hirtelen az apjához fordult:</p>
					<p>- Hogy megy a vas?</p>
					<p>Az öreg mogorván ingatta a fejét.</p>
					<p>- Minden rosszul megy most. Építkezés: semmi. A kormány? Nem is tudom, hogy
                        van-e kormány, csak azt tudom, hogy van tőzsde és van kiviteli és behozatali
                        engedély és vannak alávaló himpellérek, akik panamáznak.</p>
					<p>- Pedig van pénz elég - jegyezte meg a leány és csodálkozva nézte a parlagon
                        heverő földeket, a mocsarat a két dombhát között, a békanyálas, sásos,
                        rothadtvizű árkokat az út két oldalán.</p>
					<p>Az öreg úr mogorván felelt:</p>
					<p>- Van, de az nem pénz, hanem szemét.</p>
					<p>- De sokan meggazdagodtak ebből a szemétből.</p>
					<p>Az öreg úr felmordult:</p>
					<p>- Azt hiszed? Mesebeszéd, szamárság, öncsalás az egész. Képzelődés.</p>
					<p>- Az inflációnak is vannak előnyei. Lám, az eladósodott magyar
                        birtokososztály a rossz, de töméntelen pénzzel kifizette az adósságát -
                        okoskodott Margit.</p>
					<p>Az öreg úr mérgesen közbeszólt:</p>
					<p>- Az özvegyasszonyok és a nyugalomba vonult kereskedők azonban, akik a józan
                        ész szabályai szerint takarékpénztárba tették a pénzüket, megátkozzák azt,
                        aki a takarékoskodást kitalálta. Elképzelheted.</p>
					<p>- De a tőzsde...</p>
					<p>- A tőzsde? Még te is az ajkadra mered venni ezt az ocsmány szót? Azelőtt, ha
                        valaki véletlenül beleszédült valami áru- vagy értéktőzsdei spekulációba,
                        olybá tekintette, mintha leült volna ferblizni vagy makaóbankot adott volna
                        részeg fővel és eltitkolta azt családja és üzletbarátai előtt. Most? Most az
                        szégyenkezik, aki nem tud felmutatni ennyi meg annyi millió
                        tőzsdenyereséget. Most azt hiszik az emberek, hogy papírból is lehet aranyat
                        csinálni. Persze, mert látják, hogy új vagyonok születtek semmiből, amelyet
                        most konjunktúrának hívnak. Borzasztó tömegű pénzek gyűltek össze olyan
                        helyeken, ahol azelőtt a verejtékkel megkeresett garasoknak is eszeveszetten
                        örültek. Borzasztó pénzek, el sem tudod képzelni, borzasztó vagyonok. Mi?
                        Azt mondtam, vagyonok? No, majd meglátjuk. Engem vén szamárnak néznek itt a
                        környéken, hogy nincs egyetlen darab értékpapírom sem. De majd meglátjuk, ki
                        nevet a végén? Margit, Margit, azt mondom neked, hogy ezek a tőzsdekirályok
                        és export-import fejedelmek fognak még bagóért táncolni. Az öreg Hartmann
                        nem gazdagodott meg Ganz-Danubiuson, de mindig lesz neki mit aprítani a
                        tejbe. A világ most a fejetetején áll s úgy érzi, hogy így jobb, mint amikor
                        a két lábán járt; hát tótágast állni sok cirkuszi kókler tud és a
                        publikumból is sokan meg tudják tanulni, hogyan kell kézen járni, de én csak
                        azt mondom neked, Margitkám, hogy tótágast állni sokáig nem lehet.</p>
					<p>Margit engedelmesen bólogatott, de a szeme lázasan csillogott és az arca
                        égett.</p>
					<p>- Az bizonyos, hogy ma kevesen dolgoznak, - jegyezte meg, hogy az öreg úrnak
                        kedvében járjon.</p>
					<p>- Senki! - csattant fel az öreg. - Mindenki csak spekulál és gründol. Ma
                        mindenki pénzügyi lángésznek gondolja magát. Nem is képzeled, mennyi
                        pénzügyi kapacitás van most. Csak én vagyok szamár.</p>
					<p>Szép táblák váltották fel a vadvizes, gazos, ingoványos rétet.</p>
					<p>- Ej, de jó földek ezek, - kiáltott fel Margit. - Kié ez a birtok?</p>
					<p>- A Mailáth grófoké.</p>
					<p>Sima, kemény útra ért a kocsi. A két jócsontú, hajlékony, könnyű ló csak úgy
                        röpült vele. Sokáig hallgattak. Egyszerre csak megszólalt az apa:</p>
					<p>- Nem mondom, a nagybirtok, az más. A búza, az búza. Arany. Annak még a
                        tőzsde sem árt. De a kisember, hiába van ára a búzának, előbb-utóbb mégis
                        koldusbotra jut.</p>
					<p>- Miért? Hiszen az is megszabadult az adósságtól?</p>
					<p>- De nem tud invesztálni. Mert képzeld el, leányom, hogy nemcsak a búza
                        drága, de drága a marha is, a gép is, az eke is, a napszám is, az emberi erő
                        is... És ez mind kopik, fogy, romlik és nincs annyi rossz bankó a világon,
                        hogy újjal lehetne pótolni, ami elkopott. És a magyar most is egyre
                        szegényedik, csak még nem tudja, mert a sok bankótól nem látja a
                        nyomorúságot. Elképzelheted. Látod azt a szép fehér kúriát?</p>
					<p>Margit arra nézett, amerre az öreg úr csontos ujja mutatott.</p>
					<p>- Az a Péterffy-kúria.</p>
					<p>- Gyönyörű kis kastély - ujjongott Margit.</p>
					<p>- Húsz esztendeje még közel ezer hold tartozott hozzá. Most aztán visszavette
                        egy fiatal Péterffy.</p>
					<p>- Ez szép - jegyezte meg Margit.</p>
					<p>- De az ezer hold nélkül.</p>
					<p>- Az baj.</p>
					<p>- A birtok ezelőtt húsz évvel elúszott, a kastélyt megtartotta magának egy
                        Péterffy-báró. Testőrkapitány volt. Meghalt... a fia örökölte.
                        Ulánuskapitány. Meghalt.</p>
					<p>- Elesett?</p>
					<p>- Igen, a kártyaasztal mellett.</p>
					<p>- Szörnyű. Nem is volt a háborúban?</p>
					<p>- De igen.</p>
					<p>- Az más.</p>
					<p>- Miért más? - pattant fel az öreg. - Más is volt a háborúban, más is
                        végigszenvedte a forradalmakat... elképzelheted.</p>
					<p>Margit szelíden megfogta az egyik kezét. Az öreg úr pedig elmesélte a
                        Péterffy-kastély történetét. Hogy a családban a kastély hogyan jár
                        kézről-kézre: Miklóstól Klemához, Klemától Ákoshoz, mint valami családi
                        ereklye, ősi díszmagyar, régi talizmán, amelyhez babonás félelemmel
                        ragaszkodtak; a hollandi lány semmit sem értett ebből a fetisizmusból.</p>
					<p>- Erőlködés, mégpedig kártékony és hiú erőlködés - mondta ki a dologról való
                        ítéletét. - A kastély nem hoz semmit, szegény ember nyakán csak drága teher,
                        improduktív, sőt fényűző kiadás, együgyű magyar rögeszme. Ezer hold nélkül a
                        kastély csak nagyzási mánia, könnyelmű úri passzió, drága kastély föld
                        nélkül: cifra nyomorúság...</p>
					<p>Hartmann nem helyeselt a leányának, csak lógatta a fejét és
                        elgondolkozott.</p>
					<p>- Én meg tudom érteni a Péterffyeket. Képzeld el...</p>
					<p>- Téged is megmérgezett ez a magyar levegő, - szakította félbe a lánya és
                        hangosan nevetett.</p>
					<p>- Lehet, - dörmögte Hartmann. - De nem szégyenlem ezt a betegséget. Volt idő,
                        amikor megvehettem volna a kastélyt.</p>
					<p>- Meg kellett volna venned, - szólt közbe keményen a leány. - Hiszen
                        köröskörül minden a tied.</p>
					<p>- Nem mondom, magam is szívesen laknék benne nyáron. Illetőleg, hogy őszinte
                        legyek, éppen neked akartam megvenni, mire hazajössz Hollandiából.</p>
					<p>- Nekem?</p>
					<p>- Nektek.</p>
					<p>- Kiknek? - kacagott a lány.</p>
					<p>- Hát a te hozományodnak szántam. Kis család pompás fészket verhetne
                        benne.</p>
					<p>Margit jobbról, balról megcsókolta apja pirosra fútt, érdes, cserzettbőrű
                        arcát.</p>
					<p>- Csakhogy én nem megyek ám férjhez soha életemben - nevetett édes, gyerekes
                        jókedvvel.</p>
					<p>- Nono - dörmögte az öreg - a sok diplomádtól azért még megjöhet az
                        eszed.</p>
					<p>- Hát miért nem vetted meg? - kötekedett Margit.</p>
					<p>- Nem volt szívem bántani őket. Nagyon derék úri nép. Majd meglátod.</p>
					<p>A kastély mellett elrobogott a kocsi, az árok hídján dübörögve zökkent át és
                        aztán már a Hartmann-féle birtok következett.</p>
					<p>- Látod, ez is mind Péterffy-birtok volt a régi jobbágyvilágban - mutatott a
                        saját földjeire Hartmann. - Valamikor legalább ötezer hold, több, mint a
                        mostani Mailáth-uradalom.</p>
					<p>A kocsi vígan robogott a falu felé. A falu fölött volt az új
                        Hartmann-kastély. Az apa szíve már előre reszketett, hogy a nagyszerű palota
                        milyen elragadtatásba ejti majd Margitot. Lélegzetét visszatartva leste a
                        hatást.</p>
					<p>- Az a mi házunk? - kérdezte Margit közönyösen.</p>
					<p>Az öreg Hartmannak elcsuklott a szava...</p>
					<p>- Az...</p>
					<p>Nem is beszéltek többet a házról. Hartmann egy ideig szomorú volt, hogy az ő
                        pompás, pazar, új kastélyát Margit még csak arra sem méltatta, hogy jól
                        szemügyre vegye. De később avval kezdte magát vígasztalni, hogy neki olyan
                        lánya van, aki a világ legtermészetesebb dolgának veszi, hogy őt ilyen
                        fejedelmi várkastély várja. Mégsem állhatta meg, hogy ne dicsekedjék:</p>
					<p>- Belekerült vagy negyedmilliárdba.</p>
					<p>- Mennyi az hollandi forintban?</p>
					<p>- Nem tudom. Negyedmilliárd, az kétszázötvenezer svájci frank.</p>
					<p>- Csinos összeg. Megéri? Nem csaptak be?</p>
					<p>Hartmann újra elborult és csodálkozva, de szinte félelemmel nézett Margit
                        pirospozsgás, barnára égetett, dacos és gúnyos kis arcába.</p>
					<p>- Gyere a szobádba.</p>
					<p>Most jött a meglepetés. A ház végében volt Margit új lakosztálya. Egy
                        szempillantással átfogta az egész enteriőrt. Nagy hollandi rézcsillár,
                        vastag gyertyaégőkkel. Mennyezetes ágy; gobelinfüggönyök, a padlón hét-nyolc
                        drága antik perzsaszőnyeg; az ablak előtt ezüst toalett-tükör,
                        kristályüvegekkel. Képek, szobrok; óriási karosszék, könyvállvány,
                        íróasztal, habos diógyökérszekrény... Látszott, hogy valaki, dús fantáziájú
                        iparművész rendezte be az egészet és annyi pénzt ölt bele, amennyi beléje
                        fért. Szép volt, meleg, búja, dús és gazdag ez az óriásszoba, valóságos
                        terem és Margitnak eszébe jutott, hogy egyszer azt írta Hollandiából, régen,
                        még kis gyerekkorában, hogy mire hazamegy, szeretne magának egy kis
                        játékszobát. És ime, ez lett a kis játékszobából.</p>
					<p>- Apám, apám! Édes, drága, aranyos...</p>
					<p>- Nono... - dadogta az öregúr ijedten és elkezdett köhögni.</p>
					<p>- Milyen gyönyörű, milyen nagyszerű... ó, te pazarló, könnyelmű, édes
                        apukám...</p>
					<p>Hartmannt minden csalódásért kárpótolta ez az elismerés. Nagykockás kendőt
                        vett ki a zsebéből és az orrát fújta.</p>
					<p>- Garzonszoba... Majd nézd át a tervező számadásait. Azt hiszem, eléggé
                        lenyúzta a bőrömet.</p>
					<p>- Ki tervezte, apa?</p>
					<p>- Péterffy István, azok közül való. Derék nép, elképzelheted, ha ilyen is
                        kitelik tőlük.</p>
					<p>E pillanatban lovas poroszkált végig az országúton. Fiatal, bőrkabátos,
                        lengyelnadrágos, sápadt, égőszemű legény.</p>
					<p>- Nini... éppen ott megy a fiatalúr. Péterffy Istvánnak hívják őkelmét.
                        Iparművész, vagy mi.</p>
					<p>Magit végignézte a lovast, aki szerényen köszönt az öreg Hartmannak.</p>
				</div>
				<div type="chapter">
					<head>II.</head>
					<p>István még visszanézett a Hartmann-kastélyra, de a hollandi lány alakja
                        eltűnt már az ablak mögül.</p>
					<p>- Kár - gondolta magában - jóformán meg sem néztem a kicsikét. Pedig úgy a
                        körvonalakból ítélve, elsőrangú anyag. Kíváncsi vagyok, mit szólt a
                        szobájához. Becsületszavamra, kíváncsi vagyok.</p>
					<p>A szürke lustán ballagott hazafelé. Beesteledett. A nap vörösen és
                        titokzatosan úszott az egymásba borult, kivilágítottszélű foszlányos
                        fellegek között. A földeken még dolgoztak s egy-egy szekér nyikorogva vájta
                        a sarat a dűlőútakon. Kutyák ugatták meg a baktató szürkét.</p>
					<p>- Egy kissé unalmas, az igaz - gondolta magában a fiatal lovas - dehát én
                        most betegállományban vagyok és a boltos leánya is megérkezett... ki
                        tudja?... Világotjárt kisasszony, bizonyára önálló és független életet él,
                        az apjának nagyon imponálhat... Könnyű lesz vele boldogulni. Ismerem a mai
                        lányokat... nagyon öntudatosak és vakmerőek, rövid a szoknyájuk és keményen
                        tudnak káromkodni, büszkék a diplomájukra és arra, hogy ugyanolyan jogaik
                        vannak az élethez, mint a férfiaknak... De alapjában véve szentimentális kis
                        libák és Hartmann Margit kisasszonyt bizonyára nagyon meghatotta a
                        szobaberendezés.</p>
					<p>Péterffy István huszonötéves szívén forró hullám csapott keresztül arra a
                        gondolatra, hogy a faluban egy érdekes, nagyvilági, okos és szép leány,
                        valahányszor belép a szobájába, vagy belefekszik a mennyezetes ágyba, mindig
                        rágondol arra, aki neki ezt a fészket rakta.</p>
					<p>Úgy érezte, hogy hiába, akármit beszélnek az öreg Péterffyek, az élet mégis
                        szép. Pedig csak hajszálon mult, hogy ő is ott nem veszett az Isonzónál,
                        azokban az utolsó pokoli hetekben, amikor már nemcsak gránát, puskagolyó,
                        rohamok, szuronyok erdeje, sziklagörgetegek fenyegették az ő fiatal életét,
                        de a piszokban, gyávaságban, zűrzavarban, menekülésben kitört betegség és
                        éhség borzadalmai is. De az már régen volt. Most már csak olyankor jut az
                        eszébe ilyesmi, amikor egy-egy rokkant katonát lát a pesti uccán, vagy
                        katonasírokat a temetőben. Már álmodni sem szokott a háborúról s ha nagyon
                        rémes álma volt, akkor bizonyosan az érettségi vizsgáról álmodott. Az a fő,
                        hogy él. Igaz, egy kicsit rossz a tüdeje, de az orvosok azt mondják, hogy jó
                        táplálkozás, és kevés sportolás, szabad levegő és szolid élet - semmi ivás,
                        semmi dohányzás, semmi mértéktelen duhajkodás - és két esztendő mulva nyoma
                        sincs a hurutnak. S az is bizonyos, hogy a háború nem tudta tönkretenni a
                        világot. Az asszonyok szépek, a szerelem szép, úgylátszik, ez a Hartmann
                        Margit is szép és most végleg ittmarad Mindszenten...</p>
					<p>A Péterffy-kastély kapuja nyitva volt, az öreg szürke magától befordult a
                        kapun.</p>
					<p>A Péterffy-penzió áttette székhelyét Mindszentre és végleg letelepedett a
                        családi sírbolt köré. Már több mint esztendeje, hogy valamennyien ott vannak
                        s berendezkedtek úgy, mint ahogy Pesten, a Múzeum uccában, Krisztina
                        nagymama királynői fensége és Klema korlátlan és félelmes kormányzása alatt.
                        Csak valamivel kevesebben vannak. Gyula meghalt, követte őt a családi
                        sírboltba Lajos is, aki utolsó nehéz, ziháló lehelletéig gyűlölte a
                        Habsburgokat s szidta a bécsi Olympust, amelyről Krisztina nagymama - jaj a
                        legyezőm! - égre emelt szemmel, szinte vallásos áhítattal mond naponta szép
                        történeteket. Gyula és Lajos már a családi sírboltban pihennek, bizonyára
                        elszámolták már a tarokkpartík különbözeteit, hétszázéves úri társaságban,
                        ahol háború, népköztársaság vagy bolsevizmus felől mindenkinek megvan a maga
                        véleménye, de arról bölcsen hallgat. Úriemberek százszor meggondolják,
                        mielőtt ilyen semmiségekről nyilatkoznának.</p>
					<p>Nincs köztük Mária sem, a szép, közömbös és titokzatos Mária, aki annyit
                        szenvedett Kálmán miatt. Mária Londonban él; Péterffy Tamás gróf felesége;
                        Sándor bácsi ezt a világ legtermészetesebb dolgának tartja; ő az első
                        pillanattól kezdve úriembernek tartotta Tamást, ahogy megismerte.
                        Becsületszavára merné mondani, hogy Gyula tévedett a genealógiai
                        levezetésben. Lehetetlen, hogy Tamás ne volna igazi Péterffy és igazi
                        úriember, aki mindig és mindenkivel szemben tudja, hogy mi a kötelessége.
                        Máriával szemben is tudta; Mária néhány napot töltött a házában, Máriát
                        rehabilitálni kellett. Máriát tehát elvette feleségül. Azon sem
                        csodálkozik, hogy kivitte Londonba. Mária is így akarta. Pesten a
                        Péterffy-penzió körül, Mindszenten, a családi sírbolt szomszédságában
                        türhetetlen és fullasztó volt nekik a levegő, amely az utolsó nyolc-kilenc
                        év homályos multjából áradt feléjük. Elhagyták Magyarországot, - nem lehet
                        ezen csodálkozni, egész Magyarország most egyetlen nagy, sötét, dohos,
                        nyirkos családi sírbolt.</p>
					<p>A többiek pedig várják a csodát. Ákos, a géplábú hős, az őszfejű fiatal
                        bankigazgató a múzeumuccai penzióban megtartott két szobát, egyet a maga,
                        egyet pedig István számára, aki elvégeze az iparművészeti főiskolát s most
                        Lucic bankjának egyik vállalatában, a bútorgyárban dolgozik, mint
                        tervezőművész, cégvezetői rangban, szép fizetéssel.</p>
					<p>Ákos Budapesten dolgozik egész héten, de szombat este autóba ül és vasárnapra
                        leszalad Mindszentre.</p>
					<p>Mintha csakugyan igaza kezdene lenni Sándor bácsinak, hogy most már valamivel
                        mégis jobb minden. A Péterffyek sorsa legalább anyagilag a második generáció
                        kezébe ment át. Klemának, Ágnesnak, Sándor bácsinak nincs semmije, - ők a
                        csodát várják, amely, a beregi, ugocsai, máramarosszigeti és szatmári
                        birtokokat visszaadja. Krisztina nagymama a mult csodáin mereng, de csak a
                        Ferenc József-korszak multján, mert a tegnap csodáit már elfelejtette.
                        Elfelejtette a háborút is és mindent, ami azután következett. Most már
                        több, mint nyolcvan éves; ahogy egy-egy évvel öregebb lesz, egy-egy
                        esztendőt mindig elfelejt, visszafelé. Most már csak onnan kezdődik az
                        emlékezete, hogy az udvari bálon a fehérwaffenrockos Tommyt megismerte. Ami
                        azóta történt, azt elfelejtette. Ágnes imádkozik. A Péterffyeket most a
                        második generáció tartja el, Ákos és István. Mégis, alighanem legjobb
                        Gyulának, Andrásnak, Miklósnak és Lajosnak, ott lenn a családi sírboltban,
                        hétszázéves őseik között. Legjobb azoknak a magyaroknak, akik már lenn
                        pihennek a családi sírboltokban, szanaszét az országban: északon, délen,
                        keleten... a sírboltokban azt hiszik, hogy magyar földben pihennek még
                        mindig. Mindent összevéve, alkalmasint legjobb a lent porladó magyar
                        csontoknak, azok nyugodtan várják a feltámadás idejét, míg itt fenn a
                        magyarok most tőzsdecsodákat várnak, aranycsodákat, értékpapír- és
                        valutacsodákat.</p>
					<p>Most István is itt van Mindszenten, rövid pihenőre és boldogan számolgatja a
                        honoráriumot, amelyet a Hartmann-féle berendezésért kap. Ez is csodálatos
                        dolog: a fiatal generáció milyen hűtlen lett az ősi erényekhez és ősi
                        bűnökhöz! Egyik sem jár a kaszinóba; egyik sem jár négy lovon és egyik sem
                        jár a bécsi Olympusra; Máriát sem mutatták be az udvarnál, Éva pedig már el
                        sem menne, sőt meghívót sem kapna. Éva orvoskisasszony, most kapta meg a
                        diplomáját, ki látott valaha orvoskisasszonyt udvari bálon? Éva orvos, Ákos
                        bankigazgató, István iparművész és cégvezető, - a Péterffyek ezelőtt az
                        effajta népséget nem tartották úriembereknek. A világ azonban megváltozott,
                        - úgylátszik, vannak még csodák.</p>
					<p>Hartmann úr lánya is valóságos csoda. Hollandiában élt eddig, magyarul már
                        nem tud, okleveles kertész és a Hartmann és Társa cég beltagja. Ma már a
                        lányok önálló üzletemberek, Ákos felesége, Kaltnecker Vilma is cégvezető
                        volt, vagy önálló orvosok, vagy cégtársak földbérletben, gőzmalomban,
                        vegyeskereskedésben, mint ez a Hartmann Margit. Dr. Péterffy, Kaltnecker,
                        Hartmann, - így hívják a fiatal hölgyeket és nincs különbség magyar, német
                        és zsidó között, mind csak a diplomájára és a jövedelmére büszke.</p>
					<p>Fenekestől felfordult minden.</p>
				</div>
				<div type="chapter">
					<head>III.</head>
					<p>Szombat reggel István levelet kapott Hartmann Margittól, hogy látogassa meg.
                        A Péterffy-kúria asszonyai egész nap azt találgatták, hogy a meghívás a
                        bútortervezőnek vagy a gavallérnak szól-e s ennek következtében István
                        fekete ruhában, vagy kockás bricseszben jelenjék-e meg Hartmannéknál? Sándor
                        bácsi az utóbbit ajánlotta, de Vilma félrevonta az ebédlő sarkába és
                        szigorúan rászólt:</p>
					<p>- Pista, vigyázz az eszedre. Ne légy léha és el ne áruld, hogy alapjában véve
                        milyen nagy gyerek vagy. Tisztességesen kiöltözködöl, s a hollandi lánnyal -
                        így nevezték a Péterffy-kúriában Margitot - époly tisztelettel beszélsz,
                        akárcsak... velem - tette hozzá tréfás nevetéssel. - És el ne felejtsd
                        megmondani neki, hogy szeretnék vele megismerkedni. Kérdezd meg, volna-e
                        kedve minket meglátogatni, de ha neki jobban tetszik, én megyek át
                        hozzá.</p>
					<p>István megszokta, hogy Vilmának általában véve minden dologról külön
                        véleménye van, de ezen egy kicsit mégis elcsodálkozott,</p>
					<p>- Miért keresed a hollandi lány ismeretségét?</p>
					<p>- Érdekel. Azért.</p>
					<p>István belátta, hogy Vilmának van igaza és legszebb fekete zakkóját,
                        legragyogóbb nyakkendőjét és legszűkebb lakkcipőjét vitte harcba az első
                        látogatás alkalmával.</p>
					<p>Útközben azonban úgy érezte, hogy mégis Sándor bácsinak kellett volna szót
                        fogadnia. Neki egyáltalában mindig Sándor bácsihoz kellene alkalmazkodnia.
                        Viszont - nem tagadja - a látogatás erősen izgatja a kedélyét. Végre is,
                        Hartmann Margit érdekes lány. Ő a modern, a független, önálló, merész és
                        öntudatos nő, aki egyedül járja a világot, aki alapjában véve sokkal
                        szabadabb, mint akármelyik asszony. És még hozzá szép is. És itt van a
                        faluban, egyedül, szinte kész prédája gyanánt az első valamirevaló férfinek,
                        akinek az útjába kerül. Ugyancsak nagy tökfilkó volnék, ha ezt az alkalmat
                        elszalasztanám.</p>
					<p>István úgy érezte, hogy hadviselt katona, isonzói hős, olasz fogoly és magyar
                        dzsentri létére kötelessége ilyen cinikusan gondolkodni a kis zsidólányról.
                        Kicsit elszégyelte magát, amikor Hartmannék háza elé ért. Az öregúr a
                        boltjában állt, házisapkában és ujjasmellényben.</p>
					<p>- Jó napot Péterffy úr - kiáltott meglepődve - mivel szolgálhatok?</p>
					<p>István zavarba jött. Az apa tehát nem is tudja, hogy ő hivatalos vendég. A
                        hollandi leány ugyancsak önállóan intézi a maga kis ügyeit. Ez jó jel. Az
                        öreg nem fogja zavarni a bizalmas kettest. Elpirult és a szavakat
                        kereste.</p>
					<p>- A kisasszony volt szíves meghívni... Illetőleg tiszteletemet óhajtanám
                        tenni... érdekel, hogy megnyerte-e tetszését a lakásberendezés?</p>
					<p>Hartmann úr éppenséggel nem jött ki a sodrából.</p>
					<p>- Leányom az új házban van. Tessék velem jönni...</p>
					<p>István nem ismert rá a saját berendezésére, olyan széppé tette azt a kis
                        hollandi lány pusztán csak a maga jelenlétével. Istvánnak eszébe jutott,
                        hogy az interieur-rajzokba ezentúl mindig bele fog festeni valakit, szép
                        fiatal lányt, rövidhajút, rövidszoknyást, pirosszájút, fiúst, izmost,
                        körülbelül olyant, mint ez a kis hollandi leány. Megállapította már az első
                        pillanatban, hogy Hartmann Margit csakugyan az a lány, akivel jó volna
                        két-három hétig pompás, de veszélytelen kis flirtben agyonütni a falusi
                        unalmat.</p>
					<p>Margit mosolyogva, elfogulatlanul nyujtotta a kezét.</p>
					<p>- Örülök, hogy látom. Köszönöm, hogy ilyen szép otthont tervezett nekem.</p>
					<p>- Ó, kérem - dadogott István.</p>
					<p>- Foglaljon helyet. Rágyujt?</p>
					<p>- Köszönöm, nem vagyok dohányos.</p>
					<p>- Nem? Ez érdekes. Manapság a fiúk kezdenek leszokni a nikotinról, mi lányok
                        pedig agyonfüstöljük magunkat.</p>
					<p>Az öreg Hartmann engedelmet kért, hogy az üzlet után nézhessen.</p>
					<p>Kettesben maradtak... Margit nagy csomó írást vett elő.</p>
					<p>- Átnéztem a gyár számadásait.</p>
					<p>- Remélem...</p>
					<p>- Téved. Komoly differenciák vannak köztünk... de nem tudom, magával, vagy a
                        bútorgyárral kell-e elintéznem?</p>
					<p>István elpirult. Ő bizony nem értett a dolog pénzbeli részéhez.</p>
					<p>- Kérem, én csak tervező vagyok.</p>
					<p>- De a kalkulációhoz is kell értenie - mondotta olyan angyali mosollyal a
                        hollandi lány, hogy István nem tudta, kacérkodás-e ez, tréfás ugratás vagy
                        affektált nagyképűsködése a Hartmann-cég bubifrizurás, rövidszoknyás
                        beltagjának?</p>
					<p>De Margit szaporán folytatta:</p>
					<p>- Az egységárak körül nem vettem észre semmiféle tévedést, de a szövetek árát
                        valutában számították ki s az árfolyamok kiszámításában kissé önkényesen
                        jártak el a maguk előnyére.</p>
					<p>István idegessé lett. Mi ez? Ez a lány még az apjánál is kellemetlenebb
                        üzletfél s még attól sem riad vissza, hogy gavallérral, nyugállományú
                        repülőhadnaggyal, egy Péterffyvel szemben visszaéljen a maga helyzetével.
                        Nos, ő is átveszi ezt a hangot - gondolta magában és már komolyan megbánta,
                        hogy nem fogadott szót Sándor bácsinak és nem lovaglócsizmában jött el a
                        Hartmann és Társához.</p>
					<p>- Ezért méltóztatott kérni? - kérdezte ridegen. - Akkor a cég könyvelőjét is
                        be kellene vonnunk a tanácskozásba.</p>
					<p>Margit elnevette magát.</p>
					<p>- Látom, hogy magát kellemetlenül érinti a dolog. Persze, maga művész és
                        irtózik a számadásoktól. Igaza is van. Utálatos dolog, de hiába, üzletet és
                        művészetet egymástól nem lehet elválasztani.</p>
					<p>- Sajnos.</p>
					<p>- Én megértem magát. Maga csak teremteni akar, nem pedig számolni. De nem
                        gondolja, hogy a mostani időkben a művészet nagyon hálátlan dolog? Kinek
                        kell most az? Én úgy érzem, hogy nagy elszántság kell ahhoz, hogy valaki
                        ilyen pályát válasszon magának. Ehhez vagy tekintélyes magánvagyon kell,
                        vagy önkéntes szegénységi fogadalmat kell tennie annak, aki vállalja a
                        dolgot.</p>
					<p>István hamarjában nem tudta magában eldönteni, hogy a hollandi kisasszony
                        részéről ellenszenves bizalmaskodás-e ez, vagy pedig a pajtáskodási vágy és
                        közvetlenség jele. Egyelőre ki akarta kémlelni a leány karakterét. A
                        kérdésre nem válaszolt, hanem sértett hiúságában kissé duzzogva,
                        megjegyezte:</p>
					<p>- Talán nem tartja a mesterségemet elég komoly élethivatásnak?</p>
					<p>Margit új cigarettára gyujtott és hanyagul válaszolt:</p>
					<p>- Hogyne. Ha van elég üzleti érzéke is hozzá.</p>
					<p>- Én csak a művészetről beszélek és arra vagyok kíváncsi, hogy valódi
                        művésznek tart-e engem, vagy pedig csak ügyes dilettánsnak.</p>
					<p>Margit mosolyogva felelt:</p>
					<p>- Ebből az egyetlen szobából nem tudom megítélni. Ebből csak azt látom, hogy
                        maga finom érzékű, ötletes, választékos ízlésű amatőr, de nagy kérdés, hogy
                        ugyanilyen sikerrel be tudna-e rendezni egy egész bankpalotát, vagy
                        szállodát, vagy egy negyvenszobás főúri kastélyt. Nem tudom, hogy milyenek a
                        határai a fantáziájának.</p>
					<p>István elhatározta, hogy véget vet a komoly tárgyalásoknak. Húszéves
                        lányokkal nem szokott üzleti ügyekről beszélni. Vagy ha igen, akkor
                        bricseszben és sportsapkában teszi, nem pedig fekete zakkóban és
                        lakkcipőben. Ez a kis hollandi lány - úgylátszik - egyszerűen bankfiút,
                        kereskedősegédet vagy iparoslegényt lát benne s nem akarja észrevenni a
                        gavallért, a repülőhadnagyot, az isonzói hőst, a férfit, szóval nem veszi
                        észre Péterffy Istvánt. Elhatározta, hogy megleckézteti és megalázza.
                        Fölényes és gúnyos mosollyal nézegette végig s aztán, hogy jelezze, mire
                        valónak tartja ő a húszéves lányokat, kedves szemtelenséggel
                        megkérdezte:</p>
					<p>- Tud maga táncolni?</p>
					<p>Margit egyáltalán nem jött zavarba.</p>
					<p>- Tudok. Hollandiában is meg lehet tanulni, ha nem is dühöng ott úgy a
                        táncőrület, mint Berlinben, Bécsben vagy Budapesten.</p>
					<p>- Nem? - kérdezte István zavartan. - Hollandiában nincs táncőrület?</p>
					<p>- Nincs. Nyilván azért, mert Hollandia nem vett részt a háborúban.</p>
					<p>István nagyot nézett. Megint nem tudta, a hollandi lány gúnyolódik-e, vagy
                        fontoskodik. Margit azonban kedvesen nevetett.</p>
					<p>- Miért kérdezi?</p>
					<p>- Sógornőm, Péterffy Ákosné, szeretne magával összebarátkozni. Vilma pompásan
                        zongorázza a táncdalokat... a falusi élet olyan egyhangú, azt hiszem, hogy
                        táncdélutánokat rendezhetnénk.</p>
					<p>- Meglátogatom magukat - mondta kedvesen a leány -, de táncolni nem
                        szeretek...</p>
					<p>- És miért nem? - kérdezte István.</p>
					<p>- A modern táncok olyan intim közelségbe hozzák a férfit és a nőt, hogy az
                        már valóságos viszony.</p>
					<p>István zavarba jött. A szavak, amelyeket ez a furcsa és eredetieskedő kislány
                        mondott, ugyancsak bátorítók és merészek voltak, de az arcjáték és a hang
                        ugyanaz volt, mint amellyel előbb a számláról és a művészetről beszélt. Nem
                        lehetett a témát frivolságra vagy bizalmaskodásra felhasználni. Nem is
                        tudott hamarjában válaszolni és örült, amikor Margit hirtelen újra beszélni
                        kezdett:</p>
					<p>- De azért örülök, hogy a hölgyeket megismerhetem. Majd izenjék meg, hogy
                        mikor lesznek otthon; most csak még egyet, kedves Péterffy. Vannak magának
                        papírjai?</p>
					<p>- Kinek nincsenek? - kérdezte meglepetve István.</p>
					<p>- Hát ha vannak, adja el mind, azt tanácsolom. Vagy még jobb, ha kontreminbe
                        megy.</p>
					<p>- Ezt mondja a sógorom is.</p>
					<p>- És meg is csinálja?</p>
					<p>- Tudtommal még vár.</p>
					<p>- Mit?</p>
					<p>- Hogy végre is történik valami felértékelés.</p>
					<p>- Na látja. Mindenki tudja, hogy vége a konjunktúrának, de mindenki vár
                        valami csodát.</p>
					<p>- És maga honnan tudja, hogy...</p>
					<p>- A józan ész diktálja.</p>
					<p>- Hja, a józan ész! Eddig mindenki rosszul járt, aki a józan eszét
                        használta.</p>
					<p>- No, hát csak úgy mondom - felelt vállvonogatva Margit, - Én nem vagyok
                        pénzügyi zseni, de Hollandiában azt mondják, hogy a józan ész törvényei
                        örökéletűek s most, ahogy megjöttem, a társam is ezt mondja.</p>
					<p>- Kicsoda? - kérdezte meglepődve István.</p>
					<p>- Az apám. És ő valóban pénzügyi zseni.</p>
					<p>- Csakugyan?</p>
					<p>- Igen. Mert ő kis szatócsbolton kezdte és ma ő a leggazdagabb ember a
                        megyében.</p>
					<p>István folyton gyanakodva nézett a leányra. Furcsa kis teremtés: most meg a
                        pénzével kérkedik. Becsületszavát merné adni, hogy ez közönséges
                        korlátoltság vagy közönséges módja a férjvadászatnak. És amikor könnyű
                        homokfutóján hazafelé hajtott a Péterffy-kúria felé, többször ismételgette
                        magában:</p>
					<p>- Igen, ez mindennek a magyarázata. El akarja venni a kedvemet a művészettől
                        - bizonyára be szeretne fogni a gőzmalomba vagy a vaskereskedésbe. Azt
                        mondja, hogy nem táncol, csak azzal, akit szeret - egy hét mulva megsúgja,
                        hogy szeretné velem a tangót megpróbálni. És mindezek tetejébe még
                        meglobogtatja előttem a hozományát. Becsületszavamra mondom, elég volt
                        belőle. Úgy ismerem már, mint a tenyeremet.</p>
				</div>
				<div type="chapter">
					<head>IV.</head>
					<p>Mire István hazaért, vendég érkezett a kúriába. Éva volt, Péterffy Éva dr.,
                        Pokorny Elemérné, aki egy évig kórházban teljesített orvosi gyakorlatot, s
                        most szabadult fel, hogy magánpraxist is folytathasson. Éva durcásan,
                        haragosan, szelesen toppant be a kúriába, ahol megdöbbentek a váratlan
                        megjelenésén. Mi történhetett?</p>
					<p>Éva mosolyra erőltette a száját, de látszott rajta, hogy inkább sírni tudna,
                        mint nevetni.</p>
					<p>- Összevesztem Elemérrel - csak annyit vallott be - s megtiltom, hogy Elemért
                        értesítsétek.</p>
					<p>- Engedelme nélkül jöttél le? - kérdezte Ágnes rémülten.</p>
					<p>- Engedelem? - nyitotta tágra szemét Éva és gúnyosan biggyesztette le szép,
                        szabályos, húsos ajkát. - Én független ember vagyok, doktor Péterffy Éva,
                        Elemér is független ember, Pokorny Elemér egyetemi magántanár, mi nem
                        szoktunk egymástól engedélyt kérni.</p>
					<p>- De csak tudja?</p>
					<p>- Nem. És megtiltom, hogy értesítsétek.</p>
					<p>Ágnes sokáig faggatta a lányát. De Éva elzárkózott minden felvilágosítás
                        elől.</p>
					<p>- Majd megmondom, ha elérkezik az ideje. Most hagyjatok békén.</p>
					<p>- Összezörrentek - jegyezte meg Sándor, aki legényember létére legjobban
                        ismerte a házasélet rejtelmeit - Majd kibékülnek. Éva arcán látom, hogy nem
                        tragikus a dolog.</p>
					<p>- Hagyjatok békén - ismételte Éva - és adjatok szobát. Ha jobb kedvem lesz,
                        majd kielégítem a kíváncsiságtokat.</p>
					<p>Évának szobát adtak és aggodalmasan suttogtak egymás közt, mi történhetett a
                        fiatalok között?</p>
					<p>A vacsoránál nagyon nyomott volt a hangulat. Vilma hiába várta a férjét, Ákos
                        táviratozott, hogy életbevágó fontos tranzakciót kell lebonyolítania, egy
                        pillanatra sem mozdulhat el Pestről. Ehelyett azt szeretné, hogy Vilma
                        jöjjön fel hozzá egy-két napra. De ez is lehetetlen volt, mert Vilma kisfia
                        két nap óta lázas, bélhurutja van.</p>
					<p>Még a hollandi lányra sem voltak nagyon kíváncsiak. Csak Sándor bácsi
                        kérdezősködött:</p>
					<p>- No?</p>
					<p>István kicsinylőleg legyintett:</p>
					<p>- Semmi.</p>
					<p>Éva gúnyosan megjegyezte:</p>
					<p>- Nem volt sikered?</p>
					<p>- Ugyan! Nem is ambicionáltam.</p>
					<p>- Csinos?</p>
					<p>István a vállát vonogatta.</p>
					<p>- Tipikus diákkisasszony. Fitos orrú, barna. Rettentően kacér. Mindenről
                        össze-vissza beszél, de mindig csak egyetlen egy dologra gondol. Ismerem ezt
                        a típust. Nálam nem vált be ez a taktika. Jelentéktelen. Nem tudok egyebet
                        mondani.</p>
					<p>Vilma megszólalt.</p>
					<p>- Csodálatos, hogy a huszonötéves fiúknak mindenki jelentéktelen.</p>
					<p>Éva közbevágott.</p>
					<p>- Kacér?</p>
					<p>- Ízléstelenül. És arrogáns.</p>
					<p>- Mivel bántott meg?</p>
					<p>István ingerülten nevetett.</p>
					<p>- Engem nem lehet ugratni. De lovagias ember vagyok és úgy teszek, mintha
                        ugranék. No, hát a kicsike először is kifejtette közgazdasági elveit és
                        rámolvasta, hogy az iparművészet nem komoly életpálya.</p>
					<p>- Abban igaza van - csattant fel Sándor bácsi diadalmasan és hermelin-fehér,
                        selymes bajuszát harapdálta. - Ezt én már régen mondogatom. Nem komoly
                        dolog, igaza van, akárki is mondta és főleg nem úriembernek való.</p>
					<p>- Ugyan miért? - kérdezte sértődötten István.</p>
					<p>- Mert asztalos és kárpitos dolga a lakásberendezés. Igazi úr nem adja arra a
                        fejét, hogy gazdag parvenüknek, - de akárki emberfiának is a házát
                        bútorozza. Az én időmben ilyesmit uradalmi mesteremberekkel végeztettünk el.
                        Az apámnak volt egy asztalosa, aki minden antik bútort úgy lemásolt, hogy
                        nem lehetett megkülönböztetni az eredetitől. Kommenciós mesterember volt;
                        most a fia bútorgyáros Pesten, még megérjük, hogy István beszegődik hozzá
                        bútortervezőnek.</p>
					<p>- Abban sem találnék semmi szégyelni valót - jegyezte meg csendesen
                        Vilma.</p>
					<p>Sándor bácsi szép, rózsaszinű, fiatalos arca haragos vörösre gyulladt.</p>
					<p>- Úgy látom, hogy ti túlságosan demokraták vagytok. Ti abban sem találtok
                        semmit, ha egy magyar úri dáma felvágja a parasztok kelését, fogat húz, mint
                        az uradalmi borbély és ezért zsíros papírkoronákat fogad el a páciensektől.
                        Sokra vittük, mondhatom. Ez lett a magyar dzsentriből az úrnak 1923-ik
                        esztendejében.</p>
					<p>Éva mosolyogva símogatta meg Sándor bácsi arcát.</p>
					<p>- Nem megy olyan könnyen a dolog. Lám, nekem félév óta meg van a diplomám, de
                        még nem akadt olyan elszánt beteg, aki velem gyógyíttatta volna a
                        nátháját.</p>
					<p>- Mert az emberekben van még tapintat és lovagiasság. Vagy mit szólnál ahhoz,
                        ha egyszer éjnek idején, Hartmann uraság praxija magához hivatna, amikor
                        kólikája van?</p>
					<p>- Elmennék hozzá - vágta ki merészen Éva, de az egész társaság nevetett.</p>
					<p>- Meg tudnád tenni?</p>
					<p>- Meg én.</p>
					<p>- Tragédia ez, édes gyermekem - fakadt ki az öreg úr őszinte kétségbeeséssel.
                        - Az én koromban a nő mennyei magasságban trónolt az élet piszkos realitásai
                        fölött.</p>
					<p>- Ha gazdag volt, vagy jó partieja akadt - vágta közbe Éva.</p>
					<p>- Ha pedig szegényen ment férjhez, akkor a ház körül szorgoskodott...</p>
					<p>- Mint mindenes cseléd...</p>
					<p>- Mint szorgos, gondos, szerény, magyar háziasszony... Négy-öt gyereket
                        szült, jól főzött és vigyázott az urára!...</p>
					<p>Éva felsóhajtott.</p>
					<p>- És a lelke?</p>
					<p>Sándor bácsi meghökkent.</p>
					<p>- Az asszony lelke: a gyereke.</p>
					<p>- Szóval, ahogy az asszony megszülte az első gyereket, attól fogva nem volt
                        más...</p>
					<p>- Mint anya - fejezte be a mondatot az öreg úr és engesztelőleg hozzátette: -
                        No, belátom, a háború felforgatott mindent. Én csak a régi jó időkről
                        beszélek és engedjétek meg, hogy néha kedvemre házsártoskodjam... vén bolond
                        vagyok, aki össze-vissza fecseg tücsköt-bogarat, mert már nem találja helyét
                        a világon. De csoda-e? Úgy látom, hogy nyoma sincs már a régi magyar
                        világnak... nyoma sincs és nekem nagyon fáj utána a szívem...</p>
					<p>Éva újra Istvánhoz fordult:</p>
					<p>- Azt mondtad, kacér volt.</p>
					<p>István kissé zavartan felelt:</p>
					<p>- Kacér volt, még pedig úgy, hogy nagyon adta a közönyös és szenvtelen modern
                        nőt. Valutáról, számláról és kontreminről beszélt: de én átláttam a szitán.
                        Engem nem lehet félrevezetni. Ahhoz én túlságosan öreg fiú vagyok.</p>
					<p>E pillanatban belépett a szobába az inas és jelentette, hogy Hartmannék
                        boltiszolgája szeretne beszélni az Éva nagyságos asszonnyal.</p>
					<p>- Milyen ízléstelenség - dörmögte maga elé Sándor -, megállj, majd kimegyek
                        én.</p>
					<p>István izgalomba esett. A hollandi lány túlságosan siet. Csak nem akar máris
                        átjönni egy kis tangózásra? Ez érdekes volna.</p>
					<p>Sándor bácsi fehérre vált arccal tért vissza az előszobából s monokliját
                        reszketve forgatta az ujjai között.</p>
					<p>- Éva, hamar vedd a táskádat és ülj fel Hartmann kocsijára. Az Istenért,
                        siess... István, te is kísérd el Évát.</p>
					<p>- Mi az? - riadt fel egyszerre mind a három asszony.</p>
					<p>- Hartmann rosszul lett. Úgylátszik, szélhüdés... Az orvos nincs itthon...
                        Évike lelkem... egy percet se késs...</p>
					<p>Éva beszaladt a szobájába a műszereiért és aztán felugrott a kocsira, egy
                        szál blúzban, hajadonfőn, lelkesen, pirosra gyúlt arccal, mint egy
                        égőszívű ujonc, aki az első ütközetbe rohan, István is felkapott a bakra és
                        a kocsi kirobogott a kúriából.</p>
					<p>A lovak eszeveszett vágtatással repültek a sima országúton. István és Éva
                        szótlanul, elszorult szívvel ültek a kocsin, Évának ez volt első komoly és
                        önálló orvosi szereplése. A foga vacogott az idegességtől: hogy fog ő helyt
                        állni a halál szörnyű ereje ellenében? Szinte marcangolta a lelkét egy eddig
                        ismeretlen felelősségérzet s most úgy érezte, hogy ő a világ
                        leglelkiismeretlenebb szélhámosa, aki olyan feladatra vállalkozik, amelynek
                        egészen bizonyos, hogy nem tud megfelelni. Most csodálkozott azon, hogy
                        neki orvosdoktori diplomája van, hogy őt komoly emberszámba veszik, igen,
                        most ő felnőtt ember szerepében mutatkozik embertársai előtt, pedig egyedül
                        ő tudja csak, hogy még gyámoltalan, ijedős, tudatlan és szepegő kis gyermek.
                        Borzasztó ez a szituáció. Rábízzák egy ember életét, őrá, aki ebben a
                        pillanatban tisztán és világosan érzi, hogy sohasem tudott semmit, vagy ha
                        tudott is valamit a szigorlatokon, már elfelejtett mindent. Az más, hogy
                        néha inspekciós is volt az Erzsébeti-kórházban. Miből állott ez az
                        inspekció? Végigjárta a szobákat, megnézte a láztáblákat, s ha valamelyik
                        beteg panaszkodott, egy kis gyenge morfin-injekciót engedélyezett neki.
                        Egyébként a laboratóriumban dolgozgatott, elemzéseket csinált és kisebb
                        műtéteknél a kloroformos vattát tartotta a beteg arca fölé: játék volt az
                        egész, most egész őszintén bevallja magának, hogy ő nem orvos, csak gyenge
                        idegzetű, sokat csalódott és éjjelenként most is síró-rívó, epekedő
                        asszony, asszonynak is gyenge, gyáva, lélekben inkább kis fantaszta lány,
                        aki szerelemről és csókról ábrándozik s minden reggel azzal ébred föl,
                        hogy: no, ma biztosan eljön a nagy szenzáció, amelyre várok, hogy
                        megismerjem az élet szépségét és igazi értelmét. És most beteghez hívják,
                        élet és halál rettenetes dilemmáját megoldani, embert megmenteni... hát nem
                        szörnyű szélhámosság az, hogy ő erre vállalkozik?</p>
					<p>Körülnézett. Este volt, langyos, párás volt a levegő és a lovak vad
                        iramlással ragadták a kocsit. A kocsi nagyot zökkent. A rohanás izgalmában
                        észre sem vette, hogy minden csontja fáj a rázkódástól. A falu csendes,
                        álmatag, nyugodalmas volt és boldog, akárcsak a biblia Betlehemje. Az árok
                        partján birkák legelésztek még derűs közönnyel, mintha ez volna a paradicsom
                        kertje az Úristen közvetlen atyai gondozása alatt. Az égen groteszk felhők
                        imbolyogtak. Azok is olyanok voltak, mint a legelésző birkák. A faluvégen,
                        kukoricás földön két gyerekember szerelmeskedett.</p>
					<p>Éva szíve nagyot dobbant. Szerelem! Az egyetlen, ami őt őszintén, igazán s
                        mélyen érdekelte. Megborzadt. Ő most a halál után vágtat, hogy utolérje és
                        galléron ragadja és elrántsa az öreg Hartmann Ferenc háta mögül és neki
                        szerelmeskedést kell látnia, boldog, tiszta, derűs falusi szerelmet... Hát
                        nem gyilkos iróniája ez az életnek, amely egyforma közönnyel rendez idillt
                        és halálos tragédiát?</p>
					<p>A kocsi megállt a Hartmann-ház előtt. István leugrott a bakról és lesegítette
                        a hugát.</p>
					<p>- Hol van a beteg? - kérdezte a kocsist.</p>
					<p>- Hátul az udvaron.</p>
					<p>- Gyerünk.</p>
					<p>István homályosan érezte, hogy itt valami történik, amihez neki is köze van,
                        de huszonötéves fiatalságát a tragédiából is csak az érdekelte, ami
                        fantáziáját kellemes elképzelések izgalmába hozza: egy érdekes fiatal leány,
                        aki egyedül marad...</p>
					<p>Az előszobában eléjük futott a hollandi lány. Megragadta Évát és félig
                        átölelve, félig vonszolva - egyetlen szó, egyetlen könnycsepp, egyetlen
                        tragikus mozdulat nélkül - szinte beemelte őt apja hálószobájába.</p>
					<p>- Félkilenckor történt - súgta aztán, mikor már az apja ágya előtt
                        voltak.</p>
					<p>Az öreg Hartmann mozdulatlanul, halványan, bágyadtan feküdt az ágyában és a
                        szemével hálásan köszöntött a látogató felé.</p>
					<p>- Nem tud beszélni, szegény - mondta halkan Margit.</p>
					<p>A sarokban szepegve kuporgott egy őszes, kövérkés asszony, a beteg
                        házvezetőnője. Olyan ijedten és olyan rimánkodva nézett a belépőkre, mintha
                        a mennyből szálltak volna le az ég angyalai. Éva egyszerre öntudatos és
                        határozott lett. Eszébe jutott, hogy az Erzsébet-kórházba számtalan ilyen
                        beteget hoztak be s nagyrészük az érvágás után visszanyerte képességeit.
                        Most úgy érezte, hogy öt évig nem tanult hiába: úgy érezte, hogy egyenesen
                        keresztül lát a beteg szervezetén. Egy kis véredény megpattant az agyban: a
                        szervezet egy része megbénult, de a vérzés felszívódik és annyira-mennyire
                        rendbe jön a dolog. Ej, az élet nem olyan könnyen engedi magát letiporni; a
                        beteg rendesen lélegzik, a nyálzás attól van, mert egy kicsit a légcső is
                        megrongálódott, úgylátszik, itt vérvételre nincs szükség, mert a szívműködés
                        gyenge és az arc nagyon halovány.</p>
					<p>A beteg arcát magasabbra helyezte el a párnán s aztán hangosan és
                        határozottan megszólalt:</p>
					<p>- Semmi veszedelem. Egy-két nap mulva már felkel az ágyból.</p>
					<p>Maga sem tudta, hogy miért meri ezt oly biztosan állítani, de úgy érezte,
                        hogy itt mindenekelőtt a hozzátartozókba kell életet önteni. A gazdasszony
                        sírva fakadt örömében. Margit szeme lázasan csillogott. Éva kinyitotta
                        orvosi táskáját, fecskendőt vett elő s éteres injekciót adott a
                        betegnek.</p>
					<p>- Ettől mindjárt élénkebb lesz az öreg úr - mondotta vigasztalóan. - A fejére
                        tegyünk jeges borogatást. Egyebekben nyugodtan feküdjék és holnap átadjuk őt
                        a háziorvosának.</p>
					<p>Margit félrevonta.</p>
					<p>- Nem kellene Pestre táviratozni?</p>
					<p>- Tanárért?</p>
					<p>- Igen.</p>
					<p>- Az sohasem árt - felelt Éva óvatosan. - De azt hiszem, túl van a veszélyen.
                        Ha egy kissé megerősödik, jó lesz, ha valamelyik szanatóriumba küldik
                        villamoskezelésre. Ezt különben bízzuk a körorvos úrra.</p>
					<p>- Hallod, mit mond a doktornő?</p>
					<p>- Hallom - felelte bágyadtan a beteg.</p>
					<p>A sarokban kuporgó sirdogáló asszony felsíkoltott:</p>
					<p>- Megszólalt! Istenem, édes Istenem!</p>
					<p>Most Margit is sírva fakadt és ráhajolva apjára, a sápadt arcot forrón
                        megcsókolta. Éva szigorúan rászólt:</p>
					<p>- Csak semmi izgalom. Az öröm is árt.</p>
					<p>A beteg újra kinyitotta vértelen ajkát.</p>
					<p>- Köszönöm. Nagyon megijedtem.</p>
					<p>Éva még egy félóráig időzött a beteg ágya mellett, időnként a szív dobogását
                        hallgatta és a pulzust számolgatta. Aztán felemelkedett.</p>
					<p>- Most már csak ártunk a betegnek, ha tovább is körülötte vagyunk. Aludnia
                        kell.</p>
					<p>Aztán a beteg felé fordult.</p>
					<p>- Legyen nyugodt, nincsen semmi baj. De egyelőre nem szabad mozogni és
                        beszélni. Holnap reggel már itt lesz a körorvos úr. Jó éjszakát.</p>
					<p>Margit könnyezve kísérte ki, aztán félénken megkérdezte tőle:</p>
					<p>- Nem volna szíves holnap is eljönni?</p>
					<p>- Ha akarják... vagy ha a doktor úr nem érkezik meg.</p>
					<p>- Akkor is, ha megjön - kérlelte Margit. - Olyan megnyugtató az ön
                        jelenléte...</p>
					<p>- Szívesen...</p>
					<p>Margit most vette észre, hogy István künn van az előszobában.</p>
					<p>Kezet nyujtott Istvánnak.</p>
					<p>- Látja, hamar összehozott bennünket a sors akarata - mutatott Évára, -
                        csakhogy milyen szörnyű körülmények között!...</p>
					<p>És most igazán, őszintén, záporosan megeredt a könnye.</p>
					<p>*</p>
					<p>A Péterffy-kúriában aznap sokáig együtt maradt a család. Késő éjjelig
                        Hartmannékról beszélgettek. István elmondta, hogy Éva milyen pompásan
                        szerepelt: orvosi minőségében s becsületszavára kijelentette, hogy imponál
                        neki az a lélekjelenlét és öntudatosság, amellyel nekiment a nehéz
                        feladatnak.</p>
					<p>- Ha tudnátok, hogy mennyire drukkoltam - jegyezte meg mosolyogva Éva - nem
                        gratulálnátok. De annyi bizonyos: nagy öröm, ha látja az ember, hogy valami
                        hasznát is veszik neki a világon.</p>
					<p>- Meggyógyul? - kérdezte Vilma.</p>
					<p>- Egész ember már sohasem lesz belőle - válaszolt Éva. - Felépül, de minden
                        pillanatban készen lehet arra, hogy a dolog megismétlődik.</p>
					<p>- Akárcsak Lajosnál. Véredényelmeszesedés? - kérdezte aggodalmasan Sándor
                        bácsi és közelebb tolta székét Évához.</p>
					<p>- Hát igen. A vérzés felszívódik, de a meszesedés megmarad s egy köhögési
                        roham, túlságosan erős mozdulat, vagy akárcsak egy heves tüsszentés folytán
                        újra inzultus érheti. Az ilyen ember élete csak napról-napra való
                        prolongáció, minden napja ajándék és minden este elmondhatja a haldoklók
                        imádságát.</p>
					<p>- És mi a véredényelmeszesedés oka? - faggatta Sándor bácsi tovább.</p>
					<p>- Legfőképpen a kor.</p>
					<p>- Az öreg Hartmann velem egyidős volt.</p>
					<p>- Az alkohol... a hússal való egyoldalú táplálkozás, a nikotin... - folytatta
                        Éva.</p>
					<p>- Elég! - kiáltotta Sándor és megtapogatta a homlokán kidagadó
                        véredényeket.</p>
					<p>- De Hartmann egész életében szolid ember volt - jegyezte meg Vilma.</p>
					<p>- Lehet, hogy lump, tivornyás, iszákos nem volt - felelte könnyedén Éva, - de
                        rengeteget dolgozott és izgult, vérmes ember volt és... sokszor az erényei
                        is ugyanoda viszik az embert, ahová a bűnök.</p>
					<p>Sándor bácsi ingerülten kapta el a szót.</p>
					<p>- Mindig mondom, hogy utálatos ez a lihegés, rohanás, eszeveszett hajsza a
                        pénz után. De a háború óta valósággal elvesztettük régi szép úri
                        tulajdonságainkat.</p>
					<p>- Hála Isten - szólt közbe őszintén Vilma. - Ha nem vesztettük volna el, most
                        valamennyien éhen halnánk.</p>
					<p>- Rám akarsz célozni? - kérdezte Sándor sértődötten. - Én már vén ember
                        vagyok és a napjaim meg vannak számlálva.</p>
					<p>- Sándor bácsi, mit beszél, az Isten szerelmére! - kiáltott fel egyszerre
                        mind a három asszony.</p>
					<p>Az öreg úr egészen elérzékenyedett.</p>
					<p>- Évike már kimondta rám a halálos ítéletet. Én bizony sokat vétkeztem az
                        egészségem ellen. És érzem is...</p>
					<p>- Sándor bácsi olyan, mint egy fiatal gavallér.</p>
					<p>- De a régi lumpolások.</p>
					<p>- Nem árt mindenkinek. Gyula bácsi hetvennyolcéves volt és...</p>
					<p>- És... no? És meghalt. Hát erről beszélek. Meghalt. Hát hetvennyolcéves
                        korában meg kell halni az embernek? Talán ti szépen bele is nyugodnátok,
                        hogy engem tíz esztendő mulva eltemessenek?</p>
					<p>Nem lehetett megvígasztalni.</p>
					<p>- Pipázni sem szabad? - kérdezte ellenségesen.</p>
					<p>- Gyujtson rá, kedves Sándor bácsi - mondta hizelegve Éva.</p>
					<p>- Mi? Hogy annál hamarább elpatkoljak? Talán egész nap pöfékeljek, hogy
                        gyorsvonaton rohanjak a másvilágra? No, annyira nem vagyok bolond.</p>
					<p>És Sándor bácsi letette a sarokba a pipát. Vilma újra visszatért a maga
                        témájához.</p>
					<p>- Ez az eset Ákost is nagyon érdekelni fogja. Ha az öreg Hartmann megtudja,
                        hogy napjai meg vannak számlálva, üzleteit bizonyára szép lassan likvidálni
                        fogja. Egyre-másra bizonyára Ákos is reflektál.</p>
					<p>- Még többet akar dolgozni? - kérdezte epésen Sándor bácsi és lopva sóvár
                        pillantást vetett a sarokbaállított pipára.</p>
					<p>- A Hartmann-birtok nélkül ez a kastély csak luxus és tékozlás, - válaszolta
                        Vilma.</p>
					<p>- Az más, - mondta megnyugodva Sándor. - A nyolcszáz hold kétségen kívül a
                        kastélyhoz tartozik. A Péterffyek évszázadokon urak voltak itt. Isten és
                        ember előtt jogos és igazságos dolog, hogy vissza is kerüljön a
                        Péterffyekhez, akiktől uzsorás zsidók, sehonnai bitangok, furfangos
                        parasztok elharácsolták. Ákos, jól teszi, ha visszaszerzi, amit elraboltak
                        tőlünk.</p>
					<p>Sándor bácsi elment a pipájáért és megtöltötte.</p>
					<p>- Egyszerre nem lehet mindent abbahagyni, - dörmögte magát nyugtatgatva.</p>
					<p>- Nem is kell, - felelte Éva bíztatón.</p>
					<p>- Csak fokozatosan, - bólintott Sándor.</p>
					<p>Aztán hirtelen elsápadt.</p>
					<p>- De most már tüsszenteni sem szabad, a mindenségit. Én hetet-nyolcat vágok
                        ki, ha rámjön a tüsszentés.</p>
					<p>Sándor bácsi ijedten és felháborodva nézett Évára, mintha mindennek ő volna
                        az oka. Éva nevetett és megcsókolta az öreg úr homlokát. Sándor bácsi
                        félénken kérlelte:</p>
					<p>- Hugocskám, holnap nézd meg a vérnyomásomat.</p>
					<p>- Szívesen. Adja ide a kezét.</p>
					<p>- No?</p>
					<p>- A pulzusa úgy ver, mint valami húszéves legényé. Nyugodt, egyenletes,
                        pontos érverés.</p>
					<p>- Nono, - mormogott Sándor és gyanakodva leste Éva arcjátékát. - Komolyan
                        mondod ezt?</p>
					<p>- A legkomolyabban.</p>
					<p>- Orvosi becsületszavadra?</p>
					<p>- A diplomám becsületére.</p>
					<p>- Derék kis leány vagy... okos és hasznos... mégis szép dolog, hogy manapság
                        a nők is tudományos pályára adják a fejüket, én sohasem voltam ellensége a
                        haladásnak.</p>
					<p>Sándor bácsi megkönnyebbülve lélegzett fel, monokliját szemére tette és
                        pipáját hetykén a foga közé kapva, udvarias bókolások közepette a hölgyeknek
                        békességes éjszakai nyugodalmat és szép álmokat kívánt.</p>
				</div>
				<div type="chapter">
					<head>V.</head>
					<p>Éva másnap meglátogatta a beteget és táviratozott báró Molnár János egyetemi
                        professzorért. A professzor visszasürgönyzött, hogy ő maga is beteg, de
                        szívesen leküldi Hartmannhoz első adjunktusát, Pokorny Elemért.</p>
					<p>Éva egy ideig némán, reszketve olvasta a sürgönylapot. Mellette állott a
                        hollandi leány és aggodalmas arccal kérdezősködött:</p>
					<p>- Nagy baj ez, úgy-e?</p>
					<p>Éva a fejét ingatta s magában tépelődött.</p>
					<p>- Azt hiszi, hogy Bécsből hivassunk valakit?</p>
					<p>- Felesleges.</p>
					<p>- Ismeri Pokornyt?</p>
					<p>- Igen.</p>
					<p>- Van bizalma hozzá?</p>
					<p>Éva csak bólintott.</p>
					<p>- De maga mégis nyugtalannak látszik, - jegyezte meg Margit.</p>
					<p>Éva nem felelt, megnézte a beteget, jódot rendelt neki és a fejére hideg
                        borogatást. Aztán Margit felé fordult:</p>
					<p>- Margitkám, az a Pokorny Elemér az én uram... De én nem akarom látni...</p>
					<p>Margit szeme tágra meredt és alig tudott szólni.</p>
					<p>- Hát azért...</p>
					<p>- Igen. De csak hadd jőjjön. Most pedig kérek egy csésze teát.</p>
					<p>Bementek Margit szobájába. Összeölelkeztek.</p>
					<p>- Akarod, hogy tegezzük egymást? - kérdezte Éva suttogva, mintha nagy és mély
                        izgalmat fojtana el magában.</p>
					<p>Aztán szelíden mosolygott.</p>
					<p>- Margitkám, én nem veszem magamra a felelősséget. Elemér nagyszerű orvos,
                        jobb, ha ő jön, mintha a professzor jönne. És különben is nincs másról szó,
                        mint egy vagy két napról... és aztán...</p>
					<p>Nem fejezte be a mondatot, rágyujtott és keresztbe vetett lábait lóbálva, a
                        levegőbe nézett. Margit látta, hogy keservesen kínlódik s nem merte
                        faggatni. Némán és félénken nézte a vergődő asszonyt és fantáziája
                        kigyulladt arra a gondolatra, hogy mi lehet Éva és az ura között?</p>
					<p>Szótlanul ültek egymással szemközt és elkerülték egymás tekintetét. Egy leány
                        és egy asszony... két külön világ... észak és dél... két lélek, amely meg
                        nem érti egymást, mert közöttük a titkok és csodák, az örömök és szenvedések
                        rengeteg erdeje terül el, egy véghetetlen dzsungel, a maga sűrű, homályos,
                        tikkadt és rejtelmes atmoszférájával... Margit most érezte, hogy ő még csak
                        gyermek és a szíve ijedten dobogott.</p>
					<p>Éva szólalt meg először.</p>
					<p>- Voltál már szerelmes?</p>
					<p>- Nem, - felelt őszintén a leány.</p>
					<p>- Akkor nem is beszélek.</p>
					<p>- De én úgy szeretném.</p>
					<p>- Nem, nem, úgysem értenéd meg.</p>
					<p>- Majdnem egykorúak vagyunk.</p>
					<p>- De én már asszony vagyok... és már azon is túl.</p>
					<p>- Elváltál?...</p>
					<p>- Nem. Csak nem tudunk egymással élni...</p>
					<p>- Miért? Nem szereted őt?</p>
					<p>- Most még jobban, mint akkor...</p>
					<p>- Hát ő nem szeret téged?</p>
					<p>- Ő is.</p>
					<p>- Hát akkor mi a baj? - nevetett fel megkönnyebbülve a leány. - Hát akkor
                        nincs baj, akkor nem lehet más, csak félreértés, akkor ti még újra boldogok
                        lehettek.</p>
					<p>- Soha... - mondta csendesen, de keserű haraggal az asszony.</p>
					<p>Margit nem merte tovább kérdezni. Éva fölállt és kesztyűjét kereste. Menni
                        akart, de nem tudott mozdulni. Úgy érezte, hogy Margitot, aki azt hiszi,
                        hogy közte és az ura között valami piszkos botrány vagy bűn vágott
                        szakadékot, fel kell világosítania a tévedésről. Azt nem engedheti, hogy ez
                        az idegen lány, akit két nap óta ismer, aki egy másik világból jövet botlott
                        bele az életébe, valami aljasságot képzeljen róluk. Undorodott a
                        házasságtörési szennyességeknek még a gyanujától is, akár vele, akár az
                        urával kapcsolatban születik is meg az valakinek a fantáziájában... ó, azt
                        nem engedheti, ez ellen a maga hiúsága is tiltakozik, de Elemér sem
                        érdemelné meg...</p>
					<p>- Mit gondolsz most, Margit? - kérdezte kényszerű mosolygással és kissé rövid
                        felsőajka reszketett, a fogsora fehéren villant ki piros ajkai közül.</p>
					<p>- Semmit, egyáltalán semmit - felelt zavartan Margit - Isten ments, nincs
                        jogom valamit gondolni...</p>
					<p>Éva megragadta a hollandi lány kezét.</p>
					<p>- Köszönöm. Tudd meg hát... ne gondold... ó, semmi, semmi, azt hiszem,
                        badarság az egész...</p>
					<p>Visszaült a kanapéra és maga mellé vonta a leányt. Margit megrendült ennyi
                        őszinte zavar és szégyenkezés láttára és majdnem sírva fakadt:</p>
					<p>- Ne kínozd magad...</p>
					<p>- De elmondom... te megérted... sőt csak te érted meg, mert magad is önálló
                        és dolgos ember vagy, akinek célja, hivatása és szabad, komoly, erős, önálló
                        egyénisége van.</p>
					<p>- Igen... - hebegte a másik öntudatlan és e pillanatban nyomát sem tudta
                        felfedezni magában a szabad, erős és önálló egyéniségnek.</p>
					<p>- Te is egész ember akarsz lenni, dolgozó és kereső és öntudatos ember.</p>
					<p>- Igen...</p>
					<p>- Én is. Orvosdoktor vagyok és hogy véletlenül nőneműnek születtem, ez csak
                        szexuális állapot, nemi adottság, szerelemben, idegéletben, házasságban
                        asszony vagyok, feleség vagyok, anya leszek, ha jónak látom, rendben van,
                        büszkén vállalom a következményeit annak, hogy nőneműnek születtem,
                        de...</p>
					<p>Éva kis szünetet tartott, mert közben eszébe jutott, hogy voltaképpen miért
                        is hord össze ennyi lelkendező, túlzó és szenvedélyes frázist, itt, most,
                        ezelőtt az idegen lány előtt? Miért? Miért? Sejtelme sincs arról, hogy
                        miért, de nem tud ellenállni annak a kényszernek, hogy beszéljen, vagy
                        inkább annak, hogy önmagával vitatkozzék és ha lehet, valamiről meggyőzze
                        magát. Folytatta tehát:</p>
					<p>- Hát ember vagyok, diplomás ember, orvos és dolgozni akarok. Nem szorultam
                        rá? Jól keres az uram? Ezt mindenki mondhatja, csak te nem mondhatod,
                        Margitkám, mert te gazdag vagy; neked vagyonod, tőkéd, birtokod, valóságos
                        hitbizományod van és mégis dolgozni akarsz, pénzt akarsz keresni, magáért a
                        munkáért és a pénzért, mert érzed, hogy hivatásod van, hogy ember is vagy,
                        nemcsak nemi lény.</p>
					<p>- Igen... - bólintgatott Margit és új barátnője kezeit, szorongatta. -
                        Kezdelek érteni...</p>
					<p>- Dolgozni akartam.</p>
					<p>- Igen.</p>
					<p>- Követeltem, hogy vegyen maga mellé a klinikára, vagy neveztessen ki
                        alorvosnak valamelyik kórházba, vagy tüdőbeteggondozóba, vagy
                        szanatóriumba. Miért? Mert ember vagyok, orvos vagyok, céljaim és ambícióim
                        vannak, mert nem akarok kitartott nőszemély lenni, a házasság nem annyit
                        jelent, hogy a férfi selyembe és bársonyba burkolja, édességekkel etesse,
                        gyöngyökkel és ékszerekkel elhalmozza, kényeztesse és becézgesse az
                        asszonyt, mint valami háremhölgyet.</p>
					<p>- Igen... én is azt hiszem.</p>
					<p>- Mi vagyok én? - pattant fel Éva indulatosan és kissé széles, de édes arcán,
                        alul a füle és az arccsontja között piros folt gyult ki, mintha valakivel
                        vitatkozna, egy láthatatlan lénnyel, aki mégis ott áll vele szemben, magas,
                        hajlott termetével, keskeny fehér arcával, barna, szelíd, de konok
                        tekintetével, nyugodtan, szőkén, atyáskodva, Pokorny Elemér egyetemi
                        tanársegédhez hasonlatosan. Most már annak beszélt, éppen úgy, mint azon a
                        napon, amikor elrohant tőle és duzzogva leszaladt ide a családi sírboltba
                        eltemetkezni. - Mi vagyok én? Cseléd, háziállat, odaliszk, ágyba való kis
                        szerető, nőstény, akit illatos vízben fürdetni és masszíroztatni és
                        tornásztatni és kenegetni és hízlalni és soványítani és fésültetni és
                        maniküröztetni kell, hogy minél izgatóbb, formásabb, pikánsabb és bujább
                        legyek, ha a gazdám szeretkezni akar.</p>
					<p>- Igazad van... ez méltatlan...</p>
					<p>- Méltatlan és megalázó. Pénz? Kényelem, gazdagság, jólét? Ó, én is tudom, mi
                        az, szeretem is, el is várom az élettől, hogy megadja nekem, de nem ingyen,
                        ó, ingyen nem fogadom el, meg akarom szolgálni, munkával és ésszel,
                        verejtékkel és tudással, úgy, mint emberhez méltó.</p>
					<p>- Egész ember! - lelkesedett a hollandi lány és megcsókolta Évát.</p>
					<p>Évát elragadta a vita heve, amelyet azzal a láthatatlan, de mindenütt
                        jelenlevő szőke, magas, keskenyarcú, hallgatag, de konok emberrel
                        folytatott.</p>
					<p>- Szépség, szerelem, gyönyör, vágy, mámor? Ó, hogyne! Én is asszony vagyok,
                        érzéki lény, fantáziával, idegekkel, ösztönnel, vérmérséklettel, de
                        egyenrangú társa a páromnak, öntudatos és gőgös élettárs, a
                        legeszeveszettebb szerelemben is független, szabad ember, nem pedig
                        házasságban élő prostituált, aki anatómiájának csinos arányaiból, a
                        zsigerek és zsírpárnák tetszetős elosztottságából, az idomok kívánatos
                        voltából, az epidermisz síma, bársonyos, hamvas, síkos tapintatából akarja
                        az egzisztenciáját biztosítani. Szerelmes vagyok az uramba, ó,
                        kimondhatatlanul szeretem Elemért, de nem akarok kizárólag szerelmi objektum
                        lenni...</p>
					<p>Éva megint megállt néhány pillanatra, mert ismét meghökkent a saját
                        nyiltszivűségén és - mint ahogy a maga orvosi műnyelvén megfogalmazta - ezen
                        a kóros logorrheán, amely ellenállhatatlanul ragadta magával, hogy mindent
                        kibeszéljen, amiről öt nap óta oly elkeseredett némasággal hallgatott.</p>
					<p>- Ó, én értelek téged... - vígasztalta mély részvéttel a hollandi lány, aki
                        soha életében nem értett oly kevéssé valamit, mint ezt.</p>
					<p>- Köszönöm, a többit akár el se mondjam.</p>
					<p>- Ne kínozd magad...</p>
					<p>- Befejeztem. Elemér megtiltotta, hogy alkalmazást vállaljak.</p>
					<p>- Borzasztó.</p>
					<p>- Egyáltalán tiltakozott az ellen, hogy praxist kezdjek. - Hát akkor miért
                        erőltette, hogy diplomát szerezzek? - kiáltotta gúnyosan és elkeseredve a
                        láthatatlan, de mindenütt jelenlévő keskenyarcú, szőke férfiú felé, aki ott
                        állott Margit háta mögött és konokul rázta a fejét: nem, nem, nem engedlek
                        azok közé a piszkos fantáziájú, aljas ösztönű és trágár beszédű fickók közé,
                        nem, nem, erről szó sincs, erről velem beszélni sem lehet.</p>
					<p>Éva megcsendesedett, felállt, újra felhúzta kesztyűjét és megölelte a
                        barátnőjét.</p>
					<p>- Ennyi volt az egész. Hetekig, hónapokig vitáztunk ezen, mult szerdán aztán
                        annyira elmérgesedett köztünk a dolog, hogy kifutottam a szobából, le az
                        uccára, felugrottam a villamosra, ki a pályaudvarra és elszöktem ide.</p>
					<p>- Tudja, hogy itt vagy?</p>
					<p>- Tudja. Innen sürgönyöztem az édesanyámnak, Elemér megtudta tőle. De
                        megharagudott.</p>
					<p>- Igen.</p>
					<p>- Igen. Holnap pedig itt lesz. Édesapádra vigyázz, hogy mindig jeges
                        borogatás legyen a fején. Az ablak mindig nyitva legyen. Nagyon haragszik
                        rám, de én is ember vagyok, orvos, mint ő, független lélek, szeretem és az
                        élettársa vagyok, de be kell látnia... Margitkám, ha hőemelkedés vagy
                        szívgyengeség mutatkoznék, azonnal küldj értem.</p>
					<p>- Már elmégy?</p>
					<p>- Megyek. Majd otthon megírom a kórvázlatot, elküldöm s ha Elemér megjön, add
                        át s mondd meg, hogy konzultáljon a körorvossal.</p>
					<p>Éva megcsókolta új barátnőjét és kisietett a ház előtt várakozó kocsihoz.
                        Margit meredten bámult utána, amíg csak a kerekek nyomán felgomolygó sűrű
                        porfelhő el nem fedte őt a tekintete elől. Aztán egész idegrendszerében
                        felzaklatva tért vissza szobájába és ott egyik cigarettát a másik után
                        szívta. Borzasztó baj az, hogy nálunk nőknél - gondolta magában - komoly
                        élethivatás, munka, tudomány, pénz, érvényesülés, a lélek nyugalma, az egész
                        élet sikere és boldogsága, minden, minden, minden felborulhat egy elcsattant
                        vagy egy el nem csattant csókon... Vajjon így van-e ez a férfiaknál is? Nem.
                        Ez nem lehet így. Náluk a szerelem nem alapja, hanem csak - legfeljebb
                        koronája az élet boldogságának. Jó, ha van, de ha nincs, az még jobb. De mi
                        nem tudunk enélkül lélegzetet venni és ha van, akkor megfulladunk benne. Ez
                        a tragédiánk.</p>
					<p>- De én kivétel leszek - kiáltott fel majdnem hangosan. - Én nemcsak nő
                        vagyok, én ember is vagyok.</p>
					<p>Most éppen úgy kigyulladt az arca s éppen úgy valami láthatatlan, még jelen
                        nem lévő, de kikerülhetetlenül közeledő ellenfélnek mondta, mint új
                        barátnője, Pokorny Elemérné, dr. Péterffy Éva, aki egész ember akar lenni,
                        nem pedig prostituált a házasságban.</p>
					<p>Éva pedig az egész úton azon tépelődött, hogy miért mondta el mindezt éppen
                        most, éppen Hartmann Margitnak, éppen egy Hollandiából idecsöppent vadidegen
                        kis zsidólánynak, akivel most beszél életében másodszor. Miért? Miért? Nem
                        tudja. Csak el kellett mondania. Lélektanilag próbálta elemezni magát s egy
                        pillanatra arra gondolt, hogy mindezt talán az a tudat alatt lappangó
                        határtalan öröm- és boldogságérzet váltotta ki, hogy Elemér holnap
                        megérkezik; hogy holnap történik valami, ami elrendezi ezt az összekuszált
                        és visszás szövedékét a makacsságnak, hiúságnak és ostobaságnak, amit
                        együttvéve közönségesen szerelemnek neveznek. Vagy egyszerűen csak gyónni
                        akart? Freud? Trauma? Feltisztulás? Felszabadulás? Mindegy. Sokszor
                        megfigyelte már másokon és saját magán ezt a beszélési kényszert. Nem tudja,
                        miért, de sokszor el kellett mondani valamit, amit nem akart, ott, ahol
                        legkevésbbé volt alkalmas a hely, a legilletéktelenebb ember előtt és a
                        legrosszabb időben. Mi ez?</p>
					<p>Hazaért, bezárkózott a szobájába és a sezlongon végigvágta magát.</p>
					<p>Holnap tehát itt lesz az ura. Itt lesz ebben a faluban és tudni fogja, hogy ő
                        is itt van, tőle egy negyedórányira. Vajjon mi lesz ebből?</p>
					<p>Megszólalt a kastély harangja és a kúria lakóit ebédre hívta. Éva becsengette
                        a szobalányt és azt izente Vilmának, hogy beteg, nem megy le az
                        ebédlőbe.</p>
					<p>- Ide parancsolja az ebédet a nagyságos asszony? - kérdezte a lány.</p>
					<p>- Most semmit sem kérek. Aludni szeretnék.</p>
					<p>Vilma néhány perc mulva bekopogott.</p>
					<p>- Beteg vagy?</p>
					<p>- Nagyon.</p>
					<p>- Hartmannékhoz holnap lejön Molnár professzor. Elhivassuk ide?</p>
					<p>Éva felkacagott...</p>
					<p>- Tudod-e, ki jön holnap?</p>
					<p>- Ismered?</p>
					<p>- Kicsit.</p>
					<p>- Nincs bizalmad hozzá?</p>
					<p>- Nincs - felelte Éva görcsös nevetéssel. - Kölcsönösen nem bízunk
                        egymásban.</p>
					<p>Vilma értetlenül bámult Éva furcsa viselkedésén.</p>
					<p>- Nem értelek téged.</p>
					<p>Éva megrázta szép fürtös fejét.</p>
					<p>- Tudod-e, hogy holnap ki jön Hartmannékhoz?</p>
					<p>- No?</p>
					<p>- Elemér.</p>
					<p>Vilma összecsapta a kezét és felsikoltott.</p>
					<p>- Az urad?</p>
					<p>- Az uram. Most már értesz engem.</p>
					<p>Éva nevetett. Vilma arcán pedig végigszaladt egy súlyos, nagy könnycsepp.</p>
					<p>- Miért sírsz, Vilmácska? - lihegett a boldogtalan asszony, aki azon
                        erőlködött, hogy erősnek és cinikusnak mutassa magát. - Vilma!</p>
				</div>
				<div type="chapter">
					<head>VI.</head>
					<p>A vonat már Dombóvár előtt járt és Elemér úgy érezte, hogy a vére forrni kezd
                        és az agya megfeszül az izgatottságtól. Még egy állomás és ott lesz a
                        faluban, ahol Éva dacos, önkéntes martiromságban várja, hogy az ő férji
                        lelkében győzzön a szerelem az elvek, a kimondott szó fölött... Milyen
                        együgyű és asszonyos dolog! Hiszen az elvek és a kimondott szó mögött is az
                        van, aminek győznie kellene: - féltékenység, reszkető, dühös, rosszhiszemű,
                        aljas, zsarnoki, sőt állati hím-féltékenység, mindegy, belátja, hogy az, de
                        a féltékenység mégis csak szerelmet jelent, - tehát a szerelemnek önmaga
                        felett kellene győznie... ó, asszonyi ostobaság!... hát ha ez lehetséges
                        volna, nem azt jelentené-e, hogy az önmaga felett győzedelmes szerelem
                        megsemmisíti önmagát?</p>
					<p>Elemér dühösen rándított a vállán. Észrevette, hogy hat nap óta, a napok
                        minden órájában körülbelül hatszor végiggondolta ezt a gondolatsort, a végén
                        mindig hozzáfűzte: vagy talán éppen azt akarja? Mit? Hogy a szerelem
                        megsemmisüljön? Hogy legyen vége a szerelemnek? De miért? Azért, mert Évának
                        elég volt a szerelemből? Mert... mondjuk ki egyenesen, kertelés nélkül...
                        nos, mert Éva már nem szerelmes?</p>
					<p>Az egyetemi magántanár szégyenkezni kezdett önmaga előtt. Hát ennyire jutott?
                        A szeret - nem szeret naiv problémája gyötri, mint egy kamaszodó fickót?
                        Igen. Ez gyötri. Megalázó és szégyenteljes állapot. De önmaga előtt miért
                        hazudoznék? Gyűlöli Évát, mert hat napig kibírta.</p>
					<p>A vonat elhagyta a dombóvári zajos pályaudvart és lassan döcögött hegynek fel
                        a megrongált, elkopott síneken. Elemér a sásdi templom tornyát leste és a
                        falu mögött fekvő kis hegyoldalt, amelynek tetején, teknőalakú horpadásban
                        állt a kanonok présháza. Hiába erőltette agyát, gyermekkori emlékek
                        visszaidézésére. Nem jutott eszébe semmi, nem érdekelte a mult, tele volt
                        magával, a jelenével, Évával, a szerelmével, amely annyi gyönyörűséget és
                        annyi fájdalmat okozott neki. Hat napja nem látta Évát; azóta óránként
                        legalább hatszor azon a ponton volt, hogy odarohan hozzá, bocsánatot kér és
                        megvallja neki: mindegy, ő mindenképpen szereti, ő nem tud nélküle élni,
                        meghalni pedig nem akar, mert érzi, hogy még egyszer szép is lesz ez az
                        élet. De a szíve hevesen dobogott, valahányszor a szerelmükre gondolt. Évát
                        csak gyűlölni vagy szeretni tudta: nem volt középút, nem volt nyugalom, nem
                        volt megpihenés. És ez az, amitől valósággal megundorodott.</p>
					<p>A vonat füttyentett, megállt, a kalauz leugrott a Pullmann-kocsi lépcsőjéről
                        és elkiáltotta magát.</p>
					<p>- Felsőmindszent, egy perc!</p>
					<p>Elemér ijedten kapkodta össze holmiját és kiugrott a már-már induló
                        vonatból.</p>
					<p>- Ha babonás volnék - gondolta mosolyogva, - most azt mondanám, hogy a sors
                        sem akarta, hogy Mindszenten kiszálljak, úgylátszik, csakugyan el akart a
                        vonat vinni Sásdra.</p>
					<p>Az állomáson Hartmannék kocsija várta.</p>
					<p>- Jó napot, tanár úr, - szólt rá egy fiatal csengő női hang. - Hartmann
                        Margit okleveles kertész vagyok, én voltam bátor tanár urat
                        idefárasztani.</p>
					<p>Elemér meglepődve emelte le kalapját és mélyen nézett az elegáns, magas,
                        pirosajkú leány arcába.</p>
					<p>- Hogy van a beteg? - kérdezte kissé zavartan, a sablonos orvosi
                        bevezetéssel.</p>
					<p>- Remélem, tanár úr is csatlakozni fog a kezelőorvos véleményéhez...</p>
					<p>E pillanatban egy karcsú, monoklis, rózsásarcú elegáns öreg úr lihegve,
                        pirosan és hetykeség alá rejtett zavarral odafurakodott a beszélgetők
                        közé:</p>
					<p>- Engedelmükkel: Péterffy Sándor főszolgabíró... - csak eddig tudta ellihegni
                        a bemutatkozást, aztán felszisszenve a homlokához kapott: - Hohó, én vaksi
                        vén szamár, becsületszavamra mondom, te vagy, Elemér öcsém.</p>
					<p>- Sándor bácsi... milyen kedves... - dadogta ijedten Elemér, de egyszerre
                        csak két erős kar szorítását érezte a vállán s arcára nyomott hatalmas,
                        csattanós rokoni csók alatt maga is kipirult és elérzékenyedett.</p>
					<p>Margit megrőkönyödve nézte a furcsa jelenetet. Sándor bácsi összecsapta a
                        bokáját és megragadta Margit kesztyűtlen kezét, finom és hódolatteljes
                        csókkal bókolt a hollandi leánynak.</p>
					<p>- Bocsásson meg nekem, az öröm kissé elragadott, de ne csudálja; én is
                        páciens vagyok. Apropo, hogy van kedves atyjaura?</p>
					<p>- Köszönöm...</p>
					<p>- Persze, persze, pompás kézben volt... de én is azért jöttem, mert
                        dögrováson vagyok... átkozottul érzem, hogy öregszem, pfuj! vén, fogatlan
                        kutya, kehes ló, lesántult öreg gebe vagyok, véredényelmeszesedés,
                        tüdőtágulás, reuma, asztma gyötör, bocsánatot kérek, gondoltam, én is
                        megcsípem a pesti professzort és ime, - kit látnak szemeim? -
                        becsületszavamra mondom, kolosszális szerencsém van, hogy éppen Elemér öcsém
                        jött ide Mindszentre...</p>
					<p>- Sándor bátyám pompás színben van, - dadogta zavartan az orvos.</p>
					<p>- Ej, kívül piros alma... Piros? Hát éppen ez a baj, öcsém... túlságosan sűrű
                        a vérem, vérmes ember vagyok s az ereim elmeszesedtek, becsületszavamra,
                        olyan vértólulásaim vannak, hogy szikrázik a szemem.</p>
					<p>- Nono, - csendesítette Elemér az öreg urat, aki csakugyan alaposan
                        nekivörösödött a nagy panaszkodásban. - Majd megvizsgáljuk, kedves Sándor
                        bácsi. De előbb...</p>
					<p>- Ah, bocsánat, kedves kisasszony, önnek is dolga van, úgy-e, az én kedves
                        Elemér öcsémmel?</p>
					<p>Margit mind a kettőjüket felültette a kocsijára. A Péterffy-kúria előtt
                        megállottak. Sándor bácsi meghökkent.</p>
					<p>- Menjünk csak tovább!</p>
					<p>- Péterffy úr is bejön a faluba?</p>
					<p>- Hogyne, hogyne, bekísérem Elemér öcsémet. Remélem, gyorsan elvégzi a
                        dolgát.</p>
					<p>- Az nem bizonyos - jegyezte meg az orvos, - alapos vizsgálatra van
                        szükség.</p>
					<p>- Persze, persze - bólintgatott Sándor, - akarom is, hogy alapos vizsgálatot
                        tarts. Vérnyomásvizsgálat, szív-, tüdővizsgálat, talán egy kis érvágás sem
                        fog ártani, persze, persze, hogy alaposan szemügyre kell venned az egész
                        szervezetemet... de ezt kényelmesen elintézheted uzsonna után is...
                        Megvárlak és elviszlek mihozzánk.</p>
					<p>- Az éjjeli vonattal visszautazom, - szólt közbe az orvos.</p>
					<p>- Abból semmi sem lesz! Ohó, még csak az kellene! Hát azért jössz le a
                        Péterffyekhez, hogy nyomban kereket oldj? Mi? Ezt komolyan mondod?</p>
					<p>- Nem maradhatok, - felelte magyarázatképpen Margit felé fordulva
                        Pokorny.</p>
					<p>- Úgy képzelem a dolgot, hogy most rögtön megvizsgálom a beteget.</p>
					<p>- Azt megteheted öcsém, ha annyira sürgősnek találod a dolgot.</p>
					<p>- Okvetlen.</p>
					<p>- Hát csakugyan? - kérdezte Sándor bácsi aggodalmasan.</p>
					<p>- Ilyen esetekben minden perc fontos.</p>
					<p>- Akkor hát haladéktalanul láss neki a vizsgálatnak.</p>
					<p>- Igen, magam is úgy akarom, hogy - ha szükségesnek látszik - még az éjjeli
                        vonattal magammal vigyem a beteget.</p>
					<p>- Engem? - hördült fel Sándor bácsi haragos ijedelemmel. - Engem? Rögtön
                        vinni? Persze? Talán operálni? Mi? Hát odáig jutottunk?</p>
					<p>Margit és Pokorny összenéztek. Mind a ketten egyszerre feleltek:</p>
					<p>- A betegről van szó.</p>
					<p>- Az apámról.</p>
					<p>Sándor bácsi úgy elpirult, hogy most csakugyan félteni lehetett őt a
                        gutaütéstől. Margit és a tanársegéd valósággal megsajnálták és arra
                        gondoltak, hogy az ember a maga igazi vagy képzelt baja mellett a világ
                        összes szenvedéseiről megfeledkezik. Sándor bácsi nagy kínnal
                        mentegetődzött, hogy félreértette Elemér szavait. Természetesen elsősorban
                        Hartmann úrról van szó, akinek ő régi tisztelője s akinek tiszta szívéből
                        jobbulást kíván. De úgy hallotta, hogy Hartmann úr már túl van a veszélyen,
                        hogy néhány nap mulva újra talpon lesz és fittyet hány minden
                        medicinának.</p>
					<p>Margit felsóhajtott.</p>
					<p>- Bár úgy volna... Ámbár a kezelőorvosok is azt mondják...</p>
					<p>- Többen is kezelték? - szólt közbe Elemér.</p>
					<p>- A járásorvos... - kezdte Margit.</p>
					<p>- És Éva, tudod, a kis Évike, - tette hozzá Sándor bácsi büszkeségtől
                        kiragyogó arccal. - A mi kis Évikénk.</p>
					<p>- Kicsoda? - kapta fel a fejét Elemér rémülten.</p>
					<p>- Évike, mondom, a mi kis Évikénk, - ismételte diadalmasan Sándor. - Évike
                        nagyszerűen bevált. Évának annyi esze van, mint egy professzornak... hiszen
                        te is mindig mondtad, hogy Évának ritka felfogása van, hogy őt az Isten is
                        doktornak teremtette, no, és igazad volt... most már én is megadom magam, és
                        bár nem titkolom, hogy mi a véleményem a kenyérkereső nőkről és a
                        kékharisnyákról, de Évike nekem is olyan vérnyomásvizsgálatot csinált, mint
                        annak a rendje.</p>
					<p>Sándor bácsi ismét vérvörös lett, mert beszéd közben rájött, hogy Elemért
                        kínos zavarba hozta Évike emlegetése... De már nem lehetett a dolgon
                        segíteni. Margit, értetlenül bámult a két férfira, akik rémülten néztek
                        egymásra és szerettek volna a föld alá süllyedni.</p>
					<p>- A feleségem kezelte kedves uraatyját? - kérdezte Elemér roppant
                        erőfeszítéssel, hogy közönyösnek lássék és elvegye a helyzet tragikomikus
                        színezetét.</p>
					<p>A kocsi megállt a Hartmann-ház előtt. Sándor bácsi könyörögve nézett
                        Margitra, aki megértette az öreg úr szándékát.</p>
					<p>- Majd én előre megyek, tanár úr, a folyosó végén, jobbra... a kocsis majd
                        odavezeti.</p>
					<p>Sándor bácsi és Elemér magukra maradtak.</p>
					<p>- Elemér! Mondd csak, bolondok vagytok ti ketten? Mi? Becsületszavamra.</p>
					<p>- Sándor bácsi, az Isten nevére kérem... nem is tudom, mit kellene
                        tennem.</p>
					<p>- Én tudom, - szólt közbe jelentőségteljes szemhunyorgatással, úgy hogy
                        monoklija leesett a földre.</p>
					<p>- Mit?</p>
					<p>- Békülj ki Évikével. Ez a legjobb alkalom. Ez az Isten ujja. Ha megteszed,
                        Isten ujjának intését követed csak, fiam. És miért ne tennéd meg?
                        Meguntátok egymást? Nem. Megcsaltátok egymást? Nem. Kaptok magatoknak
                        magatokhoz illőbb, szebb, okosabb, becsületesebb élettársat? Nem. Te,
                        Elemér! Kívánhatsz magadnak szebb feleséget? Nem. Nahát.</p>
					<p>Elemér lemondóan legyintett.</p>
					<p>- Mi az? Te még habozol?</p>
					<p>- Nem habozom, kedves Sándor bácsi, - felelte keserű mosollyal Elemér.</p>
					<p>- Nahát, úgy-e mondom. Ne bolondozzatok.</p>
					<p>- Nem. Úgy értem, hogy azért nem habozom, mert...</p>
					<p>- No, no, csak mondd ki bátran, öcsém. Nincs abban semmi szégyen és
                        teremtette, becsületszavamra mondom, én is voltam egykor férfi... mi?
                        Férfi? Vadember voltam, édes öcsém, megvadult bölény, veszett kutya
                        voltam... azért vannak most vértólulásaim, mert egész életemben vérmes,
                        dühös, bolond, barom módjára éltem... én is megharagudtam már
                        fehércselédre, én is tudom, mi az, amikor az ember a pokol fenekére kíván
                        egy asszonyt, de a vére mégis hozzáhúzza, akárhogy rúg, harap és kapálódzik
                        is bennünk a feldühödött bestia, mégis csak visszakívánjuk...</p>
					<p>Elemér maga elé meredve, oda sem hallgatott, hogy mit beszél az öreg. De
                        Sándor bácsi feltette magában, hogy ezt a két boldogtalan gyereket
                        összeboronálja.</p>
					<p>- Öcsém! Férfiak vagyunk. Hiába. Asszony nélkül nem élet az élet. És nézd
                        csak, meddig tart az egész? Mi? Én még hetven sem vagyok és látod, mivé
                        lettem? Lesántult, girhes igásló, teherhordó szamár, véredényelmeszesedés,
                        egy szép napon úgy megüt a guta, mint annak a rendje. Mire való ez az egész
                        veszekedés? Itt vagyok én, féllábbal a sírban, engem alapos vizsgálat alá
                        kellene venned, kedves Elemér öcsém s te nem akarsz kibékülni a
                        feleségeddel. Hát nem égbekiáltó marhaság ez, öcsém? Elemér! Én mondom
                        neked, nincs más, csak az ember egyetlen rongy kis élete. Élet és egészség.
                        Jó emésztés, nyugodt alvás, jó gyomor és egy jó pipa dohány. És én most már
                        a pipáról is lemondjak? Mi? A pipáról és a töltött káposztáról? Elemér,
                        Elemér, nem is tudjátok ti, hogy mekkorát vétkeztek Isten és emberek ellen s
                        magatok ellen is, becsületszavamra.</p>
					<p>*</p>
					<p>Pokorny belépett a Hartmann-ház kapuján. A folyosón eléje viharzott egy
                        fehérköpenyes, nagyszemű, rozsdabarnahajú, szélesszájú asszony, aki olyan
                        karcsú és hosszú volt, mint egy praerafaelita figura. Odadobta magát a
                        mellére és a fülébe súgta:</p>
					<p>- Nincs igazad, de azért borzasztóan szeretlek, Elemér. A beteg jobban
                        van.</p>
				</div>
				<div type="chapter">
					<head>VII.</head>
					<p>Lám, lassankint minden jóra fordult, - a fiatal Péterffyek ezzel vígasztalták
                        az öregeket, ezzel vígasztalta Vilma Klemát, Évike az édesanyját, Ákos a
                        feleségét, Sándor bácsi önnönmagát (amikor a pulzusát tapogatta), - de
                        valakiről mindig megfeledkeztek, aminthogy tíz, húsz, harminc év óta szokás
                        volt náluk, hogy valakiről mindig megfeledkezzenek. Ez a valaki Grónay
                        Barnabás volt, a szélesvállú, kopasz, fekete óriás, aki Pesten folytat
                        embertelen küzdelmet - nem a létért, - hanem Nikolettáért.</p>
					<p>Barnabás pedig most ott ül a Pantheon-kávéházban, reggel nyolctól kilencig,
                        útrakészen, sportruhában, folyton szivarozva, szédülve, nikotintól
                        agyonmérgezve, soványan, halványan, de elszántan, hogy még egy utolsó -
                        legutolsó - erőfeszítést tesz Nikolettáért. Ül a Pantheon egyik
                        ablakmélyedésében és töpreng. Most jön az utolsó - legutolsó - erőfeszítés.
                        Három évig folyton erősködött, hogy kirántsa magát a bajból és Nikolettát
                        boldoggá tegye. Már többször állott azon a ponton, amelyről most az utolsó
                        erőfeszítésnek nekirugaszkodik. A kukoricaszárból készült kenyérről van
                        szó, a találmányról, amely most végre talán megmenti Nikolettát. Mr Smith
                        Edgár hol azt sürgönyözte, hogy jön, hol azt, hogy a feltaláló menjen, de
                        előleget soha sem ajánlott és ő még az Óceánon innen is elpirult és
                        kábeltelegrammban sem akarta bevallani, hogy nincs pénze az utazásra.
                        Rosenthal, valahányszor sürgöny vagy levél jött, mindig felajánlotta az
                        útiköltséget, de ő azt sohasem fogadta el, mert még mindig adósa volt az
                        ezer dollárral. Sőt az adósság még szaporodott. Pedig gyökeresen
                        változtatott az életmódján. Három esztendő óta nem vett a kezébe kártyát. A
                        kártya aljas és ostoba öncsalás. Az élet egyetlen alapja a munka és a
                        spekuláció. Így állapította ezt meg ezelőtt három esztendeje s azóta
                        Barnabás folyton spekulált és munkával akarta megszerezni, ami neki és
                        Nikolettának kell.</p>
					<p>Először az egyik nagy magyar hadiszergyár igazgatóságánál kísérletezett. A
                        gyár urai éppen azon tanácskoztak, hogy roppant berendezéseiket miféle
                        békeüzem céljaira alakítsák át. Hivatkozott arra, hogy egész Európa
                        éhinséggel küzd, viszont az ő találmánya a kukoricatermelés hasznát
                        meghúszszorozná s Magyarország fél Európát elláthatná olcsó
                        élelmiszerrel.</p>
					<p>Elutasították, de nem csüggedt. Spekulálni kell, munkából lehet csak megélni
                        - nem igaz? - Rosenthalnak igaza van és kártyázni, az aljas és ostoba dolog.
                        Felkereste régi iskolatársát, akinek a sorsát a politikai konjunktúra
                        felvitte egészen az államtitkárságig, azzal szerződést kötött, hogy
                        megosztja vele a találmány hasznát, ha kieszközli, hogy valahol kísérletet
                        tegyenek az új tápszer előállításával. Az államtitkár újra elvitte a
                        konzervgyár vezérigazgatójához, aki most már hajlandónak mutatkozott az ügy
                        megvizsgálására. Kigyártotta a kukoricalisztet és beigazolta, hogy
                        találmánya nem utópia. A gyár háromhavi opciót kapott s három hónap mulva
                        értesítette, hogy nem reflektál a szabadalomra.</p>
					<p>- Miért?</p>
					<p>- Mert a politikai viszonyok nem alkalmasak arra, hogy egy hadiszergyártó
                        cég, amelyet már egypárszor úgyis fel akartak robbantani, most egy olyan
                        találmánnyal álljon elő, amellyel szinte monopolizálná a szegényebb sorsú
                        társadalom élelmezését.</p>
					<p>Az államtitkár nem az a legény volt, aki egykönnyen beadja a derekát s a
                        találmányt elvitte Lucic báróhoz, a nagy pénzfejedelemhez. A fejedelem már
                        eleve szabadkozott. Ehhez óriási befektetés kellene, sok ezer holdat kellene
                        bérelni s a mezőgazdasági viszonyok mostanában bizonytalanok.</p>
					<p>- Kérem, én elvesztettem az alaptőkém felét, a másik felével pedig nem
                        tehetek okosabbat, mintha kosztkamatra adom. Én nem tőzsdézem, én nem
                        fektetem pénzemet kockázatos vállalatokba, az egész világ megbolondult, én
                        nem tehetek róla, ha most az épelméjű ember, ha regresszálni akarja magát,
                        kihasználja ezt a világőrületet és a pénzével egyszerűen csak uzsoráskodik.
                        Heti három százalék biztos, minden más bizonytalan. Nem én vagyok az oka,
                        magam is utálom a dolgot, de nem tehetek róla.</p>
					<p>Az államtitkár elment egy nagy gyár tulajdonosához, aki szintén fejedelem
                        volt, közismerten bölcs, humánus és nagy fantáziával rendelkező
                        iparfejedelem, talentumok, művészetek és társadalmi akciók mecénása és
                        ugyancsak báró. Ez a báró rendelkezésére bocsátotta laboratóriumát és egyik
                        kisebb gyárát, hogy bemutathassa az új tápszer gyártását. Ez meg is történt,
                        a báró el volt ragadtatva és kijelentette, hogy - nem reflektál a
                        találmányra.</p>
					<p>- Miért?</p>
					<p>- Én már öreg ember vagyok, azt sem tudom, hogy mit csináljak vele. Inkább
                        egy kórházat alapítok és hogy megmutassam, mennyire becsülöm a feltaláló
                        képességeit, kiutalok neki száz dollárt.</p>
					<p>Feldühödött és visszautasította a báró jótékonyságát. Az államtitkárral ennek
                        következtében még össze is vesztek és a társascég felbomlott. Elhatározta,
                        hogy nem erőlteti tovább a kukoricát, hanem rálép a konjunkturális
                        pénzszerzés és a produktív spekuláció területére.</p>
					<p>Október végén már mindenki tőzsdézett, beállt tehát egy tőzsdeügynökségbe
                        felhajtónak. Az ügynök Rosenthal úr harmadik fia volt, aki sem a kommunista,
                        sem az ellenforradalmi mozgalmakban nem vett részt. Ennek a harmadik
                        Rosenthalnak akkor már háromemeletes bérpalotája volt Budán, a Fő uccában,
                        az irodájában két gyakornok, egy ügyvéd és három gépírókisasszony dolgozott
                        és megalakított egy részvénytársaságot, amely értékpapírkereskedés mellett
                        egy dobozgyárat is pénzelt és orvosságoknak, trafikoknak és játékáruházaknak
                        való kis skatulyákot gyártott.</p>
					<p>Rosenthal, az öreg, megmaradt a kefegyárban, mint vezérigazgató, fia viszont
                        a saját autóján járt egészen 1923 december végéig. Most - amint az öreg
                        meséli, - már eladta a házat, az autót, a perzsaszőnyegeket, a
                        brilliánsgyűrűket, a dobozgyárat és bevonult egy hónapos szobába.</p>
					<p>Ő maga sohasem vett házat és sohasem ült a saját autójában, de megkeresett
                        annyit, hogy Nikoletta pénzét el tudta küldeni Lausanneba.
                        Szerencsétlenségére azonban saját magát is elkapta a játék forgószele és a
                        földre terítette. Megundorodott a tőzsdétől - az is csak olyan, mint a
                        kártya vagy a rulett, nem, nem, tisztességes ember nem játszik sem a
                        bakkasztalnál, sem a tőzsdén. Az öreg Rosenthalnak sohasem volt egyetlen
                        papírja sem, magyar ember pedig jól teszi, ha az öreg zsidókat figyeli, mert
                        azok - nem igaz? - mert azok hétezeresztendős tapasztalataikra
                        támaszkodnak.</p>
					<p>Megpróbálkozott tehát a kereskedelemmel. Először trafikengedélyért
                        folyamodott. Nem kapott engedélyt, de ha kapott volna, akkor nem tudott
                        volna bolthelyiséget venni és nem lett volna pénze az első dohányszállítmány
                        átvételéhez.</p>
					<p>Erre elhatározta, hogy külföldi dohánycikkekkel ügynökösködik. Ennek azonban
                        törvényes akadályai voltak, tehát inkább nekifeküdt, hogy a
                        pénzügyminisztert összehozza a nagy német szivargyárakkal s a magyar
                        szivarnak piacot szerez Németországban. De nem boldogult a
                        pénzügyminiszterrel.</p>
					<p>A következő hónapban hirdetési irodát nyitott. Belátta azonban, hogy ehhez
                        elsősorban neki magának kellene hirdetnie az új vállalkozást, ámde a reklám
                        nagy pénzbe kerül s a pénzkérdésen felborult a dolog. Aztán kitalálta, hogy
                        a gyermekek számára készült felfújható gumi-léggömbökre a földgömböt kellene
                        rárajzolni; ez a nagyszerű pedagógiai gondolat mindenkinek tetszett, még a
                        szabadalmi hivatalnak is, egyesegyedül a gyermekeknek nem. Erre az ideára is
                        ráfizetett. Aztán régiségekkel kereskedett. Mivel pénze nem volt, előbb
                        vevők után nézett, akik majd az ő közvetítésével megveszik a lecsúszott
                        középosztály műkincseit. De mivel a városban mindenki csak eladni akart,
                        ezt is abbahagyta. A következő kudarc a lakás- és ingatlanközvetítés körül
                        érte. Rájött, hogy lakás nincs, az ingatlanhoz pénz kell, lelépési díjat az
                        emberek csak kapni akarnak, nem pedig fizetni.</p>
					<p>Ez 1922 november elsején történt. Nikolettáért pénzt kellett küldeni
                        Lausanneba. A pénzt az öreg Rosenthal adta kölcsön s az összeget mind a
                        ketten bejegyezték jegyzőkönyvükbe, az ezer dollár mellé.</p>
					<p>Aztán könyvekkel ügynökösködött. Ám akárhová ment, mindenhol könyvügynökökkel
                        találkozott, akik nem ismervén őt, nyakába akartak sózni különböző
                        díszkiadásokat és remekműveket. Rájött, hogy Pesten titokban mindenki
                        könyvügynök, de senki sem vásárol könyvet.</p>
					<p>Mindezt a kereskedelmi érdeklődést azonban csak a nappali órákra korlátozta.
                        Hű maradt programjához és éjszakánként szorgalmasan dolgozott a
                        “Kivilágított ablakok” regényén. Az ötemeletes bérpalota lakói ott
                        nyüzsögtek körülötte éjszakánként és néha valósággal meggyötörték és
                        halálra kínozták. De nem tágított. Meg akarta mutatni, hogy munkából, igen:
                        munkából meg lehet élni. Egyébként visszatért a chémiához. Minthogy azonban
                        a nagy stílussal ezen a téren már megjárta, apró és piszkos kis üzletekre
                        vetette magát. Chémiai laboratóriumot akart létesíteni a poloskák,
                        svábbogarak, bolhák, legyek és szúnyogok ellen. Később kitűnő
                        patkányirtószert talált fel, majd inkább a kazeingyártás felé orientálódott,
                        végül azonban megállapodott a litográfiái sokszorosításnál. Igaz, hogy
                        közben kicsit a fényképezés és a bélyeggyüjtés körül is kísérletezett, de
                        aztán elhatározta, hogy a filmszakmára adja a fejét. Először filmgyártásra
                        akart összehozni részvénytársaságot, később már megelégedett volna azzal is,
                        hogy engedélyt szerezzen egy kis kültelki mozgószínház megnyitására. Nem
                        kapott engedélyt, ennélfogva elhatározta, hogy filmtémákat eszel ki s ezzel
                        bekopogtat a színházi ügynökségeknél. De seholsem akartak előleget adni.</p>
					<p>Már az éhenhalás küszöbén állott, - a következő negyedévi díjat megint az
                        öreg Rosenthal fizette ki Nikolettáért. Ekkor rájött arra, hogy egyszerre
                        nem lehet két urat szolgálni. Vagy irodalom, vagy üzleti tevékenység.
                        Abbahagyott mindent és nekidült, hogy befejezze a “Kivilágított ablakok”
                        regényét. Az öt kötetet lecsökkentette kettőre és éjjel-nappal lázasan
                        dolgozott. Szegény Péterke, ha ezt láttad volna!</p>
					<p>A regény alakjai, mint valami pokoli panoptikum megelevenedett viaszfigurái,
                        most már nappal is gyötörték, gúnyolták és fojtogatták. A Péterffy-figurákat
                        meg kellett másítani, hogy ne ismerjenek magukra, sőt munkaközben
                        észrevette, hogy a regény felét egészen törölni kell, mert lehetetlen rájuk
                        nem ismerni. A Péterffyek helyett azokat helyezte a kivilágított ablakok
                        mögé, akikkel üzleti kísérletezései közben összetalálkozott. Pompás galéria
                        volt ez s ahogy az egyiket vagy a másikat írta; egyik nap sovány, beteges,
                        sárga, hajlott és öreg volt, mintha éhezett volna s mintha kivert kutya
                        módjára híd alatt hálna, - másnap hatalmas óriás, dörgőhangú, pirospozsgás
                        ifjú gladiátor, aki Maecenas vagy Caesar asztalánál ette magát kövérre. -
                        Rameau unokaöccse - mondta volna Péterke, ha szét nem roncsolja fejét az
                        oláh srapnell.</p>
					<p>A panoptikum mindegyik figurája eleven volt, mindegyik a maga tanulságos
                        életével s benne a mai generáció egész története. Szerepelt a bankigazgató,
                        aki tegnap még negyvenlóerős autón járt, tündérpalota építéséhez kezdett a
                        Mártonhegy alatt s ma azon töri a fejét, hogy mi módon jutna
                        osztálysorsjáték-ügynökséghez. Szerepelt benne a menekült főszolgabíró, aki
                        a bicsérdizmus apostola lett és pénzbeszedője egy döglődő bőrvállalatnak; az
                        öreg műfordító, aki reggeltől-estig az aszfaltot nézi, hogy hátha talál egy
                        elvesztett milliós bankjegyet, a kész doktorkisasszony, aki spiritiszta
                        szeánszokon akar férjet fogni, a kávéházi szerkesztő, aki mindennap új
                        elaborátumot dolgoz ki egy világlap alapítására; a szőke özvegy, aki levelet
                        írt egy angol bankárnak, hogy sürgősen vegye nőül, vagy legalább is...; a
                        fiú, aki arról ábrándozik, hogy moziszínész lesz, az öreg fűszeres, aki
                        abból él, hogy eladta a leánya zongoráját s az árát kosztkamatra adja s a
                        fiatal fűszeres, aki ezért heti kétszázalékos kosztkamatot fizet, a
                        zongoraművésznő, aki delejes gyógyításokkal kuruzsol, az orvos, aki Indiába
                        szegődik kolerakórházba, a B-listás tisztviselő, aki cukorboltot nyit s a
                        bankár, cselédleány, zenebohóc, kisdiák, hadviselt katona, aki a Ferenc
                        József-hídról a Dunába ugrik.</p>
					<p>A regény elkészült, de nem kapott rá kiadót, még olyat sem, aki ingyen
                        jelentetné meg az esetleges anyagi és erkölcsi siker reményében.</p>
					<p>Ekkor ismét esedékes volt Nikoletta pénze és mintha az égből szállott volna
                        alá, - vagy talán már tudta, hogy Nikoletta pénze mikor esedékes? -
                        megjelent a Pantheon-kávéházban az öreg Rosenthal.</p>
					<p>- Hogy tetszik lenni?</p>
					<p>- Mennék Amerikába - felelte zordonan és soványan, ráncosan és petyhüdten,
                        öregre és betegre zsugorodva, mintha minden éjjel híd alatt hálna.</p>
					<p>Rosenthal mindent elintézett. Megszerzett minden engedélyt, okiratot, jegyet,
                        vízumot és útravalót, kiöltöztette őt, sőt ő maga személyesen ajánlkozott
                        útitársnak, részben, hogy a feltalálónak szerető gondját viselje, részben
                        pedig, hogy Amerikában a közös üzlet érdekeit ő maga képviselje, ő, aki öt
                        esztendőn keresztül a saját bőrén tanulta meg, hogy milyen nehéz az
                        amerikaiakkal boldogulni.</p>
					<p>Mindezekért a szívességekért maga ajánlotta fel, hogy a találmány révén
                        elérendő haszonból ő is, Rosenthal úr is ötven-ötven százalék erejéig
                        részesedjék.</p>
					<p>Így telt el Barnabás három esztendeje s most itt ül a Pantheon-kávéházban és
                        készül az útra. Amerikából int feléje a csoda s ő most megy a csoda
                        elé...</p>
					<p>Megivott három csésze feketekávét, elszívott tíztizenöt Memphis-cigarettát,
                        akkor eszébe jutottak neki a Péterffyek. Felkelt, átment a múzeum épületében
                        lévő postahivatalba és sürgönyblankettát kért. Táviratot küldött a
                        Péterffyeknek.</p>
				</div>
				<div type="chapter">
					<head>VIII.</head>
					<p>Három esztendeig szakadatlanul zuhogott a zápor. Papírpénz- és értékpapír-eső
                        szakadt a felhőkből s az emberek csak kiléptek az eresz alá, fölfelé
                        fordították a kalapjukat és öt perc alatt színültig tele lett papírral.
                        Később már teknőket és hordókat tettek ki az udvarra, néhány óra alatt
                        azokból is kicsordult a papírözön. Az okosak ezekután gödröket ástak a
                        kertjükben, tavakat és kanálisokat s betonnal alapozták ki a tavak és
                        kanálisok fenekét; kis tócsákra már rá sem hederített senki; tavak és öblök
                        és rengeteg mocsarak itták be az égből szakadó áradatot és az emberek
                        derékig jártak a papír- és pénzhulladékok áradatában. A bankok - ezek voltak
                        a legokosabbak - nagy Noé-bárkákat építettek és azokban uszkáltak a hullámzó
                        vizek fölött. Ha ez sokáig így tart, egész Magyarország a bankoké lesz,
                        föld, ház, erdő, levegő, magyar ég, csillagaival és napjával és holdjával, a
                        magyar levegő a felhőktől kezdve le a föld közepéig. Lucic báró bankja
                        mindent összevásárolt, ami eladó volt, pedig minden eladó volt, az emberek
                        mindent eladtak, csakhogy értékpapírokat vásároljanak, hogy kalapban,
                        kádban, hordóban vagy cementtel kibélelt halastavakban felfogják az égből
                        hulló papírmannát, amivel most a tejjel-mézzel folyó Kánaánban az ő magyar
                        népüket a halhatatlan tőzsdeistenek táplálják. Ezt hívták inflációnak.</p>
					<p>Lucic báró bankja annál gazdagabb lett, minél nagyobbra nőtt a papírözön,
                        amelyből már Ararát hegyének csúcsa sem látszott ki. Lucicnak mindenre volt
                        pénze, Lucic mindent meg tudott vásárolni és mindent ki tudott fizetni. Hogy
                        vagy féltucat bérházat megvásárolt, oda se neki. Azt, hogy a múzeumuccai
                        Péterffy-ház Rosenthaltól az ő kezébe került, már el is felejtette. Ki
                        emlékszik arra, hogy ezelőtt négy éve, októberben, déli két órakor, szerdán,
                        leves után milyen előételt evett? Három esztendő alatt megvásárolt néhány
                        gőzfűrészt, malmot, erdőt, székgyárat, szappangyárat, bútorgyárat,
                        borpincét, kekszgyárat, fürdőt, néhány roppant értékű szállodát, fürdőt -
                        vagy ezt már mondtam? -, téglagyárat, vicinális vasutat, megvette Budapest
                        öt vagy hat legnagyobb színházát és terve volt a József-városban roppant
                        kolosszeumot építtetni, amilyent még nem látott a világ és Isten óvta csak
                        attól, hogy meg ne vegye a városligeti Iparcsarnokot, a Margitszigetet, a
                        Dunát, Tiszát, Drávát, Szávát, Albániát és Görögországot. Csak Barnabás
                        bácsi kukoricaliszt-szabadalmát nem vette meg. Ezt pedig hívták
                        konjunkturának.</p>
					<p>Így ment ez három esztendeig, aztán egyszerre elállott a zápor. Az okosak
                        egyszerre megint tökfilkók lettek s a zálogházak megint átvették a
                        nagybankok szerepét. Az özönvíz, amely eddig napról-napra dagadt, most
                        egyszerre belezuhogott valami feneketlen tölcsérbe, amely összeköttetésben
                        volt a tengerekkel és a roppant víztömegek a tölcséren keresztül a tengerbe
                        folytak. Jóformán szempillantás alatt történt ez, a papírpénz- és
                        értékpapír-vízözönt mintha a föld nyelte volna. Mintha beszívta volna magába
                        a Szahara, szempillantás alatt. Vége volt a tőzsdeőrületnek s ami ezután
                        jött, azt hívták stabilizálásnak, deflációnak és dekonjunkturának.</p>
					<p>Lucic báró legjobb vállalata a tokaji szőlők és borpincék részvénytársasága
                        volt, föld, szőlő és pince, nemes tokaji aszú. A borvállalat élére a géplábú
                        Péterffy Ákos került, aki mindig odatartotta a kalapját, ahova tokaji
                        borpince-részvények zuhogtak alá a Lucic-féle bank felhőiből, ő is
                        adott-vett, csereberélt, valutázott és játszott, hosszra és besszre
                        spekulált, tőkét emelt és kontreminált, mint más; de mindezt azért tette,
                        hogy lassanként magának kaparintsa meg a borpince-részvényeket, amiket Lucic
                        báró a zsebéből elhullajtott. Ebben a pillanatban már csak két embernek
                        vannak borrészvényei: Lucicnak és neki.</p>
					<p>Azt is észrevette Ákos, hogy a bank a vízözön elmúlása után kissé fennakadt
                        Ararát hegyén. Ott lógott ég és föld között és sem szilárd föld, sem
                        hullámzó víz nem tartotta már. Lucic egyre-másra adta el vállalatait, hogy a
                        csődöt elkerülje; de még mindenki bízott abban, hogy újra megered az eső és
                        újra feljutnak a hullámok az Ararát csúcsára.</p>
					<p>Ákos most néha hetekig nem ment le Mindszentre. Ma is csak Vilma könyörgő
                        távirataira tudta rászánni magát, hogy leutazzék. Szombat este volt, teste,
                        lelke kimerült az embertelen hajszában, maga is érezte, hogy ha nem pihen
                        egy keveset a mindszenti kúria enyhe csendjében, megrendül a
                        munkaképessége.</p>
					<p>Szombat este tehát megérkezett Ákos.</p>
					<p>Vilma kissé sápadtnak találta az urát.</p>
					<p>- Sokat dolgozol?</p>
					<p>- Az nem volna baj - felelte fáradtan a férj. - Az a baj, hogy gondjaim
                        vannak.</p>
					<p>Vilma a közgazdasági helyzetet lapokból és Ákos közléseiből nagyjában maga is
                        ismerte, tudta, hogy a tőzsdén válságos a helyzet, az értékpapírok ára
                        felére zuhant s Lucic bankja óriási veszteségeket szenvedett. Minthogy
                        leánykorában maga is a titkári hivatalban dolgozott, tisztában volt a bank
                        egész üzleti konstrukciójával. Egész szakszerűen kérdezősködött.</p>
					<p>- Az abbaziai ingatlanokat csakugyan eladjátok?</p>
					<p>- El. Pénzre van szükségünk, hogy elláthassuk belföldi vállalatainkat. A
                        borpince-gazdaság válságba jutott. Egészen megakadt a kivitel s a belföldi
                        fogyasztás a felére csökkent.</p>
					<p>- Én sohasem bíztam a borüzletben - jegyezte meg Vilma.</p>
					<p>- Semmin sem kerestünk olyan tömérdek pénzt.</p>
					<p>- Amíg a konjunktúra tartott. De most... Kár volt megvenni azt az óriási
                        hegyaljai szőlőt.</p>
					<p>- Volt idő, amikor az egyévi hozadék kifizette az Degesz vételárat.</p>
					<p>- Papírkoronában...</p>
					<p>- Nos?</p>
					<p>- Nem tudom, helyesen ítélem-e meg a dolgokat, de azt hiszem, hogy ti
                        bankemberek valami szörnyű optikai csalódás áldozatai lettetek az infláció
                        alatt.</p>
					<p>- Például?</p>
					<p>- Például vegyük azt a szőlőt. Mennyiért vettétek?</p>
					<p>- Hatmillióért.</p>
					<p>- Mikor?</p>
					<p>- Három évvel ezelőtt. És 1921-ben hatvanmilliót kerestünk. Tízszeresét a
                        befektetett tőkének, tisztán.</p>
					<p>Vilma a fejét rázta.</p>
					<p>- Akkor 1500 korona volt a dollár árfolyama.</p>
					<p>- Igen.</p>
					<p>- De azt nem számítod, hogy az 1920-as hatmillió negyvenezer dollárt ért, az
                        1921-es hatvanmillió pedig mindössze kétezer dollárt. Tehát a vételárnak
                        mindössze csak öt százalékát kerestétek meg az első esztendőben.</p>
					<p>- Ezt most már mi is tudjuk.</p>
					<p>- Az üzemköltség, adó, adminisztráció, jutalék és egyéb kiadások pedig
                        kitettek harminc százalékot.</p>
					<p>- Ezt is tudjuk már.</p>
					<p>Vilma komoly kis arca egészen kipirult.</p>
					<p>- Tehát az első évben huszonöt százalékot fizettetek rá a kitűnő üzletre.</p>
					<p>- Tegyük fel.</p>
					<p>- Ez négy év alatt éppen száz százalékot, vagyis négy év alatt kétszer
                        fizettétek ki a szőlő vételárát.</p>
					<p>Ákos keserűen mosolygott.</p>
					<p>- Van valami benne. De ez még nem lett volna baj. Végre is mindig
                        papírkoronával fizettünk mindent... vagyis, ha kétszer vettük is meg,
                        valójában mégis ingyenben van nekünk.</p>
					<p>Vilma nem hagyta magát.</p>
					<p>- Hohó, ez katasztrofális tévedés, vezérigazgató uram. Tegyük fel, hogy
                        1920-ban hatvanmillió koronáért dollárt vagy aranyat veszel és azt
                        elhelyezed egy nagy bank páncélszekrényében...</p>
					<p>- Nos, akkor ott vagyok, ahol most.</p>
					<p>- Ott? Nem. Akkor van negyvenezer dollárt érő aranyad, vagyis mostani
                        árfolyam szerint közel hárommilliárd papírkoronád.</p>
					<p>- Így pedig van ugyanannyi értékű szőlőbirtokom.</p>
					<p>- De az a kérdés, mennyi teher van a borüzem számláján?</p>
					<p>- Négy és félmilliárd.</p>
					<p>- És mennyi kellene az invesztícióra?</p>
					<p>- Ugyanannyi. Már meg is szavaztuk a hitelt.</p>
					<p>Vilma diadalmasan nézett az ura szemébe.</p>
					<p>- Hát én, az asszonyi eszemmel, mindebből azt látom, hogy 1920-ban
                        negyvenezer dollárért vettél néhány hold hegyaljai szőlőbirtokot és most van
                        rá százezer dollár adósságod. Ez a lényeg. A többi mind csak
                        szemfényvesztés.</p>
					<p>Ákos elgondolkozott. Körülbelül így van a dolog és annyi bizonyos, hogy a
                        bank vállalatainak felét likvidálni kell, hogy a másik felét üzemben tudja
                        tartani.</p>
					<p>Vilma felsóhajtott.</p>
					<p>- Én úgy látom, hogy az egész homokra épített bank össze fog omlani.</p>
					<p>Ákos tiltakozott ez ellen a pesszimizmus ellen. És magyarázni kezdte:</p>
					<p>- Tegyük fel, hogy a tíz vállalat közül ötöt el kell adnom. Nos? Még mindig
                        marad öt. És ez az öt mégis csak ingyen került Lucic birtokába.</p>
					<p>- És a részvényesek? - kérdezte Vilma aggodalmasan.</p>
					<p>Ákos meghökkent.</p>
					<p>- Hát bizony...</p>
					<p>- Hát bizony... - folytatta Vilma keserűen - a részvényesek elvesztették a
                        verejtékes kis garasaikat. És a bank, hogy üzemben tarthassa megmaradt öt
                        vállalatát, folyton újabb és újabb hitelt lesz kénytelen a nyakába venni. És
                        jövőre el kell adni újabb két ingatlant, aztán a borpincét, majd a bérletet
                        és végül Lucic is Rosenthal sorsára jut: egy kis bolt a Bálvány uccában,
                        ahol kefét és lábtörlőt árusítanak.</p>
					<p>Ákos mosolyogva simogatta meg Vilma homlokát.</p>
					<p>- Nincs igazad, szívem. A helyzet még nem oly tragikus. Én mindenesetre
                        megmentek a magunk számára mindent, amit csak lehet.</p>
					<p>- Van valami terved?</p>
					<p>- Van. Először is megveszem az egész borvállalatot.</p>
					<p>Vilma elpirult.</p>
					<p>- Miből?</p>
					<p>- Eladom az értékpapírjaimat.</p>
					<p>- A borpince részvényeiért? - kérdezte Vilma aggodalmasan.</p>
					<p>- Igen. Ehhez a vállalathoz kötöttem a becsületemet. Ezért én felelek. És én
                        megvédem a részvényeseimet.</p>
					<p>Vilma elszomorodott.</p>
					<p>- Akkor végünk van, édes kis uram.</p>
					<p>- Miért? - kérdezte Ákos meghökkenve.</p>
					<p>- Mert akkor hamar eljön az idő, hogy a részvényeidet el kell
                        zálogosítanod... és többé nem tudod kiváltani soha. Ákos, fogadd meg az én
                        tanácsomat. Légy önző és okos. Ma nem olyan az élet, hogy érdemes volna
                        feláldozni magadat a mások érdekében. Te még mindig őseid puritán és büszke
                        becsületességével gondolkozol: ők megtehették; az ő életük a jó erkölcsök,
                        az anyagi biztonság, a tekintély és a társadalmi konvenciók sínein gördült
                        tova; ma egy sűrű, sötét, bozótos őserdőben járunk, amelybe magunknak kell
                        fejszével vágni az utat, ha ki akarunk jutni a rengetegből. És körülöttünk
                        éhes fenevadak leselkednek ránk; idegen emberek vérszomjas falkája, ezer és
                        ezer önzés irígysége, jobbról, balról revolver vagy bunkósbot fenyeget, mert
                        egy darab kenyérért megölik ma egymást az emberek. Nincs igazam, Ákos?</p>
					<p>- Igazad van! - bólintott komolyan a férfi.</p>
					<p>- Látod. És te mégis a részvényeseket félted. Pedig csak magadra kellene
                        gondolnod és a családodra. Én úgy látom a dolgot, hogy mi éppen úgy egy
                        puszta szigetre kerültünk, mint gyermekkorunk derék Robinsonja. Magunknak
                        kell az életet megteremteni, mert ha mi nem ügyeskedünk, nincs senki, aki
                        segítene. Én, te, ő - ezt mondogasd magadban, Ákos, valahányszor dilemmába
                        kerülsz: te, a feleséged és a kis Ákos... nincs senki más ezen a világon. Ez
                        az egész világ és ha körülöttünk össze is dől minden, az egyetlen cél, hogy
                        mi megmaradjunk. Úgy-e, a háborúban megtanulhattuk, hogy önzőnek kell lenni,
                        aki elhagyja magát, azt mindenki elhagyja... Évike anyja is, Klema néni is
                        minden pénzüket hadikölcsönbe fektették... volt idő, amikor gazdag
                        embereknek érezhették magukat és most, öreg napjaikra, maguknak kell
                        megkeresniük a betevő falatot. Ákos, ha úgy látod, hogy a részvénytársaság
                        hajója süllyedőben van, hagyd ott az egészet, add el részvényeidet, mondj le
                        állásodról, végy fel akkora végkielégítést, amekkorát csak tudsz, vedd meg a
                        Roth vagy a Hartmann birtokát és itt üssük fel az új Robinsonok sátrát.</p>
					<p>Ákos meghatódva hallgatta felesége szavait s gyengéden megsímogatta Vilma
                        lázban égő arcát.</p>
					<p>- Igazad van, Vilma.</p>
					<p>- Nos, eladod a részvényeidet?</p>
					<p>- Már eladtam.</p>
					<p>Vilma elsápadt.</p>
					<p>- Borpince-részvényekért?</p>
					<p>Ákos homloka ráncbaborult és hangjában volt valami aggódó nyugtalanság és
                        szégyenkezés.</p>
					<p>- Igen.</p>
					<p>- És elzálogosítottad?</p>
					<p>- Kénytelen voltam.</p>
					<p>És szorongva leste Vilma arcán a hatást. Az asszony azonban egy csöpp
                        ijedtséget sem árult el, csak kíváncsiságot, puszta üzleti érdeklődést,
                        mintha ötven vagón búza vételéről vagy eladásáról volna szó.</p>
					<p>- Mennyit kaptál rá?</p>
					<p>Ákos megkönnyebbült.</p>
					<p>- Darabjára húszezer koronát.</p>
					<p>Vilma elégedetten bólintott.</p>
					<p>- Nem is ér többet.</p>
					<p>- Most negyvenen áll - jegyezte meg Ákos.</p>
					<p>- De lehet, hogy a jövő héten leesik húszra.</p>
					<p>- Húszra?</p>
					<p>- Vagy tízre. Mit lehet tudni?</p>
					<p>- Valóságos kis Kasszandra vagy.</p>
					<p>- De éppen azért nem bánom, hogy lombardot vettél a bor-papírokra.
                        Legrosszabb - vagy esetleg a legjobb - esetben veszni hagyod.</p>
					<p>Ákos újra elkomorodott.</p>
					<p>- Nem az a baj, szívem. Először is a részvények mellé váltót is adtam...</p>
					<p>- Persze, ez a pénz is a borüzletre ment.</p>
					<p>- Vilma - jajdult fel Ákos, - ne kínozz tovább!</p>
					<p>Vilma az ura nyakába borult.</p>
					<p>- Bocsáss meg, Ákos, de én borzasztóan félek.</p>
					<p>Ákos ránézett a fal mellett lévő magas rokokó órára.</p>
					<p>- Éjfél már elmult. Gyerünk, feküdjünk le.</p>
					<p>- Inkább sétáljunk egy keveset a parkban, olyan szép meleg ez az éjszaka. És
                        én olyan ideges vagyok - rimánkodott Vilma.</p>
					<p>Kimentek a százados óriási fák alá, amelyek lombjaikkal mély és titokzatos
                        sötétséget borítottak a földre; az égen pedig teljes kerek tányérjában
                        világított a hold. Odaértek a családi kriptához, amelybe legutoljára
                        Gyulának és Lajosnak koporsóját tették a többi Péterffy-koporsó mellé.</p>
					<p>Ákos és Vilma összeölelkezve közeledtek a sírbolt felé. Egyszerre csak Vilma
                        meghökkenve mutatott a sírbolt mellett fehérlő kőpad felé:</p>
					<p>- Nézd, ott ül valaki... Látod? Meggörnyedve ül, a két tenyerébe hajtva
                        fejét.</p>
					<p>Most már Ákos is látta.</p>
					<p>Rákiáltott.</p>
					<p>- Hej, ki az?</p>
					<p>A padon ülő ember lassan felemelkedett.</p>
					<p>- Hahó, Ákos, te vagy?</p>
					<p>Sándor bácsi volt, magába roskadtan, de elegánsan, rózsásan és a jobb szemén
                        fényesen csillogó üveggel.</p>
					<p>- Mi az, hát Sándor bácsi éjfélkor még itt jár? - kérdezte meglepődve
                        Vilma.</p>
					<p>Ákos tréfára vette a dolgot.</p>
					<p>- Rosszkor jövünk, kedves Sándor bátyám? Valami kaland? Mi? Ne is
                        szabadkozzék: legényembernek szabad... És mi nem áruljuk el.</p>
					<p>Sándor bácsi búsan legyintett.</p>
					<p>- Nem tudok aludni, becsületszavamra, le sem húnyom a szemem hetek óta.</p>
					<p>- Nono, az nem lehet... hetek óta... az mégis sok lenne egy kicsit.</p>
					<p>- Becsületszavamra, ha mondom. Olyan vérnyomásom van... pedig már öt párnát
                        gyűrök a fejem alá... no, de csak nevessetek rajtam... én tudom, amit tudok:
                        most azért jöttem a sírbolthoz, hogy apámtól megkérdezzem: hogy esik az
                        embernek az a folytonos hanyattfekvés, egy szál gyalúforgáccsal töltött
                        kemény párnán, ebben a nyirkos és sötét hálószobában?</p>
					<p>- Nana, Sándor bácsi, újabban sokat kacérkodik az elmúlással - pirongatta
                        Vilma.</p>
					<p>- Nem ok nélkül, lányom - felelt az öreg és finom fehér zsebkendőjével
                        izgatottan törölgette a monokliját.</p>
					<p>- De nem is bánom, ha már elpatkolok. Ingyenélő, naplopó, vén kiérdemesült
                        csataló vagyok, aki csak fogyasztja az abrakot, anélkül, hogy valaki hasznát
                        látná neki.</p>
					<p>Ákos valamit mondani akart, de Sándor bácsi leintette.</p>
					<p>- Ne vigasztalj, öcsém. Nem félek ám én a haláltól, mint ahogy ti
                        gondoljátok. Most is azért vagyok itt, hogy megbarátkozzam őkelmével. Itt
                        alszik egy csomó Péterffy s köztük az apám, akit, őszintén szólva, már
                        nagyon is szeretnék viszontlátni.</p>
					<p>Sándor bácsi ezt olyan kétségbeesett panaszkodással mondta, hogy a fiatalok
                        szívből megsajnálták. Ákosnak könnyes lett a szeme, hogy ez a rózsásarcú,
                        finom, szép öreg gavallér milyen hetyke hangon bátorítja magát halálos
                        rettegésében. Gondolkozott, hogy mit mondjon neki, ami felderítené.</p>
					<p>- Holnap megyek vissza. Nem akar velem jönni Sándor bácsi? Kirúgunk egy
                        kicsit a hámból.</p>
					<p>Sándor bácsi monoklija felcsillant.</p>
					<p>- Megyek öcsém, megyek. Rámférne egy kis lumpolás nagyon. Hadd lássátok meg,
                        hogy fütyülök az egész érelmeszesedésre.</p>
					<p>Sándor bácsi ezen megengesztelődött. Feltette magában, hogy amint
                        megszökhetik Ákos mellől, felkeresi azt a Pokorny Elemért és megvizsgáltatja
                        a vérnyomását.</p>
					<p>Mind a hárman megindultak a kastély felé. Útközben találkoztak a falu öreg
                        postásával.</p>
					<p>- Távirat! - kiáltott diadalmasan a vén Ferkó, aki még látta, amikor itt
                        ötezer holdon véges-végig Péterffyek voltak az urak. - Távirat! - és levette
                        elnyűtt kék postássapkáját. - Dicsértessék...</p>
					<p>Ákos izgatottan bontotta fel a blankettát. Azt hitte, hogy megint valami baj
                        van a bank körül és vissza kell mennie. Átfutotta a ragasztott sorokat,
                        aztán odaadta Vilmának. Vilma olvassa:</p>
					<p>“Péterffyék, Felső-Mindszent, Baranya megye. Stop. Megyek Amerikába. Stop. Ha
                        elpusztulnék, vegyétek magatokhoz Nikolettát. Stop. Ha visszajövök, én
                        veszlek magamhoz benneteket. Stop. Vannak még csodák. Barnabás.”</p>
				</div>
			</div>
			<div type="group">
				<head>TIZENEGYEDIK RÉSZ</head>
				<div type="chapter">
					<head>I.</head>
					<p>Barnabás visszajött Amerikából, kis belvárosi hotelben vett lakást, közel a
                        Pantheon-kávéházhoz, amelyet megérkezése után nyomban felkeresett.
                        Ezerkilencszázhuszonnégyet írtak, a Pantheon-kávéháznak megint új gazdája
                        volt s Barnabás hiába kereste Johannt, a főpincért. Johann meghalt vagy a
                        szegények házában van - a kávéház személyzete nem tudta megmondani, Barnabás
                        elgondolta, hogy ezért bizony Johannak nem volt érdemes élni; nem tudják
                        róla, hogy él-e vagy meghalt, nem tudják ott, abban a kis dióhéjnyi
                        mikrokosmosban, ahol az egész életét leélte. Néhány évig még az igáslóról is
                        tudják abban az istállóban, amelyben tíz vagy húsz évig ropogtatta a maga
                        zabját. S vajjon róla, aki a Kivilágított ablakokat írta s vagy húsz
                        találmány eszméjét hintette szét maga körül, vajjon néhány esztendő mulva
                        fogják-e tudni?</p>
					<p>Reggel volt és Barnabás körülnézett a kávéházban. Családtalan férfiak és írók
                        itták a kávéjukat, átfutották ujságjaikat és siettek dolgukra. Komoly
                        doktorkisasszonyoknak, iparművésznőknek, angol misseknek, francia
                        nyelvmesternőknek látszottak a nők, hivatalnoklányoknak vagy magányos
                        üzletasszonyoknak s Barnabás hiába akart elkapni kacér pillantásokat.</p>
					<p>Most már, úgylátszik, komolyabb és tisztább lett a női nem élete, - gondolta
                        Barnabás, aki kevéssé megőszült, megrogyott, keskenyebb és pocakosabb lett,
                        de most is dörgőhangú óriás volt még s vénségére érdeklődni kezdett az
                        asszonyok iránt.</p>
					<p>Eszébe jutott, hogy tegnap este kissé sétálgatott Budán, a Gellérthegy körül.
                        Az éjszaka embertelenül hideg volt, dideregni kezdett a Gellért téren,
                        villamosra várakozott. Egyszerre csak megpillantott egy embert, aki felöltő
                        nélkül, karját a pad támlájára vetve, tátott szájjal félig ült, félig lógott
                        a padon. Szent Isten, ez az ember halott! Lehetetlen, hogy valaki ily
                        elnyűtt és hitvány öltözetben nem fagy meg az éjszaka nedves hidegében. Ha
                        ez az ember él még, reggelre megfagy. De nem fagyott meg. Jött a villamos,
                        az atyafi felhorkant, kinyujtózkodott és halkan dudorászva beszállt a
                        kocsiba. Barnabás szintén. Jól megnézte a legényt. Nagyon intelligens arcú,
                        szőke, halovány, finom orra és szép kék szeme volt. Jött a kalauz, a
                        széparcú fiú már aludt, mint a bunda. A kalauz felrázta. Kérte a jegyét.</p>
					<p>- Tessék.</p>
					<p>- Ez nem jó.</p>
					<p>- Akkor tévedtem.</p>
					<p>Másikat vett elő. Az sem volt jó. A kalauz megharagudott. Világos, hogy a
                        legény egy csomó használt jegyet szedett össze az uccán s most azzal
                        szeretne kijutni a városligetbe. A kocsi megállt, a fiút leszállították.</p>
					<p>Ki tudja, hol fog ez a szép, finomorrú fiú éjszakázni? Nedves és hideg volt
                        az éjjel és mindenki didergett.</p>
					<p>Barnabás ma egész nap a kávéházban ült és gondolkozott, mitévő legyen. Délben
                        elment ebédelni, ebéd után aludt egy keveset a szállodában. Délután ötkor
                        megint a kávéházban volt. Körülnézett és nem ismert rá a reggeli Pantheonra.
                        Úgylátszik, itt most vette kezdetét a szerelmi vásár. Dilettáns kokottok
                        lepték el a márványasztalokat s úgy tettek, mintha kávéjukat innák, vagy a
                        külföldi képeslapokat tanulmányoznák. És várták a csodát, a mesebeli
                        királyfi eljövetelét, amely nekik vacsorát és selyemharisnyát és cipőt és
                        házbért jelent.</p>
					<p>Barnabás megundorodott ettől a képtől és elment a kávéházból. De este megint
                        ott volt. Körülnézett és látta, hogy megint változott a kép. Fehér abroszt
                        terítettek a márványasztalokra és tisztes polgári családok jönnek
                        vacsorázni. Most a városi polgárok, képviselők és tisztviselők,
                        katonatisztek, tanárok, ügyvédek már a feleségüket és leányaikat is elhozzák
                        ide, ahol egy órával előbb a bűn bujaillatú virágai nyíltak. Még benne van a
                        levegőben a bódító, érzékcsiklandozó, perverz és olcsó parfőmök szaga, még
                        ott leng a futtában kötött viszonyok emléke, szinte tovább rezeg még az
                        egész erkölcstelen nagyvárosi szerelem melódiája a fülledt, párás,
                        ételszagú, füstös kávéházban. Mindegy. A szegény úri proletár mégis jól érzi
                        itt magát, mert fény, zaj, zsibongás, tarka-barka látvány narkotizálja az
                        idegeit és - mert nincs fája és szene, amivel otthon a lakását befűtse és
                        megvendégelje a jóbarátait.</p>
					<p>Barnabásnak eszébe jutott a Gellért-téri pad és a kékszemű, finomorrú suhanc.
                        Ki tudja, hol töltötte éjszakáját a boldogtalan fiú?</p>
					<p>Körülnézett. Hát ezek hol töltik? Itt a Pantheonban. Ez is csak éjjeli
                        menedékhely.</p>
					<p>Barnabás elkomorodott. Úgylátszik, ez az egész város csak éjjeli menedékhely.
                        Vagy talán az egész ország? Nem tudja; most jött vissza Amerikából, ahova
                        fél éve vitte ki Rosenthal.</p>
					<p>Május végén érkeztek Hobokenbe, ahol szódás rumtól mámorosan fogadta őket Mr.
                        Smith, a newyorki fezőr. Taxiba ültek és rohanvást rohantak a Wolworth
                        Building elé, ahol Smith úr irodájában négy merevképű és szertartásos modorú
                        amerikai várta az érkezőket. Mr. Smith bemutatta őket, aztán bemutatta az
                        amerikai urakat: Mr. Charles Vaughant, a First American Wool and Cotton
                        Trust igazgatóját, Mr. John Ryenst, konzervgyárost, Mr. Brownt,
                        kukoricaültetvényest és Mr. Leet, gabonabizományost és tőzsdeügynököt.</p>
					<p>Szódás rumot ittak és megbeszélték, hogy másnap reggel hét órakor ugyanazon a
                        helyen találkozni fognak és kimennek Mr. Brown gyárába, ahol megkezdődhetnek
                        a kísérletezések.</p>
					<p>Mr. Smith ezek után elvitte őket a Hotel Knickerbookerbe, ahol egy
                        háromszobás appartementet bocsátott rendelkezésükre azzal, hogy ebben a
                        pompás szállodában, Newyork közepén, a tizenharmadik emeleten két hétig az
                        előbb nevezett négy úr számlájára kényük-kedvük szerint költekezhetnek.
                        Rosenthal komolyan bólintott és amerikai flegmával vette tudomásul az
                        előzékenységet.</p>
					<p>Ezek után kétheti rettenetes hajsza következett. Ő maga mindennap hét órakor
                        kiment a gyárba és ott dolgozott a késő esti órákig, mint egy szigorló
                        mérnökjelölt. Levizsgáztatta őt az egyik Carnegie-egyetem
                        vegyészprofesszora, két német kémikus, a Brown-gyár műszaki igazgatója,
                        aztán naponta tíz órát kotyvasztottak, főztek, gyártottak, mértek, sütöttek,
                        számoltak és a világért sem nyilatkoztak volna, hogy tetszenek-e nekik a
                        kísérletek vagy sem. Csak az egyik német vegyész mondott annyit, hogy Mr.
                        Grónay zseniális ember s hogy tulajdonképpen Németországban volna a
                        helye.</p>
					<p>Két hét mulva a kísérletek befejeződtek. Mr. Smith értesítette őket, hogy
                        minden jó úton halad, az érdekelt uraknak kedvük van a találmánnyal
                        foglalkozni, ámbár egyelőre úgy fest a dolog, hogy kukoricaszárból lehet
                        ugyan kitünő lisztet és zsírpótló tápanyagot kivonni, ámde ez az anyag
                        drágább a búza- vagy rozslisztnél, ennélfogva tömegcikk számára nem látszik
                        alkalmatosnak. Mr. Grónay úgy járt, mint ahogy járna az, aki feltalálná a
                        mesterséges aranycsinálás módját, de az így előállított arany drágább volna
                        a természetesnél.</p>
					<p>Úgy látszott, hogy minden összeomlott. Mr. Smith azonban mosolyogva
                        bíztatta:</p>
					<p>- Semmi baj. A kétheti kísérletezések meggyőzték a konzorciumot, hogy Ön
                        egészen rendkívüli tehetségű vegyész és amikor Ön a kukoricával kezdett
                        foglalkozni, egész jó helyen tapogatódzott. A kukoricának nagy jövője van,
                        de táplálkozás szempontjából maradjunk csak meg a régi kukoricaszemnél. A
                        kukorica jövőjét a textiliparon belül kell keresni s a Carnegie-egyetemnek
                        az a professzora, aki az Ön kísérleteit ellenőrizte, maga is régóta
                        foglalkozik ezzel a problémával. A feladat az, hogy a kukorica szárából
                        olyan növényi fonalat állítson elő, amely jobb és olcsóbb a gyapotnál s
                        amelyet nagyobb arányban lehessen keverni gyapjúfonalakba anélkül, hogy az
                        a gyapjúszövet karakterét lerontaná. Állítson elő Ön kukoricából olyan
                        sodratot, amelyből 60-70 százalékot is hozzá lehet adni a gyapjúlánchoz s a
                        szövet mégis elsőrangú legyen minőség, szépség és tartósság szempontjából. A
                        jelszó: hetven százalék kukorica-vetülettel és harminc százalék
                        gyapjúlánccal elsőrangú, finom angol posztót imitálni.</p>
					<p>Úgy érezte, hogy megfordult vele a világ. Eszébe jutott, hogy az ő
                        kukoricamasszájából, amellyel forradalmat akart csinálni a közélelmezés
                        terén, régebben maga is készített sodratokat, de viszont ezt meg ő tartotta
                        akkoriban tudományos gyermekjátéknak, mert nem tudta elképzelni, hogy a
                        kukorica versenyre tudna kelni a gyapottal.</p>
					<p>- Mi most a teendő? - kérdezte szívdobogva s már szeretett volna bebújni egy
                        laboratóriumba, hogy megoldja a fényes feladatot.</p>
					<p>- Mr. Charles Vaughan, a First American Wool and Cotton Trust igazgatója
                        azért várta Önt partraszállása alkalmával az én irodámban, mert már az Ön
                        írásbeli elaborátumai alapján felmerült a remény, hogy az Ön kémiai tudását
                        talán a szövetipar terén is fel lehet használni. Önt tehát most átadom Mr.
                        Vaughannak, aki négyheti időt ad a kísérletezésre.</p>
					<p>Ezzel előlről kezdődött minden. A napi tízórai munka, a számolás, a párolás,
                        a méregetés, a gyártási kísérlet, megint egy csomó kémikus, megint egy
                        pápaszemes német, megint műszaki és kereskedelmi igazgatók, kalkulátorok,
                        matematikusok, ültetvényesek, szállítási és kereskedelmi szaktekintélyek, -
                        négy hét mulva mégis kigyártotta azt a néhány méter posztót, amelynek nem
                        ugyan hetven, hanem csak hatvan százaléka kukoricarost, de mégis vetekszik a
                        legjobb angol gyapjúkelmék tetszetősségével, puhaságával és
                        tartósságával.</p>
					<p>Az amerikaiak megint bólogattak és közölték vele, hogy a kísérletek
                        befejeződtek.</p>
					<p>Ekkor kijelentette, hogy nem bírja tovább. Haza kívánkozik, szeretné látni
                        Nikolettát, szeretne magyar levegőt szívni és derék, könnyelmű, kedves,
                        lusta, élhetetlen, koldús magyar csodavárókkal a Pantheon-kávéházban
                        elbeszélgetni.</p>
					<p>Az amerikaiak a vállukat vonogatták.</p>
					<p>Rosenthal is látta, hogy testileg-lelkileg megnyomorodott. Sürgette tehát a
                        szerződést, de Mr. Vaughan kijelentette, hogy erről még nem lehet szó.
                        Néhány méter posztót kigyártani, ez igaz, hogy a tudomány diadala, de
                        kérdés, hogy a nagymennyiségben való gyártás, kapcsolatban a nyersanyagok
                        beszerzésével és a konkurrens trösztök ellenakcióival, nem hiúsítja-e meg a
                        tudományos felfedezéshez fűzött illuziókat? Egyszóval, négy hét szükséges
                        még ahhoz, hogy kiderüljön a dolog üzleti értéke. Négy hét mulva majd
                        levélben küldik meg a konzorcium határozatát.</p>
					<p>Rosenthal rögtön átlátta, hogy az amerikaiak ezzel véget vetettek nemcsak a
                        tárgyalásoknak, hanem a vendéglátásnak is s hogy most már tetszésükre
                        bízzák, vajjon Newyorkban akarják-e megvárni a végleges döntést, vagy ha
                        nem, hát a saját költségükön, ha úgy tetszik, bízvást hazautazhatnak.</p>
					<p>Könyörögve nézett Rosenthalra:</p>
					<p>- Utazzunk haza.</p>
					<p>Rosenthal felpattant:</p>
					<p>- Én pedig addig nem mozdulok, - nem igaz? - míg a szerződést alá nem
                        írtuk.</p>
					<p>Maradtak tehát. Rosenthal ettől fogva egy nyomorúságos kis Boarding House-ban
                        húzta meg magát, őt ellenben betette Newyork egyik legelőkelőbb
                        szanatóriumába és fejedelmi kezelést rendelt neki, mert nagyon félt, hogy
                        még meg talál halni, mielőtt a szerződést aláírhatná. Ez esetben aztán az
                        amerikaiak ellophatnák az egész szabadalmat. Mindezekért csak annyit kért
                        tőle, hogy a kukoricaszárból készült szövettalálmányának hasznából hetven
                        százalék illesse őt.</p>
					<p>Örült, hogy ezzel a csekélységgel viszonozhatta Rosenthal szolgálatait.</p>
					<p>A szanatóriumi kezelés nagyszerűen talpraállította. Megnyugodott,
                        megerősödött s határtalanul boldoggá tette, hogy Rosenthal a saját
                        elhatározásából ezer dollárt küldött Nikolettáért.</p>
					<p>Október 1-én aztán valamennyien találkoztak Mr. Smith irodájában, hogy a
                        szerződést aláírják.</p>
					<p>Annyira meg volt illetődve, hogy szólni sem tudott. Fejében rengeteg szám,
                        tömérdek millió, egy új élet ragyogó illuziói kergetőztek, el sem tudta
                        képzelni, mi vár itt reá, vajjon felemelkedik-e ő is az amerikai
                        milliomosok sorába, avagy talán csak mérsékelt javadalmazású műszaki
                        igazgatónak akarják szerződtetni a textilipari tröszt valamelyik
                        gyártelepére. Most érezte, hogy minden vegyészi tudása és élete utolsó tíz
                        esztendejének minden tapasztalata ellenére is úgy áll itt, mint egy naiv és
                        szepegő gyermek, félénken és bizonytalanul az elképesztően öntudatos, gőgös
                        és rosszindulatú Amerika előtt. Eszébe jutott, hogy nemrég filmtémákkal
                        házalt a színházi ügynökségeknél, ám dehogy is mert volna akkoriban ilyen
                        fantasztikus rémregénnyel a színházi ügynök elé állítani. Eszébe jutott
                        Nikoletta. Nehezen szedte a lélegzetet, leült egy székre és tenyerébe
                        hajtotta a fejét.</p>
					<p>A közjegyző olvasta a szerződést. Barnabás tekintete néha a jelenlévő
                        amerikaiak, majd Rosenthal úr arcára esett. Az amerikaiak úgy ültek ott,
                        mint győzedelmes generalisszimuszok, akik békediktátumot iratnak alá a
                        legyőzött ellenséggel. Rosenthal úr arca megrándult, néha elsápadt, aztán
                        kipirult, sokszor majdnem felugrott, hogy közbeszóljon, de türtőztette
                        magát. A Notary public befejezte felolvasását és az okmányt odatartotta az
                        orra alá. Tanácstalanul nézett Rosenthal úrra. Az tiltakozva rázta a
                        fejét.</p>
					<p>- Nem írjuk alá. Nem igaz, Mr. Grónay?</p>
					<p>A társaságot nem lepte meg ez a kijelentés.</p>
					<p>Mr. Smith feltette a kérdést, hogy nem tartanák-e helyesnek, ha három nap
                        mulva újra összejönnének, azalatt mindkét fél meggondolhatja a dolgot s
                        akkor véglegesen dönthetnek a feltaláló százaléka fölött.</p>
					<p>Mert a százalékról volt szó. Az amerikaiak a tiszta haszon tíz százalékát
                        kínálták neki, félévi elszámolásra, utólag. Rosenthal azt mondta, hogy ez
                        egyenesen rablás, mert a tiszta hasznot úgy kalkulálják az amerikaiak, ahogy
                        nekik tetszik, hiszen az amerikaiak is ismerik az igazgatósági jutalék, a
                        szindikátusi haszon, a felügyelőbizottsági tiszteletdíj, a
                        végrehajtóbizottsági honorárium, a vezérigazgató rendes és rendkívüli
                        dotációja, a nyilt és titkos tartalékolások s még ezenfelül vagy egy tucat
                        más cím alá rejtett jövedelmeket, amelyek után a tiszta haszon, amelyen a
                        részvényesek osztoznak s amelyből a feltaláló részesedik, a minimumra
                        zsugorodik össze. Rosenthal ehelyett a bruttó-haszonból akart részesedni.
                        Megelégszik ő a bruttó-haszon három százalékával, sőt, hogy segítse
                        kiszorítani, Mr. Smith úrnak is lead ebből fél százalékot.</p>
					<p>Másnap megjelent az újonnan alakult részvénytársaság vezértitkára és
                        felajánlotta neki a társaság műszaki igazgatói állását évi húszezer dollár
                        fizetéssel. Visszautasította. Ő Nikolettát akarja látni!</p>
					<p>- Én már nem sokáig élek s ami nekem még hátra van, azt Budán, a Rózsadomb
                        körül, egy csendes kis villában akarom leélni, szélmentes helyen, a déli
                        oldalon, napsütésben, Nikoletta mellett, sétálgatva a kert virágzó
                        gesztenyefái alatt.</p>
					<p>Végül megegyeztek a bruttó-bevétel két százalékában. Ebből Arthur Smith úr
                        kapott negyedszázalékot, fél százalék illeti őt, a többi Rosenthalé
                        marad.</p>
					<p>Október elseje volt, amikor újra hajóra ültek. Az amerikaiak egyetlen cent
                        előleget sem adtak és Rosenthaltól kellett kölcsön kérni ötszáz dollárt
                        hajójegyre és egyéb kiadásokra. A hajón Rosenthal közölte vele, hogy a
                        vállalkozás, az amerikai út, a kölcsönök az ő utolsó fillérjét is
                        felemésztették, az újpesti kefegyár roskadásig meg van terhelve
                        adóssággal.</p>
					<p>Majdnem fillér nélkül értek haza Budapestre, zsebükben egy ragyogó
                        szerződéssel, mely azonban csak fél, vagy még valószínűbben csak egy
                        esztendő mulva hoz pénzt a konyhára.</p>
					<p>Állás, foglalkozás, betevő falat nélkül állt s még szerencsésnek érezte
                        magát, hogy le tudott bonyolítani egy kölcsönműveletet, amelynek értelmében
                        Lucic báró havi száz dollárt folyósít részére mindaddig, amíg Amerikából
                        megkapja az első jutalékot.</p>
					<p>A First International Corporation of Dried Cornwool értesítette őt, hogy a
                        gyártás megindult s dacára a konkurrens trösztök által megindított pénzügyi
                        és politikai háborúnak, az üzlet szép jövővel bíztat. Az első osztalék s
                        ezzel együtt a feltaláló jutalékának kifizetése csak egy év mulva esedékes,
                        ami bizonyára nem okoz kellemetlenséget Mr. Grónaynak, mint a Rosenthal-féle
                        kefe- és seprűtröszt műszaki igazgatójának.</p>
					<p>Két hét mulva Lucic báró bankja, ahol a havi száz dolláros járadékot
                        kieszközölték, összeomlott. Nos, erre végignyargalta az ország nagy
                        bankjait és eladásra kínálta amerikai szerződését. Elsőben életjáradékot
                        kért, aztán, amikor kinevették, egy összegben kínálta oda minden várható
                        jövedelmét a világraszóló találmánynak. Erre sem akadt vállalkozó. Nem
                        segített rajta senki s talán éhen halt volna, ha Rosenthal úr tizenötezer
                        dollárért meg nem veszi tőle az egész szabadalmat.</p>
				</div>
				<div type="chapter">
					<head>II.</head>
					<p>Tavasz volt. Mindszenten azt mondták, hogy ilyen szép tavasz huszonöt
                        esztendeje nem volt a vidéken. Sándor bácsi mindennap tízszer olvasta meg az
                        érverését, havonta megmérette a vérnyomását és lemondott a dohányzásról.
                        Megharagudott arra, aki szemébe mondta, hogy minden hónapban kerek esztendőt
                        fiatalodik s mindenki megesküdnék, hogy hermelinszínű bajuszát és
                        selyem-kottletjét valami titokzatos kémiai eljárással festi fehérre. Sándor
                        mindig térdnadrágban, sárga lábszárvédővel és lovagló ostorral járt-kelt a
                        kastély körül és a falusi menyecskéket nézegette. Ibolyát szedett a mezőn és
                        hódolattal nyujtotta át a Péterffy-hölgyeknek. Krisztina nagymama boldog
                        mosollyal fogadta - jaj, a legyezőm - és megkérdezte, hogy hajlandó volna-e
                        őt Freudenauba kísérni a tavaszi versenyekre? Klema vezette a háztartást,
                        Vilma a fiát nevelte, Ágnes imádkozott.</p>
					<p>Ákos most is Pesten dolgozott egész héten s csak szombatonként ment haza
                        pihenőre. Egy ilyen tavaszi szombaton - ezerkilencszázhuszonnégyet írtak
                        akkor - dult arccal, eltitkolhatatlan kétségbeeséssel jött le Mindszentre.
                        Elmondta Vilmának, hogy Lucic bankja - napok kérdése csak - összeomlott és
                        maga alá temette a vállalatokat is.</p>
					<p>- Az értékpapírok?</p>
					<p>- Szemétládába velök.</p>
					<p>- A pénz?</p>
					<p>- A pénz eltűnt. Amióta a koronát stabilizálták - egy zürichi frankért
                        tizennégyezerötszáz magyar koronát ad akinek van tizennégyezerötszáz
                        koronája - azóta a pénz eltűnt. Csodálatos ez.</p>
					<p>Vilma szíve összeszorult. Ákos arról fog beszélni, amitől ő mindennél jobban
                        retteg. Hogy el kell adni a Péterffy-kúriát. Hiszen, ha Ákos erre gondol,
                        tulajdonképpen igaza van neki. A Péterffy-kúriának csak addig volt értelme,
                        ameddig kilátás volt rá, hogy a hozzátartozó Péterffy-birtok egy részét is
                        meg tudják szerezni. Ijedten kérdezte, anélkül, hogy az ura szemébe mert
                        volna tekinteni.</p>
					<p>- Mire gondolsz Ákos?</p>
					<p>- Te már kitaláltad.</p>
					<p>- A Péterffy-házra?</p>
					<p>Ákos nem mert egyenesen felelni.</p>
					<p>- Hartmann ajánlatot tett.</p>
					<p>- És te?</p>
					<p>- Én még nem döntöttem.</p>
					<p>Vilma alig tudta visszatartani a sírást.</p>
					<p>Ákos vigasztalni kezdte.</p>
					<p>- Nem mondtam még, hogy el kell adnunk a kastélyt. Nélküled nem is tenném
                        meg, mert hiszen a Péterffy-kúria nem is az én nevemen, hanem a tieden áll.
                        Csak tanácskozni akarok veled. Választanunk kell a kastély és a borüzlet
                        között. Egyebünk úgy sincs már.</p>
					<p>Vilma letörölte azt az egy csöpp könnyet, amely szempillája alól
                        kiszivárgott.</p>
					<p>- És mind a kettőt nem lehet?</p>
					<p>- Nem.</p>
					<p>- Értem - bólintott Vilma. - Itt megint a kereskedelmi becsületről van szó. A
                        borüzletet nem akarod likvidálni, amíg bele nem tömöd a magad utolsó
                        fillérét. Nem akarod, hogy valaki azt mondhassa rád: ime, a részvényesek
                        vagyona elveszett, a tisztviselők kenyér nélkül maradtak, de az igazgató úr
                        kastélyt szerzett Baranya megyében. Neked szükséged van arra az erkölcsi
                        vigasztalásra, hogy te is elpusztultál. Gondolod, hogy a pesti bankok összes
                        igazgatói ezen az állásponton vannak?</p>
					<p>Ákos komolyan, szinte meghatottan hallgatta végig felesége szavait.</p>
					<p>- Vilmácskám, neked a magad szempontjából igazad van, de én...</p>
					<p>Vilma közbeszólt.</p>
					<p>- De én hiú ember vagyok, ugy-e, ezt akarod mondani?</p>
					<p>- Kíméletlen vagy - szólt ingerülten Ákos.</p>
					<p>- Bocsáss meg, édes, csak elkeseredett vagyok és meg akarlak óvni a
                        katasztrófától. Te azt hiszed, hogy a kastély árával meg tudod menteni a
                        borüzletet.</p>
					<p>- Bizonyosra veszem.</p>
					<p>- Hát igen. Én úgy látom, hogy ti, akik a háború óta keveredtetek bele a
                        kereskedelmi élet forgatagába, ezt is úgy csináljátok, mint ahogy őseitek a
                        kártyacsatákat vívták: az utolsó fillérig, az utolsó csepp vérig, az utolsó
                        váltóig. Ti csak nyerni tudtok, a veszteséget nem bírjátok el. Ti
                        eszeveszett dühvel szaladtok a pénzetek után. Ti halmozzátok a téteket, hogy
                        egy ütésre visszaszerezzétek az elvesztetteket. Ti nem tudtok felkelni a
                        kártyaasztaltól. Nálatok az üzlet is éppen olyan hazárdjáték, mint a kocka,
                        a lóverseny, a kártya.</p>
					<p>Ákos keserű mosollyal rázta a fejét.</p>
					<p>- Kockázat nélkül nem lehet nyerni.</p>
					<p>- De igen! - kiáltott fel Vilma. - Lehet. Éspedig munkával és
                        takarékossággal.</p>
					<p>- És cinizmussal, ugy-e?</p>
					<p>- Nem mondom, hogy cinikus légy, csak hogy legyen benned egy kis józan és
                        természetes önzés.</p>
					<p>- Hogy érted ezt?</p>
					<p>- Úgy, hogy ne áldozd fel magad a mások érdekeiért. Avagy - kérdezte hirtelen
                        elborulva Vilma - egyénileg vállaltál obligót a cég tartozásaiért?</p>
					<p>- Nem, - felelte Ákos.</p>
					<p>- Nos, akkor nem fogod eladni a Péterffy-kastélyt.</p>
					<p>- De a részvényesek?</p>
					<p>- Azok elvesztették a pénzüket.</p>
					<p>- És a tisztviselők?</p>
					<p>- Azok nézzenek más kenyér után.</p>
					<p>Ákos arca felderült.</p>
					<p>- Na látod. Azt én is megtehetem. Elvesztettem mindent, de én megmaradtam.
                        Megmaradt a munkabírásom, a tehetségem, fiatalságom. Ezelőtt hat esztendeje,
                        amikor a Gáthy és Társa cég üzletében leültem a számlakönyv mellé, nem volt
                        egy fillér vagyonom sem, most, ha eladom a Péterffy-kúriát, legfeljebb ott
                        vagyok, ahol kezdtem. Sőt. Most egy fillér nélkül is én vagyok a világ
                        leggazdagabb embere. Mert az enyém vagy te.</p>
					<p>Vilma jobbról-balról megcsókolta Ákos kipirult arcát s aztán könnyes szemmel,
                        meghatott komolysággal mondta:</p>
					<p>- Igen. Te igazi Péterffy vagy: lovagias, gavallér, aki, ha bókot mond, azt a
                        szíve mélyéből mondja és abban a pillanatban azt hiszi, hogy ezzel el is
                        intézte a dolgot. Én vagyok a te vagyonod s én többet érek még a
                        Péterffy-kastélynál is? De ne feledd, hogy azóta, amióta engem a magadévá
                        tettél, a kötelezettségeid is megszaporodtak. Azóta neked kis fiad is
                        van.</p>
					<p>- Majd eltartjuk őt is.</p>
					<p>Ákos úgy érezte, hogy itt az anya áll szemben az egész világgal és Vilma,
                        mint egy nőstény tigris, az egész világgal szembeszáll a kicsinye
                        érdekeiért. Érezte, hogy maga is elgyengült és nem bírja a harcot.
                        Gyámoltalanul és fáradtan játszotta ki utolsó ütőkártyáját:</p>
					<p>- De Hartmann nagyon előnyös ajánlatot tett.</p>
					<p>Vilma kérdőleg nézett Ákos szemébe.</p>
					<p>- Nos?</p>
					<p>- Hartmann meg akarja venni...</p>
					<p>- A kastélyt?</p>
					<p>- Nem. A pincegazdaságot.</p>
					<p>Vilma zavarba jött.</p>
					<p>- Hartmann ismeri a borüzlet mérlegét?</p>
					<p>- Ismeri. Tudja, hogy a passzívák esetleg felülmúlják a cég vagyonát.</p>
					<p>- Hát akkor mégis a kastélyról van szó - jelentette ki Vilma keserű
                        iróniával. - Hartmann kifizeti a cég tartozásait, megállapítja az ingatlanok
                        és az áru értékét, kielégíti a tisztviselőket s aztán elárverezi a
                        részvényeket.</p>
					<p>- Úgy van. Látom, hogy nem hiába voltál a Gáthy és Társa cég titkárnője.</p>
					<p>- Bizony, nem hiába voltam. Tehát azt is tudom, hogy a részvények bizonyos
                        minimális árfolyamát te garantálod.</p>
					<p>- Ez természetes - válaszolta félénken Ákos.</p>
					<p>- A garancia a kastély.</p>
					<p>- Más vagyonom nincs.</p>
					<p>- No, akkor ebből a transzakcióból semmi sem lesz, Ákos.</p>
					<p>Ákos megfogta a felesége kezét.</p>
					<p>- De én bizonyos vagyok abban, hogy a részvénytöbbségre akad vevő. Ha a piac
                        látja, hogy a cég számlája tisztázva van s hogy a komoly, szolíd és gazdag
                        Hartmann és Társa cég vette kezébe az ügyet, egyszerre érdeklődni fognak a
                        borvállalat iránt.</p>
					<p>- Hát Hartmann emberszeretetből vállalja a felszámolást?</p>
					<p>- Nem. Ha a részvényeket megfelelő áron tudja értékesíteni, akkor a haszon az
                        övé.</p>
					<p>- És ha nem?</p>
					<p>- Ez lehetetlen - kiáltott fel indulatosan a férj. - Én tudom, hogy mit érnek
                        a szőlők és mit ér a pincegazdaság.</p>
					<p>- Hát akkor miért nem adod el? Akkor miért nem tolonganak előszobádban a
                        vevők? Akkor mi szükség van Hartmann közbelépésére?</p>
					<p>Ákos magyarázni kezdte:</p>
					<p>- Azért, hogy a cégnek ne legyenek adósságai. Az üzleti világban döntő
                        szerepe van a presztizsnek; ha adósságokkal terhelten bocsátom áruba, a
                        kutyának sem kell; akkor minden konkurrens cég vár, míg végleg felfordulok;
                        akkor az utolsó hektoliter bor ára is rámegy a vagyonfelügyelők, a
                        tömeggondnokok, az ügyvédek, a közvetítők, a revizorok díjazására s a vevő a
                        végrehajtó kezéből ingyen kapja meg az ingatlanokat.</p>
					<p>- Hát kapja meg ingyen - vonogatta vállát cinikusan Vilma.</p>
					<p>- De azt nem engedhetem! - jajdult fel keservesen Ákos. - Akkor inkább
                        főbelövöm magam.</p>
					<p>Vilma rémülten nézett az ura sápadt, vonagló arcába.</p>
					<p>- Hogyan, hát idáig jutottunk?</p>
					<p>Ákos leroskadt egy székre és arcát két remegő tenyerébe fektette.</p>
					<p>- Én nem teszem magamat nevetségessé - ismételgette elkeseredetten. - Szégyen
                        és gyalázat, hogy mi, régi magyar családok ivadékai, akik a háború után
                        kereskedelmi pályára léptünk, majdnem valamennyien ide jutottunk. Most már
                        az egész pesti piac röhög és gúnyolódik rajtunk. Sőt többet mondok.
                        Bevallom, hogy eddig én is ott voltam a gúnyolódók között. Mentségül
                        legfellebb hozzátettem, hogy a konjunktúra a magyar társadalom söpredékét is
                        odacsődítette az üzleti gründolások ingoványaira s hogy a most dúló válság
                        alatt csak a férgese hullik el az új magyar merkantilista társadalomnak.
                        Vilma, Vilma, hát most azt akarod, hogy sajátmagamról is kiállítsam ezt a
                        szégyenbizonyítványt?</p>
					<p>Vilma szíve mélyéből megszánta a vergődő embert.</p>
					<p>- Ákos, hagyjuk most ezt a keserves témát. Gyere be a gyerek hálószobájába.
                        Kérjünk tanácsot attól a kis angyalkától. Ákos! Mi hárman majd csak ki
                        tudunk találni valamit, hogy van-e még mód megmenteni a Péterffyek családi
                        sírboltját...</p>
				</div>
				<div type="chapter">
					<head>III.</head>
					<p>Barnabás érezte, hogy végére jutott minden testi erejének. Tizenötezer
                        dollár, - szép nagy pénz, ő egy rakáson ennyit még sohasem látott.
                        Tizenötezer - rongyos kis összeg, borravaló, potom pénz, ha
                        Grónay-fantáziával és Grónay-igényekkel méri a summát. De három évig úgy
                        dolgozott érte, mint a barom. És öregszik, szédül, folytonos
                        nikotinmérgezés, egy átkozott napon felfordul az uccán, óriás termetével
                        végigfekszik az aszfalton, vagy elgázolja a villamos. Tizenötezer dollár -
                        ez az Isten szerény kis borravalója, kegydíj, vagy végkielégítés, vagy
                        kártérítés, bizonyosan Nikolettáért. Ezzel a pénzzel okosan kell bánni.
                        Befektetni, dolgozni vele, vállalkozni, feltalálni, írni? Azt nem.
                        Oktalanság. Munkából nem lehet megélni; mostanában megint nem érdemes
                        dolgozni, nem is bírja már, úgylátszik, egy Grónaynak egy életen keresztül
                        nem szabad többet dolgoznia három évnél; ő megtette a magáét. Ezt is csak
                        Nikolettáért tette, Isten a tanúja. Mit kell hát tenni? Félre kell tenni a
                        pénzt, vagy venni érte valamit, ami megmarad Nikolettának. Illetőleg be kell
                        osztani, hogy maga is tudjon még egy kicsit élni, addig, csakis addig, amíg
                        Nikolettának több haszna lesz az életéből, mint a halálából.</p>
					<p>Hát be kell osztani a tizenötezer dollárt.</p>
					<p>Barnabás leült és életében először papiroson, ceruzával a kezében számolni
                        kezdett. Nikolettáért küld Lausanneba kétezer dollárt. Ezzel Nikoletta
                        háromévi penziódíja rendben van. Nikoletta három év mulva tizenkét éves
                        lesz, akkor visszajöhet, haza, a Péterffyekhez. Ez rendben van. Tízezer
                        dollárt zsebrevág és leviszi Mindszentre. Klemával akar tanácskozni, Klema
                        most lenn van Mindszenten, Klema a legokosabb ember, akit valaha látott,
                        Klema tíz éve tartja a Péterffyeket és mindig tudja a kötelességét. Klema
                        majd megmondja neki is, hogy mi a kötelessége. Ez is rendben volna. Marad
                        még kétezer dollár, - mi lesz ezzel a kétezer dollárral? Ez az ő dolga. A
                        kétezer dollárból lehet négy is, tíz is. Akármennyi lehet belőle, ez az ő
                        dolga.</p>
					<p>Leutazott tehát Mindszentre és ott kényelmesen elhelyezkedett. Pompásnak
                        találta a kastélyt, a falut, a levegőt, az eget, néhány óra alatt
                        megfiatalodott, vállai kiterjeszkedtek, dereka kiegyenesedett, szeme
                        csillogott, megkövéredett, Rameau unokaöccse megint valóságos óriás,
                        gladiátor lett és mély, dörgő hangjával betöltötte a kúria tágas
                        ebédlőjét.</p>
					<p>Szombat volt, Ákos megérkezett.</p>
					<p>Másnap Barnabás bácsi korán felkelt és megjelent a család közös reggelijénél.
                        A Péterffy-hölgyek áhítattal hallgatták amerikai kalandjait, de senki sem
                        merte megkérdezni, hogy milyen anyagi eredménnyel végződött ez az utolsó
                        erőfeszítés. Reggeli után mindenki a dolga után látott. Csak Ákos és István
                        maradtak az asztalnál Barnabással.</p>
					<p>- No, hogy vagy a vállalatoddal? - kérdezte Barnabás a sápadt, izgatott
                        nézésű, levert és tépelődő Ákost.</p>
					<p>Ákos kedvetlenül vonogatta a vállát.</p>
					<p>- Most abban dolgozom, hogy egy francia pénzcsoport a Dunából csatornát akar
                        hasítani le a Balatonig, onnan pedig, ha a jugoszláv kormányt is meg lehetne
                        nyerni a hatalmas tervnek, le egészen a Dráva torkolatáig.</p>
					<p>Barnabás ugyan eleinte szemenszedett ostobaságnak mondta a tervet, de amikor
                        látta, hogy Ákos néhány száz dollárt kapott már az eszme propagálására,
                        belenyugodott.</p>
					<p>- Jó. A francia tőkének bizonyára van valami célja itt Magyarországon. Az
                        kétségtelen, hogy nem a Duna-Balaton-csatorna, hanem valami más. Ez a
                        franciák dolga. A fontos az, hogy pénzt áldoznak erre a képtelenségre s hogy
                        a pénzből Ákoshoz is jut néhány dollárocska.</p>
					<p>- Mennyit kerestél eddig összesen? - kérdezte Ákost.</p>
					<p>- Sajnos, még korántsem annyit, hogy a mindszenti kastélyon lévő adósságot
                        kifizethetném.</p>
					<p>- Nem baj - jelentette ki gőgösen Barnabás. - Valamicskét én is
                        összekuporgattam.</p>
					<p>Ákos nem merte kinyitni a száját. Annyira fáradt, elesett, kétségbeesett
                        ember volt, hogy már minden hihetetlent el tudott hinni, sőt már csak a
                        lehetetlen és csodás megoldásokban tudott reménykedni. Letört, sárbatiport,
                        félholtra hajszolt, koravén ember volt; a tőzsdei üzlet összeomlása, a
                        máról-holnapra való elszegényedés, a hazárd talpraállási kísérletek, a
                        fantasztikus remények és a véres csalódások meggyötörték a lelkét, már nem
                        hitt sem a munka, sem a tisztesség, sem az ész hasznában. A becsületes,
                        törekvő emberek ezrei fordultak fel szeme láttára a tőzsdén, a bankokban, az
                        iparvállalatokban, a földbérletekben és kereskedelemben, - nem csoda, ha
                        keserű filozófiája ebben törvényt látott. Már nem hitt semmiben, csak a vak
                        és igazságtalan szerencsében, a játékban, a szélhámosságban és a csodákban.
                        Ő maga képtelen volt letérni a tisztesség és a becsület útjáról. De
                        megbámulta és irígyelte azt, aki a sárból aranyat tud csinálni, mint Barna
                        bácsi, a kártya játékos.</p>
					<p>Ákos és István lélegzetüket visszafojtva lesték Barnabás minden mozdulatát, ő
                        pedig sokáig némán, elmerengve ült feketekávés csészéje mögött. Szeme
                        lecsukódott, arca kéjes grimaszra torzult és két keze ott a márványasztal
                        felett összekulcsolódott. Szinte elsüllyedt és megsemmisült az elképzelés
                        gyönyörűségében. És halkan suttogott:</p>
					<p>- Nyugodt, békés, álmodozó csend. A petróleumlámpa intím, kedves, barátságos
                        fénye. Kívülről olykor behallatszik a házőrző kutya vakkantása. Esteli
                        harangszó. Fent a padláson az el nem adott búza. Nyugalom. Nem zaklat semmi.
                        Pihenek. Jaj, de fáradt vagyok! Lefekszem. Nagy, ruganyos ágy, sikos, síma,
                        fehér, hófehér, frissen vasalt ágynemű, az ágy szélén ül Nikoletta és
                        felolvas egy könyvből. Forrásmű a nagy regényhez. És egyszer csak
                        elkészül...</p>
					<p>- Mi? - kérdezte áhítattal István.</p>
					<p>- A regény.</p>
					<p>- Aha!</p>
					<p>- Nevettek? - riadt fel Barnabás.</p>
					<p>- Isten ments!</p>
					<p>- Ti persze azt hiszitek, hogy ebből akarok meggazdagodni. Szamárság. Egész
                        másról van szó.</p>
					<p>- Barna bácsi!</p>
					<p>- Egész másról, öcsém. Hogy miről? No, azt már a regény címe is mutatja.</p>
					<p>- Mi lesz a címe?</p>
					<p>- Egy kártyás élete.</p>
					<p>- Jaj!</p>
					<p>- Hát igen, akárhogy ijedeztek is. A regény nem lesz más, mint egy kártyás
                        ember életrajza születésétől a haláláig. Igen, a magam élete.</p>
					<p>- Szebb élet, mint a mienk - sóhajtott őszinte keserűséggel István.</p>
					<p>- Ahogy vesszük, édes Pista öcsém - mordult fel Barnabás. - Legszebb huszas
                        esztendeimben Pesten ujságíróskodtam. A parlament folyosóin töltöttem
                        délelőttjeimet. Jártam olcsó kis sörházakba, irodalmi kávéházakba, éjjel a
                        rendőrségen lestem a sajtóiroda kiadványait, szocialista sztrájktanyákra
                        futottam, hogy betelefonálhassam a munkásvezérek nyilatkozatait, felmásztam
                        a bikaviadalok számára épült állatkerti aréna tetejére, megnéztem az
                        ismeretlen hullákat a morgueban, törvényszéki tárgyalásokon gyilkosok és
                        sikkasztók vallomásait jegyezgettem mohón és azt hittem, hogy én irányítom
                        az ország életét.</p>
					<p>- Barna bácsi tréfál? - szólt félénken Ákos.</p>
					<p>- Csupán apró véletleneken mult, hogy nem írtam verset vagy kabarédalokat,
                        nem lettem egy kis színház vagy a Műcsarnok titkárja, hogy ki nem neveztek
                        valamelyik minisztériumba, vagy a rendőrséghez fogalmazónak, vagy hogy el
                        nem züllöttem az alkohol és a szerelem piszkos iszapjában.</p>
					<p>- Túlzás - jegyezte meg István.</p>
					<p>- Túlzás? Annyi bizonyos, hogy nem láttam belülről a múzeumot, könyvtárban
                        nem hajtottam fejemet vaskos kötetek fölé, tiszta és ártatlan lelkű leánnyal
                        nem fogtam kezet és nem tudtam, merre van a Sashegy, a Hűvösvölgy vagy a
                        Nándorhegyi út. Tél, tavasz és nyár elsuhantak fejem fölött és én nem vettem
                        észre az évszakok váltakozását. Egész ifjúságomból nem emlékszem
                        semmire.</p>
					<p>Néhány percig mind a hárman szomorúan hallgattak. Nagysokára megszólalt
                        István:</p>
					<p>- Én pedig majdnem elrothadtam a lövészárokban s ki tudja, nem lett volna-e
                        jobb, ha csakugyan elpusztulok ott?</p>
					<p>- Bolond beszéd.</p>
					<p>- Hát miért maradtam életben, mondja Barna bácsi? Hogy végiggyötrődjem ezt a
                        pokoli tragédiáit? Hogy egy-két évig embernek, úrnak, valakinek álmodjam
                        magamat s aztán rájöjjek, hogy földönfutó, sehonnai, világgá szalasztott,
                        naplopó, szélkergető, uccasarki kéregető vagyok?</p>
					<p>- Csak halmozd a jelzőket, ha olyan gyönyörűséged telik benne, öcsém -
                        válaszolt Barnabás gúnyos fejbólogatással -, csak valahogy el ne hidd
                        magadnak, hogy igazad van. Te olyan korban élsz, amelyben a derék, okos,
                        egészséges és tiszta fiatalság a világ ujjáteremtésére hivatott.</p>
					<p>István közbeszólt:</p>
					<p>- Ezért pusztulunk el olyan vigasztalanul.</p>
					<p>Barnabás oda sem hallgatott.</p>
					<p>- A mi fiatalságunkban vajmi kevés terünk volt az élettel szemben sikeres,
                        merész egyéni akcióra. Mi beleszülettünk a jóba vagy a rosszba. A jó csak
                        tunya, lomha tradíció volt, a megszokás és a sablon unalmas és butító
                        biztonsága. De a szegénység és elhagyatottság, az a mi időnkben is a pokol
                        országútja volt. Ne higyj azoknak, akik a régi jó időkről mondanak neked
                        együgyű meséket. Tespedt, állott, elnyűtt volt a világ a “régi jó időkben”.
                        Csak nem vették észre azok, akik belebutultak az örök malomtaposásba.</p>
					<p>- És most? - kérdezte gúnyosan István.</p>
					<p>Barnabás atyai arcot vágott.</p>
					<p>- Bölcs ember minden rosszból kisajtolja a maga erkölcsi hasznát. Úgy
                        kellene, hogy valamennyien hívő alchimisták legyünk: higanyból,
                        kénarzénből, mindenféle nemtelen salakból, bűnből, tévedésből, ostobaságból
                        kivonjuk azt a csepp aranyat, ami a goromba és szennyes élet fenekén
                        tapasztalások és tanulságok alakjában megmarad. Fiatal barátom, te egy
                        szörnyű világkatasztrófa közepette töltötted gyermekkorodat. Nagy földrengés
                        rázta a hegyeket és völgyeket és a népek össze-vissza futkároztak hegyről
                        völgyre, föl és alá, jobbra-balra és ami alul volt, az a tetőre került és a
                        magasból feneketlen mélységbe hullottak, akik azt hitték, hogy övék minden
                        kincse és hatalma a pénznek, észnek, szerencsének és tradíciónak. A háború
                        tabula rasa-t csinált és te húszéves fővel, mint egy új Robinson, magad ura
                        gyanánt, eszed, szíved, bátorságod és erőd szerint alapítod meg a saját
                        pozíciódat Karthágó romjai felett. Te annyit láttál, mint apáid kétszáz év
                        alatt. Te oly sokat tudtál meg élet és halál, vér és pénz, becsület és bűn
                        titkaiból, amennyire az emberiségnek évszázadokra volt szüksége a multban.
                        Sokat szenvedtél és sokat nélkülöztél. Előtted meztelenül jelent meg a
                        történelem, ha ugyan nem magad voltál a történelem egy parányi, aktív
                        fejezete. Te most siratod a régi jó időket és régi regények olvasása közben
                        sárga irígység fog el az idillikus, enyhe, boldog félmult szépségeivel
                        szemben.</p>
					<p>Ákos meghatottan nézte a kipirult arccal, csillogó szemekkel deklamáló
                        embert. Ez az ember csakugyan meggyőződésből beszél. És önkéntelenül maga is
                        helyeslőleg bólogatott, ahogy Barnabás befejezte.</p>
					<p>Barnabás nagyot fohászkodott. Felhörpintett egy nagy csésze kávét. Aztán csak
                        úgy magamagának dörmögte:</p>
					<p>- Hiába irkálnak és hiába firkáltam magam is annyit össze-vissza a régi jó
                        idők szépségeiről - ne higyj nekünk, fiatal barátom, belőlünk a megposhadt
                        öregség, a nagy magyar lustaság, a tehetetlenség és a bátortalanok
                        kényelmes, nagyképű konzervatívizmusa beszél.</p>
					<p>Barnabás hirtelen elnevette magát.</p>
					<p>- De hát nem is erről van szó, a mindenségét. Most veszem csak észre, hogy
                        szószátyár, vén fecsegő létemre mindenről beszéltem, csak arról nem, amiről
                        kellene.</p>
					<p>- A regényről beszélt - szólalt meg félénk reménykedéssel István.</p>
					<p>- Ördög vigye el a regényedet - csattant fel indulatosan Barnabás. - A regény
                        majd elkészül és te, ha felfordulok, a végére jegyzed: Grónay Barnabás
                        meghalt ekkor és ekkor, áldott legyen az emlékezete.</p>
					<p>Barnabás akkorát nevetett, hogy Ákos és István összerezzentek.</p>
					<p>- Egyébként is tettem egyet-mást a család érdekében. Némi szerencsével
                        operáltam az utóbbi években. Mondhatom, hogy ebben a munkában az éltette
                        bennem a lelket, hogy állandóan Nikolettára s a Péterffy-kastélyra
                        gondoltam.</p>
					<p>Ákos és István szomorúan lógatták a fejüket. Ők már sokszor hallották ezt
                        Barna bácsitól, amikor egy kissé jobban ment a kártya. Nem szóltak semmit,
                        de ugyanezt gondolták most is mind a ketten. Reménytelenül nézték az
                        egzaltált embert, aki hirtelen hátradőlt a székén, behunyta a szemét és
                        mintegy delíriumban, remegő ajakkal ismételgette:</p>
					<p>- Nyugodt, békés, álmodozó csend. A petróleumlámpa intím, kedves, barátságos
                        fénye. Kívülről olykor behallatszik a házőrző kutya vakkantása... Még nem
                        is tudjátok, hogy milyennek képzelem én a kastélyomat!</p>
					<p>- Nem.</p>
					<p>- Nohát, az országúttól jobbra vagy balra nyírfasor, esetleg
                        vadgesztenye-allé vezet a kis kúria felé, amely fehérre vagy schönbrunni
                        sárgára volt festve.</p>
					<p>- Ilyen volt a miénk, Máramarosban - súgta közbe István.</p>
					<p>- Mária Terézia-korabeli ez a kúria, duplatetős öreg épület. A zsindelyes
                        tetőn apró kiugró ablakok, télen-nyáron nyitva, mert ott belül
                        szellőztetésre van szüksége az el nem adott búzának és rozsnak. Mert ne
                        higyjétek ám, hogy még lábán adom el a gabonát! Nem. Ilyen bolondot ne
                        várjatok tőlem. Hartmann és Társa nekem nem fogja kiuzsorázni Nikolettát.
                        Nem sürgős a pénz. Majd, ha ára lesz a búzának, akkor lehet velem beszélni.
                        Igazam van, fiúk?</p>
					<p>A fiúk bólintottak, Barnabás pedig elérzékenyedve folytatta:</p>
					<p>- Alul középen lesz a nagy ebédlő, jobbra az én dolgozószobám, balra
                        Nikoletta szalónja. Micsoda szép, puha, illatos kis fészek lesz az ő
                        szalónja!</p>
					<p>István szíve átmelegedett.</p>
					<p>- Barna bácsi, ha annyi pénze lesz, vegye meg a mi máramarosi kúriánkat. Az
                        is schönbrunni sárga és vadgesztenye-allé vezet az országútról a
                        főbejáróhoz.</p>
					<p>- Máramarosban? Oláhok közé nem megyek, fiam.</p>
					<p>- De addigra újra a miénk lesz.</p>
					<p>- Gondolod?</p>
					<p>- Bizonyos.</p>
					<p>- Hát majd meglátjuk. De én inkább egy kis dunántúli kastélyra gondolok.
                        Olyanra, mint az Ákosé.</p>
					<p>Ákos keserű humorral jegyezte meg:</p>
					<p>- Ezt is megveheti. Úgyis annyi rajta az adósság, hogy majdnem elsüllyed
                        alatta.</p>
					<p>Barna bácsi titokzatos arcot vágott és a száját összecsucsorítva, halk
                        füttyentéssel válaszolt:</p>
					<p>- Kitaláltad öcsém a gondolatomat.</p>
					<p>Aztán komolyan kérdezősködni kezdett:</p>
					<p>- Mennyit ér a kastély?</p>
					<p>- A parkkal együtt megér vagy tízezer dollárt.</p>
					<p>- És hogy állsz a borvállalatoddal?</p>
					<p>- Sehogy - felelte kedvetlenül amaz. - Nekem már nincs vállalatom. Ameddig
                        tarthattam, az utolsó váltóig tartottam a pozíciómat. A borvállalat
                        tisztviselőit kölcsönökből fizettem egész a mult hó elsejéig. A váltóimat
                        peresítették, - szerencse, hogy Hartmann adott félmilliárd kölcsönt a
                        Péterffy-házra. Legalább nincsen adósságom. De a kastélyt, azt a szép, drága
                        utolsó Péterffy-kastélyt el kell adnom.</p>
					<p>Barnabás elgondolkozott.</p>
					<p>- Gyönyörű kis kastély. Ez az utolsó Péterffy-kastély.</p>
					<p>- Ez az, Barnabás bácsi! Eladni eladnám, de Klema néninek megszakad a szíve,
                        ha az utolsó Péterffy-kastély is idegen kézre kerül. És Vilma is
                        kétségbeesetten ellenzi. Azt mondja Vilma: ez a kastély szimbólum. Klema
                        néni megvette Miklóstól, pedig Rosenthal hogy ellenezte! Ráment a pesti
                        háza, a beregi birtoka, az ugocsai szőlő, mégis megvette. Amikor Klema néni
                        már nem tudta tartani, megvettem én, hogy a Péterffy-kézen maradjon a
                        családi sírbolt. Ebbe Klema néni belenyugodott. Körbe-körbe jár ez a
                        kastély, mint valami családi ereklye, fétis vagy bálvány, szent kő és szent
                        liget, mert ettől várják a Péterffyek a csodát. Ezt mondta Vilma és igaza
                        van. Barnabás bácsi máskép gondolja?</p>
					<p>- Szórul-szóra úgy, ahogy Vilmácska mondta. A családi sírbolt ne kerüljön
                        idegen kézre. De például valami rokon megvehetné.</p>
					<p>Ákos keserűen nevetett és egészséges lábát áttette a másikon. A gépláb nagyot
                        zökkent, ahogy a padlóra csapta.</p>
					<p>- Hát van nekünk olyan rokonunk, akinek tízezer dollárja volna?</p>
					<p>Barnabás arcát elöntötte a vér.</p>
					<p>- Van! - dördült el a nikotintól érdes, tompa, mély basszus. - Van.
                        Akárhogyan is csodálkoztok, de én azt mondom, hogy van.</p>
					<p>- Kinek van? - szólt közbe félénken István.</p>
					<p>Barnabás a mellére ütött. Az óriás mellkas úgy dongott, mintha pinceajtót
                        vágtak volna be.</p>
					<p>- Nekem! Nekem van. Én nem hiába dolgoztam, mint a barom, három
                        esztendeig.</p>
					<p>...Így vette meg Barnabás bácsi az utolsó Péterffy-kastélyt Nikolettának.</p>
					<p>*</p>
					<p>Másnap Barnabás egész nap aludt. Nikolettáról álmodhatott, mert frissen,
                        fiatalon és kövéren kelt fel és számtalanszor elmondotta, hogy most már
                        nyugodt a lelkiismerete. Most jóvá tett mindent. Csak azt sajnálja, hogy
                        Péterke koponyáját szétzúzta az oláh srapnell s nem borulhat a nyakába
                        legjobb barátjának. Úr nem ír - ismételgette boldog zavarában - úr dollárral
                        fizet.</p>
					<p>Délután újra szóba hozta az üzleti ügyeket. Úgylátszott, hogy Rameau
                        unokaöccsét most már csak üzleti ügyek érdeklik és a mezőgazdaság.
                        Biztosította Ákost, hogy egészen új korszak kezdődik a mezőgazdaságban. A
                        kémia, az agrokémia és a növénybiológia korszaka.</p>
					<p>- Kedvenc tárgyam volt mindig az agrokémia - dörögte harsányan, egyetlen
                        egyszer sem köhintett eközben és kopasz feje csillogott, mint a tükör. -
                        Most nyugodt életet élek, remélem, lesz időm alaposan kidolgozni a
                        trágyapirulákat.</p>
					<p>- Mit? - kérdezte fiatalos kíváncsisággal István.</p>
					<p>- A trágyapirulákat. A trágyát vagy a műtrágyát fogja helyettesíteni
                        koncentrált és desztillált kivonatokban. Roppant jelentőségű lesz ez a
                        találmány. Eddig hogy történt? A birtokosember métermázsa-számra vette a
                        trágyát, vagy műtrágyát. Roppant költség, szállítás, piszok, nagy munka,
                        körülményes kezelés, kétséges eredmény. Ha megoldom a találmányt, amelynek
                        elvi része készen van a fejemben, Ákos vesz néhány üveg Grónay-féle
                        baktériumot és azzal egyszerűen beoltja a növényeket, fákat, magokat, vagy a
                        talajt, amelybe vetni fog. Óriási perspektíva! Megelevenednek a paradicsomi
                        idők, amikor a búza szára lábától a fejéig tele lesz kalásszal, úgy
                        csüngenek majd a búzaszáron a fürtök, mint az akácfa virága, dúsan és
                        alulról fölfelé kúpalakúan keskenyedve, mint a tujabokrok.</p>
					<p>- Lehetséges ez?</p>
					<p>- Nem lehetséges, hanem a fejemben elméletileg már kész a dolog. Ezt a
                        találmányt nektek ajándékozom.</p>
					<p>- Barnabás bácsinak hány találmánya van? - kérdezte lelkesen István.</p>
					<p>- Van vagy két tucat. Amerikában is hagytam kettőt-hármat, vázlatosan,
                        elméletileg megalapozva, de az ideákért csak akkor kapok pénzt, ha
                        bebizonyosodik, hogy üzleti szempontból is megállják a sarat.</p>
					<p>- Például?</p>
					<p>- Például a beszélőkönyv eszméje nagyon tetszett nekik. Úgy képzelem, hogy a
                        jövőben hengerformájú lesz a könyv s belsejében fonográfszerű készülék lesz,
                        amely egyszerűen fel fogja olvasni a könyv tartalmát. Nikoletta nyugodtan
                        horgol karosszékében és hallgatja a könyvet.</p>
					<p>- Nagyszerű.</p>
					<p>- Gyerekjáték. Akkor lesz tökéletes, ha a könyvet egyszersmind a falra is
                        vetíti, az illusztrációkat. De nem ám rézkarcokat, kő- vagy ólomkliséket,
                        hanem mozgófényképeket. Ez lesz a beszélőfilm, meglátjátok, néhány esztendő
                        mulva Nikoletta otthon, a szobájában látja és hallja Bécs, Milánó vagy
                        Newyork operaelőadásait, vagy a salzburgi játékokat.</p>
				</div>
				<div type="chapter">
					<head>IV.</head>
					<p>Barnabás nyolc napig volt Mindszenten s azalatt elhatározta, hogy rendezni
                        fogja a Péterffyeket. Maradt még kétezer dollárja, abból lehet négy, lehet
                        hat, lehet tizenöt is, ez az ő dolga. Erre célzásokat is tett Vilmának,
                        aztán felutazott Pestre. Este már ott volt az írók klubjában.</p>
					<p>A lépcsőházban az öreg költővel találkozott, aki régen, amikor még itt
                        töltötte éjszakáit a kártyaszobában, hűségesen virrasztott mellette
                        reggelig, hogy az esetleges nyereségből megkapja a maga jutalékát. Domokos
                        Péternek hívták az öreg írót, s Domokos bácsi majdnem leborult Barnabás
                        előtt.</p>
					<p>- Az Ég küldötte, az Ég küldötte - suttogta elragadtatással.</p>
					<p>Barnabás azt hitte, hogy kölcsönről van szó.</p>
					<p>- Mennyi kellene Domokos bácsi?</p>
					<p>A költő elpirult és odahajolt Barnabás füléhez.</p>
					<p>- Dehogy is, dehogy is! Ma nagy nap van s hogy te is megjelentél, ez a
                        gondviselés műve. Ez azt jelenti, hogy az Ég küldött, az Ég küldött...</p>
					<p>Nem tudott egyebet mondani, annyira boldoggá tette, hogy Barnabás ezen a nagy
                        napon megjelent, mint az ég küldöttje.</p>
					<p>Domokos Péternek ma este bankettet rendez a kör, az irodalmi világ, az ősz
                        költő tisztelőinek serege, a város, az ország, - mint ahogy ő később, mikor
                        az idegei kissé lecsillapultak, Barnabás fülébe súgta.</p>
					<p>A klub igazgatója este kilenc órára tűzte ki Domokos bankettjét; az ünnepelt
                        már hat órakor megjelent a klubban. Hórihorgas, száraz, csontos,
                        hajlottderekú ember, hosszú sörénye galambősz, a szeme fekete és csillogó,
                        az arca csupa ránc, mint a vén színészeké. Gyomorbeteg és tuberkulotikus;
                        ezért mindig keserű, panaszkodó és elégedetlen és ezért köhécsel mindig és
                        ezért zihál, ha egy emeletet gyalog kell megmásznia szegénynek. A szíve
                        rendetlenül ver a sok nikotintól; étvágya nincs, a ruhája kopott, ócska,
                        vasalatlan, de az egyik szemén monokli csillog s ezáltal agresszív és hetyke
                        lesz az arckifejezése.</p>
					<p>Hat órakor már ott volt a klubban s ez volt a veszte. Pedig tudta, hogy a
                        jubilánsnak későn illik érkeznie, amikor már együtt vannak az ünneplők és
                        sóvárogva várják az est hősét. Tudta, hogy autón kellett volna jönnie,
                        frakkban, lakkban, prémes bundában s rendezők sorfala között, mosolyogva
                        lépkednie a vesztibül piros bársonyszőnyegén... mindezt jól tudta ő, aki
                        regényeiben efféle ünnepélyes jelenetet már számtalanszor leírt. De a szokás
                        ereje úgy húzta, vonta, vonszolta ide, hogy nem tudott ellentállni: hat
                        órakor szokott idejönni, most is hat órakor lépett be a klub nagytermébe. És
                        egyenesen becsoszogott a kártyaszobába, öntudatlanul, gépiesen, szomorúan
                        pipázgatva és ügyet sem vetett rá senki; nem várta senki; ő volt az oka; ő
                        maga csinált hétköznapot a régóta sóvárgott jubiláris ünnepnapból.</p>
					<p>Odaállt a kártyázok közé. Most nemcsak szokásból tette ezt, hanem tudatos és
                        elszánt rosszhiszeműséggel. Játszani fog, a zsebében levő öt pengővel
                        megpróbálkozik. Jubileumi bankettre nem elég öt pengő; nyernie kell
                        legalább annyit, hogy néhány üveg pezsgőt bontathasson. És ha veszít? Akkor
                        kölcsön fog kérni a nyerőktől. Ma akár revolverrel is kész kikényszeríteni
                        a bankártól némi jutalékot; embert tudna ölni, hogy pezsgőt fizethessen a
                        bankettezőknek.</p>
					<p>A játékosok észre sem vették. Megszokták már, hogy Domokos, mint a dühös
                        tigris, úgy jár a klub halljában fel és alá, szüntelen morog és fogait
                        csattogtatja, vérszomjas és szentimentális egyszerre, mert gyűlöli az életet
                        és nagyon sajnálja magát. És ebben igaza van, mert néhány év óta valósággal
                        nyomorog az író, akinek nevét egykor áhítattal mondta ki néhány ezer
                        varrólány és házmesterkisasszony... igen, az ő verseit visszautasítják a
                        lapszerkesztők, új könyve nem kap kiadót, s a fiatal generáció a nevét is
                        csak onnan ismeri, hogy a kártyaasztalok mögött egy Domokos Péter nevű öreg
                        ujságíró szokta kibicpénzért tartani a markát, igen, Domokos Péter, az író,
                        meghalt s csak egy szegény, öreg, elégedetlen és dörmögő vén medve jár a
                        szerkesztőségek, művészklubok, kabarék, könyvkiadók és színházak körül,
                        lánccal a lábán, kalappal a kezében, esetlen ugrándozásokban kéregetve össze
                        a kenyerét. Hogy legyen ebédje annak, aki a lánc végét tartja: egy
                        harmincesztendős, karikásszemű, bujajárású és pirosszájú némbernek, akit az
                        öreg író tavaly nyáron feleségül vett.</p>
					<p>Barnabás azzal szokta kínozni magát, hogy ő is oda jut öreg korára, ahonnan
                        most Domokos bácsi alakja meredezik feléje rémséges előkép és memento
                        gyanánt. Szeretettel és fájdalommal figyelte a költő életét és vigyázott,
                        hogy mindig kirántsa, ha nagyon elsüllyedt a nyomor iszapjába. Barnabás
                        rögeszméje lett, hogy neki sem történhetik addig baja, amíg Domokos bácsi
                        úgy ahogy a felszínen tudja tartani magát. Most elfogta a
                        lelkiismeretfurdalás, hogy három esztendeig rá sem gondolt. Domokos bácsi
                        bizonyára lelketlen embernek tartja. Az meg valósággal megdöbbentő volt, ha
                        Domokos bácsi csinos fiatal feleségéről beszélt. Olyankor mindig Susanne
                        jutott az eszébe - Úristen, mi lett vajjon Nikoletta anyjából? - ettől is
                        megfájult most a szíve és gyötrő lelkiismeretfurdalást érzett.</p>
					<p>Domokos általában nem dicsekedett ifjú feleségével. Kevesen is tudták, hogy
                        megházasodott. Hitvesi élete bizonyára nem volt mintaszerűnek mondható még
                        bohémértelemben sem. Péter mindennap reggeltájt ment haza a klubból, ahol
                        kiböjtölte az utolsó kártyást s azt monoklijának félelmetes csillogásával
                        hipnotizálva, kiterrorizált belőle néhány piszkos pengőt. Aztán kávéházba
                        ment és megreggelizett, átnézte az ujságokat és tíz óra felé bandukolt haza,
                        ahol belefeküdt felesége üres ágyába és délután négyig horkolt. Az asszony
                        ebben az időben a várost rótta s harisnyákkal, könyvekkel, illatszerekkel és
                        nyakkendőkkel házalt a késő éjjeli órákig. Különös, de legalább békés
                        házasélet volt ez; férj és feleség havonkint csak egyszer-kétszer
                        találkozott s akkor Domokos mindig megjegyezte, hogy Irénke feltűnően
                        szépül; Irén viszont rosszalólag csóválta a fejét, hogy Péter ebben a
                        hónapban már megint nem nyiratkozott. Különös, de békés, s amellett olcsó
                        házasélete volt Domokos Péternek; mondjuk meg az igazat: ágyrajáró volt ő
                        is, a felesége is; felváltva használták az ágyat, Péter nappal, Irénke
                        éjjel, mindegy, senkinek semmi köze az író magánéletéhez, mondta Domokos
                        önmaga megnyugtatására, Irénkének pedig az volt a fontos, hogy úgy
                        mutathatta be magát vevőinek: Domokos Péterné vagyok, az író felesége.</p>
					<p>Domokos Péter büszke ember volt és egyben cinikus - idegenek, azaz profánok
                        és laikusok között, akik alatt olvasókat, polgárokat, gazdag embereket kell
                        érteni, egyszóval mindenkit, aki nem tartozik az irodalmi berkek lakói közé.
                        Ezekhez sohasem ereszkedett alá; kölcsönt nem vett tőlük. Ő csak azokra a
                        kalózokra vet ki sarcot, akik színpadot, lapkiadót, szerkesztőséget,
                        tárcarovatot kisajátítanak maguknak, Isten mentsen, hogy pénzt vegyen el
                        mástól, mint írótól, szerkesztőtől vagy könyvkiadótól, neki külön kasztja
                        van s a braminok nem szégyenlik magukat a braminok előtt. Ez szent és
                        szigorú elv volt Domokosnál, de az öreg költő ma elhatározta, hogy ha nem
                        nyer, megzsarolja a legelső bankigazgatót vagy terménykereskedőt is, aki
                        nyereséget seper be a bakkasztalnál.</p>
					<p>Ám előbb megpróbálkozott az ötpengőssel. Nyert. Apróka téteket tett és
                        többnyire megnyerte a tétet. A tőkéje szépen gyarapodott. És észrevétlenül.
                        Domokos feltünés nélkül emelte fel az egy- és ötpengős zsetonokat és a
                        zsebébe csúsztatta. Hét órára együtt volt vagy négy üveg pezsgőre való
                        költség. A szíve boldogan ugrált és édes érzések futkároztak végig az
                        idegrendszerén. Úgylátszik, a bankett szerencsét hozott. Már nemcsak arra
                        képes, hogy az ünnepeltetés alatt úrimódon költekezzék, de még haza is tud
                        vinni valamicskét. Nagyszerű gondolat volt, hogy kieszelte ezt a harmincéves
                        jubileumot. Ragyogó ötlet volt. És a kör igazgatói angyali jó lelkek, hogy
                        belementek egy kis jubileumi vacsora rendezésébe. Az igaz, hogy ez volt az
                        utolsó szalmaszál. Az utolsó nagy tét. A bankett bevezeti a jubiláris
                        ünnepségeket, a lapok megírják, a kiadók felfigyelnek, talán akad valaki,
                        aki összegyüjtött munkáit kiadja s ezzel új élet, pompás perspektíva,
                        mennyország kapuja nyílik meg... Istenem, Istenem, a dolog jól kezdődik,
                        mintha csak a sors intése volna, a kártya is jól megy, most még csak nyolc
                        óra van s a zsebe tele pénzzel, ahogy magában kiszámítgatta, máris van
                        annyi, amennyivel a legégetőbb problémák megoldhatók: kalap, egy rend ruha,
                        cipő, fehérnemű, felöltő, kétheti előfizetés ebédre és vacsorára, a
                        legpiszkosabb adósságok kifizetése és még egy hónaposszoba ára is, bizony,
                        egy hónaposszobáé, amelybe beköltözteti Irénkét, aki napról-napra szépül
                        és... a többit el sem merte gondolni, foga vacogott az izgalomtól.</p>
					<p>Barnabás belépett a kártyaszobába. A játékmester egy pillanatra
                        felfüggesztette a tétek kifizetését, egy pillanatra megállt a gép,
                        megállott a munka, megálltak a kezek, megálltak a szemek, talán a szívek is
                        megálltak egy pillanatra, tiszteletadásképpen a nagykártyás iránt. Aztán -
                        tessék tenni, nincs tovább - újra megindult a munka. Domokos bácsi
                        Barnabásra kacsintott és maga mellé hívta.</p>
					<p>- Szép volt, hogy eljöttél a bankettemre. Nagy murit csapunk. Harmincéves
                        jubileum. Negyven könyv, hatszáz ív, ezer novella, kétezer vers, ötszáz
                        műfordítás; a bankett csak kezdet; országos ünnepség; már folynak az
                        előkészületek; díszkiadás; nemzeti ajándék. Mint szegény Jókainál.</p>
					<p>Domokos bácsi arca piros volt s oly erősen hunyorgatott, hogy monoklija
                        leesett a szeméről. Meg-meglökte Barnabást és szinte kísértetiesen
                        fel-felnevetett a boldogságtól.</p>
					<p>A bankár újított. Vesztett. Aztán felkelt és a játékmester felszólította a
                        játékosokat:</p>
					<p>- Ki adja a bankot?</p>
					<p>Egy tőzsdeügynök ötven pengőt ígért. Valaki hatvanat mondott. Felmentek
                        százig. A játékmester már majdnem lekopogta, amikor egyszerre felhördült
                        Domokos Péter hangja.</p>
					<p>- Százhúsz.</p>
					<p>Mindenki ránézett és az egész társaság harsány kacagásban tört ki. Csak
                        Barnabás nem tudott nevetni.</p>
					<p>Domokos dühbe jött.</p>
					<p>- Százötven! - ordította magából kikelve.</p>
					<p>Újra nagy hahota.</p>
					<p>- Mi az? A jubiláns?</p>
					<p>- Kitenni a pénzt!</p>
					<p>- Domokos bácsi főnyereményt csinált?</p>
					<p>- Nemzeti ajándék?</p>
					<p>Rettenetes összevissza nevetés, kiabálás, füttyök. A játékmester maga is
                        nevetett. Domokos pedig odaugrott a bankár helyére, maga alá kapta a széket,
                        asztalra csapta a pénzét és elkiáltotta magát:</p>
					<p>- Tessék tenni!</p>
					<p>A pénz láttára megengesztelődtek a játékosok. Nem firtatták már, hogy Domokos
                        bácsinak honnan van pénze, tettek, nyertek, beseperték a zsetonokat és
                        néhány perc mulva Domokos Péter, a bankár, fillér nélkül kelt fel a
                        bakkasztaltól. Ekkor újra kinevették s tovább játszottak jókedvűen és
                        lelkesen, mert ma az összes bankárok tönkrementek. Öt percig tartott Domokos
                        Péter dicsősége s öt perc mulva lezuhant újra a sötét mélységbe, ahol tíz
                        esztendő óta fetreng fogcsikorgatva és kétségbeeséssel.</p>
					<p>Ezalatt a szomszéd szobában összeültek a jubiláns ünneplői, öten voltak az
                        asztalnál. Közepén volt az ő karosszéke, jobbról-balról egy-egy üres szék a
                        notabilitások számára. Domokos sápadtan és támolyogva foglalta el a helyét.
                        Néma volt és sötét gyűlölettel villogott a monoklija. Tíz órakor bejött egy
                        öreg riporter, leült és kávét ivott. Féltizenegykor a klub gazdája felkérte
                        Barnabást, hogy üljön az ünnepelt baljára, egyúttal behívott egy
                        nyugalmazott miniszteri számtanácsost s azt a jobbjára ültette, Később
                        odaintették a szomszéd asztalnál vacsorázó fiatal ujságírókat. A
                        számtanácsos felállt és felköszöntötte a klub gazdáját. A gazda is felállt
                        és kiegészítette a saját érdemeinek felsorolását húsz olyan halhatatlan
                        tettel, amelyről a számtanácsos elfelejtett megemlékezni. Aztán felállt egy
                        másik és felköszöntötte az írók távollévő elnökét. Végül a klub igazgatóját
                        köszöntötte fel egy ismeretlen férfiú, akit nyilván a legutóbbi ülésen
                        vettek fel a kör tagjai közé. Éjfélkor pedig elszéledt a társaság anélkül,
                        hogy a banketten tudomást vettek volna Domokos Péterről.</p>
					<p>Barnabás szomorúan ballagott le a ruhatárba. Ott elcsipte Domokos és két
                        pengőt kért kölcsön. Most már megint szelíd és béketürő volt.</p>
					<p>- A feleségem a Valéria-kávéházban vár. Ma a nagy nap alkalmából együtt
                        megyünk haza éjszakára.</p>
					<p>Barnabás Susannera gondolt.</p>
					<p>- Ezt már hetekkel előbb megbeszéltük - tette hozzá Domokos elborult arccal.
                        - De most nem tudom kifizetni a feketéjét.</p>
					<p>- Borzasztó!</p>
					<p>- Sebaj - vigasztalta Domokos. - Majd az országos jubileum. A vidék nem oly
                        hálátlan, mint ez a fővárosi nép.</p>
					<p>Barnabás nem tudta, mit szóljon. De Domokos nem is várt mást tőle, mint két
                        pengőt. A kapuban megállt, megfogta a kabátja ujját és a szemébe nézett.</p>
					<p>- Tizet kellett volna ütnöm egymás után, amikor a bankot adtam. Nyerni
                        kellett volna. Úgy ám! Akkor a bankett egy kicsit máskép festett volna! Ez
                        az igazság, bizony. És ez az élet. Győzni kell! Aki veszít, az akassza fel
                        magát. Köszönöm. Csak kiváltom Irénkét a Valériából s jövök vissza ide. Aki
                        veszít, az ne rendezzen nászéjszakát.</p>
					<p>Sokáig bámult utána, ahogy fáradt csoszogással iparkodott a Valéria-kávéház
                        felé. És úgy érezte, hogy még soha életében nem látott ilyen rettenetes
                        tragédiát. Utána szaladt és megkérte, hogy fogadjon el tőle százhúsz pengőt.
                        Tulajdonképpen ezzel tartozik is neki.</p>
					<p>- Hogy-hogy? - kérdezte szelíden a költő.</p>
					<p>- Helyetted nekem kellett volna adnom a bankot. Ostoba voltam, hogy nem
                        licitáltam. Lelketlenség volt, hogy rád hagytam a bankot.</p>
					<p>- Csak szórakozottság, csak szórakozottság - mentegette és vígasztalta
                        Domokos, aki a szíve mélyén - kártyás létére - igazat adott Barnabásnak. Az
                        ő bankja volt. A Barnabásé.</p>
					<p>A költő eltette a százhúsz pengőt és öreges, ráncos, vizenyős szeme
                        felragyogott.</p>
					<p>- Pompás toalettet veszek Irénkének. Vagy nem. Okosabb lesz, ha kelengyét
                        veszek.</p>
					<p>- Milyent? - kérdezte Barnabás csodálkozva.</p>
					<p>- Babakelengyét.</p>
					<p>- Csak nem?</p>
					<p>- De igen. Négy hónapra várjuk.</p>
					<p>Barnabás Nikolettára gondolt és szótlanul megrázta az öreg költő kezét,
                        visszament a klubba. Útközben nagyon furdalta a lelkiismerete, hogy
                        elfelejtett szerencsét kívánni Domokos bácsinak ahhoz, akit négy hónapra
                        várnak.</p>
				</div>
				<div type="chapter">
					<head>V.</head>
					<p>Néhány nap mulva Ákos és István Pestre utaztak, hogy üzleti dolgaikat
                        lebonyolítsák. Ebéd után a Pantheon-kávéházban adtak egymásnak
                        találkozót.</p>
					<p>Két óra volt, mind a ketten pontosan megjelentek és halkan tanácskoztak.
                        Egyszerre valaki megkopogtatta a kávéház ablakát.</p>
					<p>- Nini, a hollandi lány - szisszent fel ijedt meglepetéssel István és
                        elpirult.</p>
					<p>Margit rövid kis mókus-bundában, térdigérő sötétkék szoknyában,
                        selyemharisnyában ott állt a kávéházi ablak előtt, mosolyogva, kacéran,
                        pirosan a hidegtől, mint egy sportoló mágnásleány vagy egy iskolába siető
                        kokett kis szininövendék. Az ujjával intett, hogy ő is bejönne a kávéházba,
                        ha nem zavarná a reggelizőket. István felállt és meghajolt.</p>
					<p>- Nini, maguk ilyen korán kelnek? - csicsergett, ahogy a bundáját ledobta a
                        székre és közéjük telepedett. - Vagy még talán le sem feküdtek? - tette
                        hozzá csintalan mosollyal.</p>
					<p>Átkozottul kacér, - gondolta magában István izgalommal és cigarettával
                        kínálta meg.</p>
					<p>Margit rágyujtott és Ákos felé fordult:</p>
					<p>- No, gondolkozott az ajánlatomon?</p>
					<p>Ákos zavarba jött. Nem tudta megszokni, hogy egy húszesztendős leánnyal
                        tárgyaljon a saját egzisztenciájáról. Az egész helyzetet kínosnak, sőt
                        lealázónak érezte, különösen itt, István jelenlétében. Észrevette, hogy
                        István szeme mohón és érzéki gyönyörködéssel jár a leány üde, hamvas arcán
                        és ingerlő pompás termetén. A kávéház légköre is zavarta. Ebben a
                        nyomorúságos, ócska, cifra miliőben ők hárman gyanús színben tűnhettek fel
                        idegen emberek szemében; senki sem gondolhatott egyébre, minthogy ez a
                        rövidszoknyás leány, a rövid hajával és erős parfőmillatával valamelyiküknek
                        a szeretője; vajjon mit gondolna Vilma, ha itt meglátná őket az ablaküvegen
                        át? Néhány pillanatig gondolkodott. Legjobb volna, ha kitérne a válaszadás
                        elől. De aztán elhatározta, hogy egyszer és mindenkorra elintézi ezt a
                        fontoskodó és agresszív kis némbert.</p>
					<p>- Köszönöm, nem tartom helyes megoldásnak - mondta szárazon s azt hitte, hogy
                        ezzel kimondta az utolsó szót.</p>
					<p>A hollandi lány nem jött zavarba.</p>
					<p>- Tehát ön sem tartja már jónak a borüzletet - vetette oda közönyösen -
                        megvallom, nekem is kétségeim vannak. Jó. Beszéljünk hát másról.</p>
					<p>- Pompás színben van Margitka - szólt közbe István erőltetett, fölényes
                        léhasággal. - Hova igyekezett?</p>
					<p>- A bankba - felelt röviden Margit és aztán újra Ákos felé fordult. -
                        Rengeteg dolgom van a likvidációval. Nem akarom, hogy feltünést keltsen, -
                        jegyezte meg Margit olyan hangon, mint egy öreg bankigazgató. - A gőzmalmot
                        el is adtam már. A kereskedést átveszi a Hangya. A kocsmát és mészárszéket
                        kiadtam bérbe.</p>
					<p>- Úgy?</p>
					<p>- Úgy-e, igazam van? Mindent pénzzé teszek, csak a földet akarom
                        megtartani.</p>
					<p>Ákos szíve fájdalmasan dobbant. A földről eszébe jutott a
                        Péterffy-kastély.</p>
					<p>Margit kedvesen, egyszerűen, majdnem gyerekes közlékenységgel folytatta:</p>
					<p>- Tudja, mi a tervem? Hát az, hogy az egész vagyonomat földbirtokba fektetem
                        bele. Az üzletek árából kiegészítem a Hartmann-birtokot.</p>
					<p>- A Róth-féle birtokra gondol?</p>
					<p>- Arra. Róth is pénzzavarban van. Ő is megkontreminálta a francia
                        frankot.</p>
					<p>- Akkor az én kis házam valóságos sziget lesz, amelyet minden oldalról a
                        Hartmann-tenger hullámai mosnak, - jegyezte meg Ákos keserű mosollyal. -
                        Illetőleg már nem is az enyém. Tudja, hogy eladtam a családi sírboltot?</p>
					<p>Margit meghökkent.</p>
					<p>- De abból nem lesz semmi! Ha maguk is úgy akarják... illetőleg, ha maguk is
                        helyesnek tartják az én elképzeléseimet... akkor a kis sziget megmaradhat a
                        Péterffy-család Noé bárkájának...</p>
					<p>István kíváncsian nézett a lány mosolygós, pikáns arcocskájába. Mi ez? Ez már
                        túlerős kacérkodás, még egy olyan kacér teremtés részéről is, mint a
                        hollandi lány. Ez a bizalmaskodás és tapintatlan megjegyzés nem jelent mást,
                        mint frivol felkínálkozást arra, hogy a Hartmann és Péterffy-családok
                        valahogy egyesítsék az érdekeiket. Margit nem gondolhat másra, mint a
                        házasságra, amely egyszerre megoldaná a Péterffy-sziget problémáját. És
                        István egyszerre úgy érezte, hogy az egész Péterffy-család sorsa az ő
                        kezében van. Az ő kezében, amelyet csak ki kell nyujtani a hollandi lány
                        után. Minden vére az agyára tolult. Valami szédületet érzett, hasonlót
                        ahhoz, mint mikor az ember saját fontosságának a tudatára ébred. István azt
                        érezte, hogy mérhetetlen magasságban áll az egész család, sőt az egész
                        emberiség felett. Hogy roppant hatalomnak jutott a birtokába, amellyel akkor
                        és úgy él, ahogy kedve tartja; hogy ő egyszerre azok közé a kiváltságosak
                        közé jutott, akik föléje kerültek az élet szennyes küzdelmeinek. Igen, itt,
                        ebben a nyomorúságban, körülötte mindenki küzd, harcol, végkimerülésig,
                        térdreroskadásig, utolsó csepp vérig, mint a kopók által körülrohant vad,
                        halálos tusában... neki azonban csak egy igen-t kell kimondania és nemcsak
                        saját magát, de a körülötte haldokló egész Péterffy-nemzetséget kivezetheti
                        az igéret földjére. Úgy érezte, hogy ő az új honfoglaló, aki visszaszerzi
                        mindazt, amit az ősök elprédáltak s amit az idők lassankint elsikkasztottak
                        a Péterffyek elől; most már nemcsak diadalt és elragadtatást, hanem egyúttal
                        nyomasztó felelősséget is érzett, azt a felelősséget, amely az egész család
                        ujjáteremtése körül súlyosodik az ő vállaira.</p>
					<p>Ekkor megszólalt Margit.</p>
					<p>- Tehát ön, kedves Péterffy, végleg lemondott a borkereskedésről?</p>
					<p>- Végleg.</p>
					<p>- És milyen tervei vannak?</p>
					<p>Ákos ingerült lett. Hogyan? Ez a rövidszoknyás, kacér kislány mi jogon vájkál
                        az ő legfájóbb problémáiban? Úgy érezte, hogy nevetséges helyzetbe kerül, ha
                        még azután is komolyan válaszolgat neki. Szeretett volna felugrani, az
                        asztalra csapni és felkiáltani magát: Mi az, hát már odajutottam, hogy
                        arrogáns fiatal lányok kávéházi asztal mellől játsszák velem szemben a
                        mentőangyalt? Hát komoly emberhez illő ez az üres fecsegés két éretlen
                        gyerekkel, akik bizonyára csak ürügyül használják fel ezt az egymással való
                        összemelegedésre? Szabad ezt folytatnom nekem, akinek lelkén egy egész sereg
                        ember, aggastyán, özvegy, gyámoltalan asszony, ártatlan csecsemő
                        élettragédiája ül, két fiatal fantaszta teremtés között, akik e pillanatban
                        bizonyára arra gondolnak, hogy milyen jó volna valahová elszaladni,
                        összebújni és összecsókolózni?</p>
					<p>Ákos kipirult elfojtott dühében, de ajkát összeharapta és rekedt, kelletlen,
                        udvariatlan hangon válaszolt:</p>
					<p>- Majd csak megtalálom a megoldásokat.</p>
					<p>A hollandi lány kivette arany cigarettatárcáját és az urakat is kínálva,
                        rágyujtott egy vastag szivarkára.</p>
					<p>- Csak azért kérdem, mert nekem is van ötletem a maga számára, Péterffy.</p>
					<p>- Maga nagyon kedves - jegyezte meg fanyarul Ákos.</p>
					<p>Margit nem vette észre, hogy a férfiak milyen kínosan feszengenék a nádfonatú
                        karosszékekben. Egész elfogulatlanul kezdte magyarázni:</p>
					<p>- Hát én úgy képzelem a dolgot, hogy a Róth-féle birtokot egyelőre a régi
                        bérlő kezén hagyom. Úgyis öt évre még be van kebelezve a szerződése. Apám
                        ezideig maga kezelte a saját nyolcszáz holdját, de amióta beteg, ez így nem
                        mehet tovább. Ezt is bérbeadom.</p>
					<p>Ákos bólintott. Margit mosolygott és mintha csak egy szál aranyvégű szivarkát
                        kínálna, kedvesen megkérdezte Ákost:</p>
					<p>- Hajlandó volna ön a nyolcszáz holdat kibérelni?</p>
					<p>Ákos ijedten kapta fel a fejét.</p>
					<p>- Én tönkrementem. A bérlethez pénz kell.</p>
					<p>Margit tagadólag rázta a fejét.</p>
					<p>- A birtok úgy fel van szerelve, hogy a bérlőnek egy fillért sem kell
                        befektetnie. A bérlet árát búzában állapítanók meg. Termés után fizet.
                        Hiszen ön ért az ilyesmihez, az ön bankjának földbérlete is volt...</p>
					<p>Ákos egész lelkét megrázta ez a frappáns ötlet. Önkéntelenül Istvánra nézett,
                        mintha ki akarná kémlelni, nem hallucináció volt-e az egész, vajjon István
                        is úgy értette a dolgot mint ő és vajjon István nem tartja-e az egészet
                        valami érthetetlen, szemfényvesztő misztifikációnak? Ákos hiába kereste
                        István tekintetét. A fiú kibámult az ablakon és az ajkait harapdálta.</p>
					<p>Margit ezüstcsengésű, gyermekes hangja ütötte meg újra a fülét:</p>
					<p>- Belátom, hogy erre itt, kávéházban, nem tud azonnal felelni. Nekem könnyű.
                        Én már megcsináltam a magam számadását és tisztában vagyok azzal, hogy ez
                        jó üzlet nekem. De hogy magának üzlet-e, azt nem tudom, önnek alaposan meg
                        kell gondolnia. Végre is, maga bankember és ha vége lesz a felszámolásnak,
                        bárhol elhelyezkedhetik. A maga neve, presztízse is valóságos tőke. Abba
                        fekteti bele, amibe akarja. El tudom képzelni. Az állam is kapva-kap az ön
                        szolgálatain a szanálás keresztülvitelénél. Bármely bank szívesen látja, ha
                        ön hajlandóságot mutat valamely üzletág átvételére. És ha úgy találja
                        jobbnak, huszonnégy óra alatt összehoz akármiféle érdekeltséget akármiféle
                        tranzakció lebonyolítására.</p>
					<p>Ákos meredt szemmel bámult a leány arcába. Mi ez? Csakugyan ilyen egyszerűnek
                        látja ez a kis bronzvörös bakfis a dolgokat, vagy talán csak gúnyolódik
                        vele? Nem. Margit arca csak úgy sugárzott a közvetlenségtől és
                        jóhiszeműségtől. Ennek a lánynak eszeágában sincs ironizálni; ő úgy nézi a
                        dolgot, ahogy egy egészséges, erős, optimista lélek nézi az életet. S ki
                        tudja, nem neki van-e igaza? - A következő pillanatban azonban mégis
                        gyanakodni kezdett. Hirtelen eszébe jutott, hogy ez már a harmadik, vagy
                        negyedik ajánlat, amely a Hartmann és Társa részéről jön az ő megmentésére.
                        Mi az oka ennek a nagylelkűségnek? Ez a gondolat kellemetlen szorongással
                        töltötte el a szívét. Hogyan van az, hogy egy idő óta minden
                        balszerencséjében a fele úton beleüti magát a Hartmann és Társa
                        jóindulatába? És mindez azóta van, amióta Margit intézi a Hartmann-ház
                        ügyeit. Ákos nem tudta elgondolni, hogy ennek ne volna valami be nem
                        vallott, vagy messzenéző titkos magyarázata. Tekintete Margitról Istvánra és
                        Istvánról újra Margitra tévedt. Azok szinte tüntetőleg elnéztek kétfelé,
                        mintha nem is vennének tudomást egymás jelenlétéről. Hát csakugyan kettőjük
                        körül kellene keresni a magyarázatot?</p>
					<p>Ákos vállat vont, nem lehetetlen. Csak nagyon furcsa volna. Azaz, hogy nem is
                        volna furcsa. Ez a gazdag leány most hirtelen támasz nélkül maradt. Az apja
                        tehetetlen, halálravált ember, a leány érzi, hogy szüksége van valakire, aki
                        a nagy vagyont kézbe vegye és együtt tartsa s erre ő egyedül képtelen. A
                        sors összehozta a Péterffyekkel, István csinos fiú, Margit végtére is csak
                        egy húszéves naív, szerelemre vágyó kis lány, kissé hiú és nagyravágyó, a
                        Péterffy-név imponál neki, - eszes, bátor, önálló modern lány létére
                        belátja, hogy neki kell megcsinálni az Istvánnal való házasság útját.</p>
					<p>- Jó, majd meggondolom - vágta ki hirtelen nyersen, mintha a bankjában
                        tárgyalna valamely erőszakoskodó üzletfelével. Úgy érezte, hogy nem szabad
                        elárulnia mélységes megrendülését.</p>
					<p>- Rendben van - felelt Margit is üzletszerű hangon - beszélje meg a
                        feleségével. Nyolc napon belül várom a válaszát. Isten önnel, kedves
                        Péterffy, pá István, a viszontlátásra - fordult Péterffy István felé, aki
                        felugrott és zavartan hebegte:</p>
					<p>- Hova megy, Margitka?</p>
					<p>- A bankba.</p>
					<p>- Szabad elkísérnem?</p>
					<p>István boldogan vette észre, hogy a hollandi leány könnyedén elpirul.</p>
					<p>- Terhére vagyok? - kérdezte tettetett sértődöttséggel.</p>
					<p>- Hogy mondhat ilyent? - felelt most már ismét természetesen és elfogulatlan
                        hangon a lány.</p>
					<p>Margit, ahogy a kesztyűjét gombolta, tréfásan eszébe juttatta Istvánnak, hogy
                        ő az első találkozáskor mennyire elkedvetlenítette a művészhivatásról
                        mondott véleményével.</p>
					<p>István savanyú mosollyal válaszolt:</p>
					<p>- Margitka, maga nagyon okos lány. A művészet most nem aktuális
                        Magyarországon.</p>
					<p>- Csak ha valaki önkéntes szerzetesi szegénységet fogad.</p>
					<p>- Nekem pedig nincs kedvem semmiféle önmegtagadáshoz - mondta kissé léha
                        mosollyal István.</p>
					<p>- Nekem sincs - vágta vissza merészen a lány.</p>
					<p>- Tehát lassanként megértjük egymást - folytatta amaz a megütött hangot. - Én
                        jó tanítványa voltam magának a pályaválasztásban, remélem, hogy maga is
                        megszívleli az én tanácsaimat abban, amihez én értek...</p>
					<p>- Miben? - kérdezte vakmerően Margit.</p>
					<p>István zavarba jött.</p>
					<p>- Hát én mégis csak jobban ismerem az élet értékeit... - dadogta félénken,
                        már meg is bánva, hogy ilyen brutálisan és toronyiránt iramodott el a flirt
                        irányába.</p>
					<p>- Vagy úgy - nevetett a leány - hát majd meglátjuk, hogy mit tanulhatok. Én
                        tanulékony vagyok - tette hozzá olyan furcsa őszinteséggel, hogy István nem
                        tudta: az ártatlanság naívitása, vagy a romlottság szabadszájú
                        szemérmetlensége mosolyog-e le a hollandi lány pirosra festett, duzzadt
                        ajkairól?</p>
					<p>Köszöntek és magára hagyták Ákost.</p>
					<p>István az uccán látta, hogy Margitot erősen megnézik a férfiak és utána
                        fordulnak. Égő felháborodást és gyűlöletet érzett. Mi ez? Olyan arcátlanok
                        a férfiak, vagy Margit olyan kacér? Vagy olyan feltűnő, erotikus
                        megjelenésű, botrányos és kihívó jelenség?</p>
					<p>Eszébe jutott, hogy Margit ma este táncestélyre megy a hollandi követhez.</p>
					<p>- Margitka, maga táncol? - kérdezte minden bevezetés nélkül.</p>
					<p>- Hogy jut ez megint az eszébe? Talán maguknál táncdélutánok vannak?</p>
					<p>István elpirult. Első találkozásuk alkalmával táncolni hívta Margitot, mert
                        azt hitte, hogy futó kalandra, pompás falusi szerelmeskedésre könnyű préda
                        lesz ez a csinos és formáslábú kis zsidólány. Elszégyelte magát, de azért
                        mindenáron tudni akarta, hogy táncol-e Margit?</p>
					<p>- Nem felel, tehát táncol - jegyezte meg bosszúsan és lemondóan.</p>
					<p>Margitka nevetett.</p>
					<p>- Miért ne táncolnék?</p>
					<p>- Miért ne? Hát megmondom. Mert a mostani tánc nem tánc, hanem tapadás,
                        vonaglás, ölelkezés, imbolygás, csúszkálás, pihegés, nem fárasztó az
                        izmoknak, de halálosan elernyesztő az idegeknek, még azok számára is, akik
                        nem táncolnak, csak nézik.</p>
					<p>- Maga valóságos Savonarola - nevetett Margit.</p>
					<p>De István nem is hallotta ezt a gúnyos közbeszólást. Most már indulatosan és
                        gorombán folytatta:</p>
					<p>- És az egészben az a leggyalázatosabb, hogy a táncosok közül csak a férfiak
                        vannak felöltözve, a hölgyek csak cifra, arannyal és ezüsttel szőtt, lenge
                        ingfélét hordanak, amely alá még kombinét sem lehet felvenni, mert a
                        vállszalag elrontaná a felső test meztelenségének szép harmóniáját. És a
                        szoknyák már nem érnek térdig. Jóval térden felül abbahagyják azt a
                        hivatásukat, hogy a női testet megóvják a portól, piszoktól, az időjárás
                        viszontagságaitól és a férfiszemek kíváncsi tekintetétől.</p>
					<p>Margitka hangosan kacagott.</p>
					<p>- István, maga nem is Savonarola, hanem valóságos trappista barát, Abraham a
                        Santa Clara, - mondja, István, hány éves maga?</p>
					<p>- Huszonhat - felelte István együgyű zavarral.</p>
					<p>- Azt hittem, hetven. Mint az édesapám.</p>
					<p>- Miért?</p>
					<p>- Mert mintha csak őt hallanám.</p>
					<p>- Akár huszonhat, akár hetven - folytatta, villogó szemével Margit rövid
                        szoknyáját méregetve - ez az igazság. Mert miből áll most a női ruha?
                        Selyemharisnyából, selyemingből és... és a selyeming felett még egy
                        selyemingből, amelyet ruhának neveznek. És a felső selyeming is csak térdig
                        ér, de ha a hölgy leül és keresztbeveti a lábait, jóval térden felül
                        csúszik. És az alsó ing olyan díszes, olyan szépen hímzett, olyan szép
                        mályva- vagy ibolyaszínű, hogy azt is meg kell mutatni legalább is a gyomor
                        tájáig... És a két selyeming együttvéve sem nyom többet egy régimódi
                        zsebkendő súlyánál és oly lenge, oly vékony, oly átlátszó és úgy libeg-lobog
                        a szélben és úgy átereszti a nap sugarait és úgy lecsúszik itt-ott, mint a
                        parancsolat.</p>
					<p>Margitka arca percről-percre pirosabb lett a boldogságtól. Ő már tudta, hogy
                        a hetyke, cinikus és szoknyavadász Istvánból miért lett ilyen mennydörgő
                        erkölcsprédikátor. A férfiak idővel, bizonyos hangulatban, bizonyos nőkkel
                        szemben mind ilyenné lesznek. Feleségükkel és lányukkal és azokkal a
                        lányokkal szemben, akikbe szerelmesek, mindannyian Savonarolák és Abraham a
                        Santa Clarak lesznek. De nem árulta el, hogy ezt tudja.</p>
					<p>- István, maga túlságosan prűd.</p>
					<p>- Nem vagyok prűd, Margitka, csak felháborodom, hogy az asszonyok és lányok
                        ma valósággal meztelenül járnak. Hogy boldog-boldogtalan előtt, idegen
                        emberek előtt, bámész aszfaltbetyár, vén kéjenc, semmiházi bitang, hitvány
                        fráter előtt meztelenül mutogatják magukat.</p>
					<p>István elszégyelte magát. Elpirult és nem folytatta a prédikációt. Csak
                        magában gondolta:</p>
					<p>- Ostoba tökfilkó vagyok! Bánom is én, ha az asszonyok meztelenül
                        szaladgálnak az uccán! Mi vagyok én? Savonarola? Ördögöt vagyok én
                        Savonarola. Eddig nagyon is helyénvalónak találtam, hogy a lányokon csak
                        vékony kis selyeming van és ha ülnek, a combjuk közé lehet nézni. Bánja az
                        ördög. De azt nem tűröm, hogy ezt a kis hollandi lányt meztelenül
                        összeölelgessék a hollandi konzul estélyén. Be kell vallanom, hogy
                        féltékeny vagyok rá, mert szerelmes vagyok bele és tudom, hogy ha akarom,
                        ha nem, el fogom venni feleségül. Szeretem, feleségül veszem, feleségül
                        veszem, ha akarom, ha nem akarom, biztos, hogy feleségül veszem. Hangosan
                        csak ennyit mondott:</p>
					<p>- Bocsásson meg, Margitka. Néha olyan ostoba vagyok.</p>
					<p>Margit elkomolyodott.</p>
					<p>- Igen? Nem vettem észre. Most például nagyon szépen beszélt.</p>
					<p>- Ne vegye rossz néven.</p>
					<p>Margit arca kigyult és mélyen nézett István szeme közé.</p>
					<p>- Feltételezte rólam, hogy táncolni fogok? Ez nem volt szép. Nem táncolok.
                        Érti? Nem táncolok.</p>
					<p>István magában mondogatta csak:</p>
					<p>- Hiába minden, most már tudom, hogy feleségül veszem.</p>
				</div>
				<div type="chapter">
					<head>VI.</head>
					<p>Kis körasztalnál ültek a kávéházban. Erős, csontos, ritkahajú, villogó
                        fogsorú, lázasszemű óriás az egyik, a másik meg szép, szőke, karcsú, daliás
                        fiatal ember, szolgálatonkívüli dragonyos tisztnek nézné az ember a régi,
                        elegáns, pompás boldog békevilágból... csak a szemük villogása s a
                        taglejtésük teszik őket egymáshoz hasonlatossá... látszik, hogy rokonok...
                        István és Barnabás bácsi.</p>
					<p>Az öregebbik halkan, dörmögve beszél és hosszú, sovány ujjaival többször
                        végigsímítja kopasz homlokát. A fiú görnyedt háttal, egymáshoz szorított
                        térdekkel, könyöklő karjaival az asztalra hajolva, úgy ül ott, mintha lázban
                        dideregne. Látszik, hogy egy szót sem ért abból, amit az öregebbik beszél,
                        nem tudja követni a gondolatmenetét, csak bámulja és izgatottan figyel a
                        mondatokra.</p>
					<p>- Hallgass ide. Én holnap elutazom. Meg kell látogatnom a kislányomat. Aztán
                        lemegyek Nizzába. Ott megpróbálkozom a szerencsémmel.</p>
					<p>- És ha veszteni talál?</p>
					<p>- Arra kevés a valószínűség. Ragyogó elméletem van.</p>
					<p>- Mindenki belebukott az elméletébe!</p>
					<p>- Ostobaság. Mert mindenki csak a matematikával számolt s kihagyta a
                        rendszerből a lélektani motívumokat. De én lélektannal dolgozom, öcsém. Én
                        biztos vagyok abban, hogy... eh, különben nem is a rendszer a fontos. Két
                        dolog a fontos: az egyik az alaptőke, a másik a gépszerű automatizmus. A
                        játékbanknak is csak annyi előnye van, hogy az nagyban játszik... Olyan nagy
                        alaptőkével, mint az összes játékosok együttvéve; én ennek huszad-, vagy
                        századrészével, majd meglátom, de mindenesetre csak annyival, hogy két vagy
                        három hónapig bírjam... de ez nem tartozik ide. Minden héten levelet kapsz
                        tőlem s pontosan megtudod, hogy milyen sikerrel dolgozom.</p>
					<p>Sokáig hallgattak.</p>
					<p>A kávéházban senki sem figyelt a sarokasztalra. István zavartan rágta a
                        cigarettáját. Barnabás nagy csésze feketét ivott.</p>
					<p>- És mikor jön haza? - kérdezte újra a fiú.</p>
					<p>- Majd megírom. Lausanneban két napot töltök. Nikoletta penzióköltségét három
                        évre kifizettem. Érted? A többi a te gondod.</p>
					<p>- Értem.</p>
					<p>- Nyugodt akarok lenni.</p>
					<p>- Barnabás bácsinak sok pénze lehet - jegyezte meg zavartan István.</p>
					<p>Az óriás nagyon természetesnek találta ezt a megjegyzést.</p>
					<p>- Pontosan kétezer dollár. Ez az én dolgom. De Nikoletta is biztosítva van.
                        Három évig ott lesz. Azt akartam, hogy szép gyermekkora legyen. Hogy soha
                        egy percre se tűnjön el ajkáról az önfeledt öröm, a jókedv, a boldogság
                        mosolya... Hogy honnan veszem a pénzt? És hogy mi lesz akkor, ha nem bírom
                        tovább? Mi? Erre gondoltál, István? Mi? Na, légy nyugodt, tudom, mit
                        csinálok. Nikoletta most amerikai milliomosok leányai között nevelődik.
                        Nikoletta megszokja a pompát, a pénzt, a legdrágább szórakozásokat, az élet
                        könnyelmű, pazar élvezetét... az apja őrült könnyelműségéből... de jaj, ha
                        az apja nem bírja, az együgyű kis nyárspolgári logika szerint Nikoletta
                        lezuhan a magasból, bele a nyomorba és boldogtalan lesz...</p>
					<p>Barnabás olyan kísértetiesen nevetett, hogy Istvánnak vacogott a foga.</p>
					<p>- Erre nem is gondoltam - susogta rémülten.</p>
					<p>- De gondoltam ám én! - kiáltott fel diadalmasan Barnabás. - Azt akarom, hogy
                        legalább a gyermekkora legyen szép Nikolettának... A többi a te dolgod -
                        ismételgette szinte eszelős gőggel, aztán felkelt az asztaltól és
                        elbúcsúzott unokaöccsétől. - Minden héten kapsz tőlem levelet - ez volt az
                        utolsó szava.</p>
				</div>
				<div type="chapter">
					<head>VII.</head>
					<p>Eleinte pontosan jöttek a levelek. Barnabásnak, úgylátszik, pompásan bevált a
                        rendszere. Napról-napra nyert. De a levelekben erről csak egy-két szó esett.
                        Inkább csak számok. Első négy nap: kétezer frank. Nyolcnapi mérleg:
                        nyolcezer bruttó. Üzemköltség ezer frank. Egészen üzleti hangú beszámoló.
                        Annál többet írt Nikolettáról.</p>
					<p>István alig értette az összefüggést. Az első levélben például ezt
                        olvasta:</p>
					<p>“Nikoletta már kilencéves, okos, nagy, művelt kisasszony. Meghagytam neki,
                        hogy minden délután uzsonnaidőben hívjon fel telefónon. Ostoba parancs
                        volt, ezzel mindennap elrontottam a játékdélutánját. - De nagyon önző módon
                        szeretem a kislányt. Nikoletta egyszer elmulasztotta a telefonálást. Másnap
                        meglátogattam s kérdőre vontam. Azt mondta, hogy a főnöknő nem engedte
                        tegnap a telefónhoz. Meg akartam győződni Nikoletta jelleméről. Kisült, hogy
                        hazudott. Elkeseredtem. Magam elé citáltam Nikolettát és megfenyítettem,
                        őszinte legyek? Megütöttem. Nikoletta sírt és elkiáltotta magát: mamám, édes
                        mamám! És Nikoletta - már négy éve nem látta az anyját. Mariám, édes mamám -
                        ezt mondta fájdalmában és rémületében és én úgy éreztem, hogy meg kell
                        semmisülnöm a szégyentől és lelkiismeretfurdalástól. Szegény, ártatlan,
                        védtelen, édes, ijedt gyermek. Mamám! Akkor jutott eszembe először, hogy
                        Nikolettának nincsen mamája s akije Nikoletta minden kis pajtásának, még a
                        zárda konyháján ingyenebédet evő kis koldusleánynak is van, Nikolettának
                        hiányzik: a legfőbb jó, a legnagyobb boldogság, a legszebb szépség, a
                        legbiztosabb menhely, a legédesebb öröm ezen a világon. És én megütöttem
                        őt. Nikoletta régen megbékélt már, amikor az én szívem még mindig keservesen
                        sírt. Rettenetesen megütöttem magamat azzal az ütéssel, ami Nikoletta
                        szájacskáját érte. Hiába vígasztalt szegényke, hiába mondta, hogy engem
                        szeret legjobban ezen a kerek világon, velem többé nem lehetett elfeledtetni
                        az ütést.</p>
					<p>U. i. Eddig per saldo háromezer frank nyereség, beleértve a penziót s a magam
                        költségeit is.”</p>
					<p>Két-három levél tele volt diadaljelentéssel. Per saldo negyvenezer frank.
                        Barnabás megduplázta a pénzét, szerényen megmaradt a rendszere mellett,
                        mert - mint kifejtette - csak ezen az úton lehetett biztosítani a
                        nyereséget.</p>
					<p>Négy hét mulva azt írta, hogy egyetlen este húszezret vesztett. De ezt a
                        veszteséget egyenesen nyereségnek lehet tekinteni. Miért? Azért, mert
                        bebizonyosodott, hogy a rendszer jó. És csak ez az egyetlen rendszer jó.
                        Lám, tegnap eltért tőle, mindjárt meg is adta az árát keservesen. Tanulság:
                        meg kell elégedni a rendszer által biztosított szerény nyereséggel s akkor
                        minden úgy megy, mint a karikacsapás.</p>
					<p>Március végén ezt írta Barnabás:</p>
					<p>“Édes fiam! Az emberi élet egyetlen értelme a gyermek. Kimondhatatlanul
                        szeretem Nikolettát. Minden héten írok neki, ő is ír pontosan, megtanulta,
                        hogy engem nem szabad elhanyagolnia. De azért szüntelen vérzik a szívem,
                        hogy erre a figyelemre olyan kemény leckével tanítottam meg. A hátralévő
                        életem felét odaadnám, ha akkor, - tudod, miről van szó - nem ütöttem volna
                        meg szegénykét. Nem is képzeled, milyen fájdalmasan görbült el a
                        szájacskája s milyen szívettépő zokogással kiáltotta el magát: mamám, édes
                        mamám! Azt hiszem, gyalázatos ember vagyok és egy rablógyilkos
                        elvetemültségét hordozom magamban.</p>
					<p>Fiam! Én már csak Nikolettáért élek. Az én életem úgysem élet már. Örökös
                        rettegés, számítgatás, kockázat, félelem és istenkísértés. Kevés a pénzem:
                        ez a baj. De dolgozom, mint egy igavonó barom. Azt mondod, hogy ez nem
                        munka, itt a rulettasztalnál? Tévedsz. Ennél nincs gyötrőbb, megalázóbb,
                        embertelenebb küzdelem a létért. Mindegy, Nikolettáért dolgozom. Remélem, a
                        végén mégis én leszek a győztes és Nikolettát boldoggá teszem. És ha
                        elbukom? Nos, erre nem felelek. Csak azt mondom: az ember azért él, hogy
                        boldoggá tegye a gyermekét. De lehetséges, hogy az életével már nem tud
                        használni neki; lehet, hogy többet használ neki a halálával. Mindegy. Tegye
                        boldoggá azzal, amivel tudja. Megengedem, hogy ez nagyon szomorú eset.</p>
					<p>Az utóbbi időben rosszul spekuláltam. Mindössze nyolcezer frankom van, tehát
                        elölről kell kezdenem az egészet. És ami a legnagyobb baj, sokkal kisebb
                        tételekben játszhatom, ennélfogva sokkal tovább is tart ez az őrjítő munka.
                        Pedig győznöm kell, Nikoletta miatt.”</p>
					<p>Április végén kissé vidámabb hangú levelek jöttek Nizzából. Barnabás ismét
                        feltornászta magát húszezerig. De most már sietni kell - írta - mert
                        nemsokára véget ér a szezon. A nagy játékosok elszéledtek, pedig újabban
                        rájött, hogy magánemberektől könnyebb nyerni, mint a rulettbanktól. Volt
                        eset, hogy hatvanezer frankot nyert egy éjszaka, de ő kétszázezerig nem áll
                        meg, kétszázezer svájci frankból egyet sem enged. Miért? Mert Nikolettának
                        százezer franknyi életjáradékot akar alapítani s magamagának is szüksége
                        volna százezerre. Maga-magának? Nem. Ez a pénz Nikoletta kelengyéjére és
                        hozományára kellene. El sem képzeled, édes István fiam, milyen kétségbeejtő
                        volt hallani, amikor felsikoltott: mamám, édes mamám!</p>
					<p>Ez április végén volt. Május elsején furcsa levél jött Barnabástól.</p>
					<p>“Az éjjel, édes fiam, szörnyű álmom volt. Nikolettától nyolc napja nem kaptam
                        levelet és ez úgy megzavart, hogy ostobán játszottam és elvesztettem minden
                        pénzemet, mind az utolsó frankig. Hazamentem és kit találtam otthon a
                        hálószobában? Nikolettát. Megláttam és elöntött a düh. Nikoletta volt az
                        oka, hogy elvesztettem mindent. Nekiestem és ököllel az arcába vágtam.
                        Nikoletta hátratántorodott, elsikoltotta magát: mamám, édes mamám! Aztán
                        ájultan terült el a földön. Ezt álmodtam, Péter s most kimondhatatlanul
                        szenvedek, hogy álmomban ilyen gonosztevő voltam. Most nem írok többet, mert
                        utazom Lausanneba Nikolettához, hogy kiengeszteljem és bocsánatot kérjek
                        tőle.”</p>
					<p>Két hét mulva jött az utolsó levél. Barnabás megírta, hogy volt Nikolettánál,
                        a kicsike édes, gyönyörű, drága, olyan, mint egy bimbó és nagyon szereti őt.
                        Egy napig volt ott, bocsánatot kért Nikolettától, hogy olyan förtelmeset
                        álmodott róla, aztán visszament Nizzába. De nem tud megnyugodni. Idegesen,
                        rendszertelenül játszik s azóta többször álmodik Nikolettáról. Tegnap
                        különösen rossz napja volt. Alig néhány száz frankja maradt. Ezzel alig
                        lehet valamit kezdeni, itt már csak valami istencsodája segít. Ha a csoda be
                        nem következik, akkor...</p>
					<p>Az utóiratban ezt írta Barnabás:</p>
					<p>“...Ha az életemmel nem tudom boldoggá tenni, boldoggá teszem a halálommal...
                        Csak az fáj, hogy az utóbbi napokban többször goromba voltam álmomban
                        Nikolettával. És Nikoletta felsikoltott: mamám, édes mamám! De jóváteszek
                        mindent...”</p>
					<p>Ez volt Barnabás utolsó levele.</p>
				</div>
				<div type="chapter">
					<head>VIII.</head>
					<p>Nem volt öntudatán, mikor elvitték a szanatóriumba. Az operációs teremben
                        félóráig vesződtek vele, aztán a professzor megállapította, hogy hiábavaló,
                        sőt veszélyes minden erőlködés, a golyót nem lehet kivenni a koponyából,
                        hagyni kell a dolgot, egyelőre nem lehet mást tenni, mint a sebet
                        fertőtleníteni és bekötözni. Felvitték a negyedik emeletre, szép kis keletre
                        néző szobába fektették s két ápolónőt rendeltek melléje, mert félő volt,
                        hogy a beteg agyhártyagyulladást kap és delíriumos rohamai lesznek. Igazán
                        szólva, nem sok reményt fűztek a felgyógyulásához.</p>
					<p>A beteg mozdulatlanul feküdt az ágyon. A két ápolónő halkan beszélgetett.</p>
					<p>- Micsoda óriás! Még nem is láttam ilyent.</p>
					<p>- De sovány, mint az agár.</p>
					<p>- Azt mondják, pillanatnyi elmezavarában tette.</p>
					<p>- Elmezavar, elmezavar! Csak azért mondják, hogy pappal temethessék. Olyan
                        elméje van ennek, mint a beretva. A barátja mondja, hogy valóságos
                        lángelme.</p>
					<p>- Íróféle ember?</p>
					<p>- Ördögöt. Annál sokkal több. Föltaláló. Mérnökember, aki valami újfajta
                        repülőgépet csinált, meg mindenféle mást, vagyis jobban mondva, valami
                        olyant talált ki, ahogy a barátja mondja, amelynek révén mindenféle gép
                        fölöslegessé válik.</p>
					<p>- Butaság. Maga se tudja, mit beszél, kisasszony.</p>
					<p>- Tudom én bizony. Eddig mindenféle gépeket csináltak, hogy azzal az emberi
                        erőt pótolják, vagyis, hogy a gépek dolgozzanak az ember helyett, ezt maga
                        is tanulta s tudnia is kellene, ha el nem felejtette volna... na, hát, ezt
                        hívják technikának, lelkem. Ez a szerencsétlen flótás pedig állítólag
                        kitalálta, hogy mivel lehet a gépet helyettesíteni, vagyis jobban mondva,
                        mivel lehet a gépeket mozgatni.</p>
					<p>- Na, erre kíváncsi vagyok.</p>
					<p>- Pedig ez úgy van.</p>
					<p>- Na, hát mondja már, hogy mivel?</p>
					<p>Ekkor a beteg megszólalt:</p>
					<p>- Drót nélkül vezetett elektromossággal.</p>
					<p>Az ápolónők arca fehér lett s ijedten hajoltak a sebesült felé. Elállott a
                        szívük dobogása. A beteg sárga volt, pofacsontjai majdnem kiszúrták aszott
                        és ráncos bőrét, az orra hajlott, arca beesett, szeme lehunyt, szája
                        vértelen és keskeny, olyan volt, mint aki órák óta halott. Az egyik ápolónő
                        megfogta a beteg pulzusát és megcsóválta a fejét.</p>
					<p>- Még él, de nem sokáig viszi. Azt hiszem, ez volt az utolsó szava. Mondtam,
                        hogy feltaláló volt. Most már maga is tudja, kisasszony, drót nélkül való
                        elektromossággal hajtja a gépeket. Hívja be az inspekciós orvost.</p>
					<p>Az orvos megvizsgálta, a beteg megint nem volt öntudatnál.</p>
					<p>- Kisasszony, maga jöjjön velem, elég lesz mellette egy ápolónő is.</p>
					<p>*</p>
					<p>Délután négy órakor Barnabás felnyitotta a szemét és körülnézett. Pillanat
                        alatt mindent megértett. Látta, hogy hol van, azt is látta, hogy az ápolónő
                        lefeküdt a kanapéra és elszundikált. Mozdulni nem igen tudott, túlságosan
                        gyenge volt, de nem is volt kedve mozgolódni, egész jól érezte magát, nem
                        gondolt semmire, talán mosolygott is egy kicsit, “nem is hittem volna, hogy
                        ilyen jó meghalni” - legfeljebb ezt gondolta azalatt a szempillantás alatt,
                        ameddig ébren volt és hozzá még azt, hogy most jóvátett mindent.</p>
					<p>Öt órakor megint magához tért, még pedig arra, hogy nagyon fáj a feje. Tehát
                        nem haltam meg - gondolta magában, - sőt, úgylátszik, végkép elrontottam a
                        dolgot, mert ráadásul még szenvedni is fogok. Nem tudom, elment-e a távirat
                        Nikolettának? Rémülten nézett maga körül, de nem látott a szobában senkit.
                        Kiáltani akart, de nem jött hang a torkán, csak valami hörgésszerű zaj, mert
                        a mellét is nyomta valami, egyáltalában kevés levegő volt a szobában s a
                        szoba is szűk volt, az egész valószínűtlenül kicsiny szobácska, s az volt az
                        egészben a legrémesebb, hogy percről-percre kisebb és kisebb lett,
                        mindjobban összeszűkült, a mennyezet alig hogy félméternyire volt az
                        orrától... Nikoletta, mi ez? Ez már nem is szoba, hanem csak valami kripta,
                        fehérre meszelt, szűk családi sírbolt... valóban sírbolt ez, sírboltszaga
                        van, párás és dohos és penészes, az orrát émelyítő fanyar szagok csavarják,
                        az agya ég, veríték csurog végig az arcán... nem, ezt nem lehet kibírni, itt
                        meg kell őrülni, vagy a fejét bele kell verni a sírbolt falába, hogy az
                        agyveleje szétloccsanjon és valóban meghaljon, mint ahogy eredetileg
                        szándékában volt.</p>
					<p>Szerencsére ez is csak egy pillanatig tartott, aztán megint visszasüllyedt
                        eszméletlenségébe és órák hosszat mozdulatlanul feküdt az ágyon.</p>
					<p>Este tíz órakor felébredt, látta, hogy emberek sürögnek-forognak körülötte,
                        jeget raknak a fejére, tanácskoznak, fehér köpönyegek imbolyognak a lámpa
                        előtt, aztán csend lesz, csak jobbról-balról marad mellette egy-egy fehér
                        szellem, bizonyosan az ápolónők, akik közül hol az egyik, hol a másik föléje
                        hajlik.</p>
					<p>Nagyon fáj a feje. De azért gondolkozni tud s most őszintén sajnálja, amit
                        cselekedett. Egész higgadtan ítél maga fölött s csendesen hálát ad az
                        Istennek, hogy életben maradt. Rettenetes lett volna, ha sikerül megölnie
                        magát. Borzasztó vétek lett volna, rettenetes ostobaság ötvenéves korára
                        itthagyni mindent, Nikolettát, életet, terveket, gépeket, számításokat,
                        konstrukciókat, eget, földet és mindezek fölött saját maga-magát, akiben
                        együtt van ég, föld és csillagok, az egész világ, amelyet az Isten
                        egyenesen és kizárólag neki teremtett, mert ha ő meghal, a sötét semmiségbe
                        zuhan újra minden: asszony, család, gyermekek, ég és föld... azaz, hogy
                        éppen megfordítva. Minden megmarad, reggel fölkel a nap, este kiragyognak a
                        csillagok, tavasszal kizöldül a mező, a fiatalok összeölelkeznek, meleg
                        szellők símogatják az emberek arcát, az asszonyok gyermekeket szülnek, a
                        családok fészkeket raknak, mind sűrűbben és sűrűbben hullámzanak az
                        embertömegek a földön, felhőkarcolók épülnek, a levegőt óriás repülőgépek
                        szelik keresztül-kasul, az emberek megtalálják az ő jegyzeteit s azoknak
                        alapján megvalósítják gyönyörű álmát, hogy az elektromos energiát vezeték
                        nélkül továbbítsák, alakítsák, növeljék hőenergiává, fényenergiává,
                        mozgatóenergiává... szédületes elgondolni is... mindez készen van az ő
                        jegyzeteiben... minden lámpa maga termeli az energiáját olyan
                        áramfejlesztővel, amely a körte végén egész apró méretekben van elhelyezve.
                        A drót nélkül vezetett elektromosság olyan fényforrásokat produkál, hogy egy
                        nagyvárost, uccák és négyszögkilométerek százait egyetlen óriás
                        villamoslámpa látja el nappali világossággal. Ha lealkonyul az égi nap,
                        kigyul az ő elektromos lángja valahol a felhők magasságában, új égitest,
                        vakító tűzgolyó, fényes korong, az ő villamossággal drót nélkül táplált,
                        meleget és világosságot sugárzó drága, édes életadó Napja. És bevilágítja a
                        levegőt, besugárzik az ablakokon át a házakba, amelyek lakói lehúzzák a
                        redőnyöket, ha álomra akarják a fejüket hajtani. De az ő mindenható agya
                        által teremtett új mesterséges Nap felváltva virraszt és őrködik az
                        emberiség fölött, termékenyíti a földet, fűti a városokat és pedig tetszés
                        szerint való hőmérsékletben, melegíti vagy hűvösíti a ligeteket, parkokat...
                        tovább, tovább... az semmi, az naív gyerekjáték, az legyintésre sem méltó
                        kicsiség, hogy mellényzsebemben hordom az akkumulátort, amely hajtja az
                        automobilomat... mit is beszélek?... semmi szükség sincs akkumulátorra, mert
                        a gépkocsik épúgy felveszik az elektromos hullámokat, mint ahogy a rádió a
                        hangrezgéseket, nincsen szükségem motorra, akkumulátorra, lelopom a
                        villamoserőt a csillagmozgások energiájából s megváltoztatom vele az
                        éghajlati viszonyokat, örökös tavaszt varázsolok a földre, kedvem szerint
                        osztom el a földeket és vizeket... én édes Nikolettám, ez mind már benne van
                        a jegyzeteimben, de ha én meghalok, majd kitalálja más... igen, kitalálja és
                        én már nem leszek és nem látom azt a földet, amelyet másodszor nekem kellett
                        volna megteremteni. Azonban mindez ostobaság. Egyetlen baj az, hogy
                        Nikoletta nagyon szomorú lesz. Ezt nem lehet kibírni.</p>
					<p>Aztán elaludt megint. Reggel nyolc óráig semmit sem tudott magáról. Amikor
                        felébredt, érezte, hogy a feje elviselhetetlenül fáj, mintha valami robbanni
                        akarna az agyában, vagy mintha tüzes csiptetőkkel vájkálnának benne, vagy
                        mintha valami présbe dugták volna bele, őrjítő fájdalom volt ez, de most még
                        tisztábban tudott gondolkozni, még jobban emlékezett a részletekre s
                        megállapította, hogy mindennek a szörnyűségnek, ami vele történt, kapzsisága
                        és telhetetlensége volt az oka. Az egész dolog tízezer dolláron fordult meg,
                        illetőleg, hogy ő ezelőtt két esztendővel mindenáron ragaszkodott a
                        hatvanezer dollárhoz, az amerikai pedig ötvenezernél nem volt hajlandó
                        többet adni. Meg volt a szerződés, az amerikai már alá is írta, ötvenezer
                        dollár örökáron, egy centtel sem több, mert a találmánynak úgy sem volt
                        semmi gyakorlati haszna, csak pompás ideát rejtett magában, valami egész más
                        találmányhoz. Ő makacskodott, napokon keresztül alkudoztak, az amerikai
                        kábelt kapott, hogy haladéktalanul vissza kell utaznia Chicagóba, utoljára a
                        repülőállomáson találkoztak, ott még fél óráig folyt az alkudozás, az
                        amerikai akkor beszállt a gépbe, ott még kihúzta zsebéből a szerződést...
                        Ötvenezer dollár, egy centtel sem több, ő hatvanon alul nem adja... Az
                        amerikai tajtékzott a dühtől, mind a két kezével hadonászott, lobogtatta a
                        szerződést, a motort megindították, éktelen puffogás, zakatolás, a kerekek
                        gördülni kezdtek, az amerikai még egyet intett a fejével: Igen? - ő is
                        intett: Nem. Erre a jenki magasra emelte a szerződést és összetépte. A
                        monoplán lomhán és billegve felemelkedett a levegőbe. Vagy mindezt csak
                        álmodta? Lehet. De valaminek történnie kellett, csakhogy nem tegnap történt,
                        hanem húsz évvel előbb, ő húsz év óta fekszik itt eszméletlen, az amerikai
                        ellopta az ő jegyzeteit, a drót nélkül való energiaközlést megvalósították,
                        ez most már bizonyos... lám, csak ki kell nézni az ablakon, repülőgépek
                        szelik keresztül-kasul a levegőt... semmi kattogás, semmi motor, semmi
                        benzin... nini, gyertyaegyenesen emelkedik fel ott egy repülőgép, a házakon
                        egyszerű vaskampók vannak az ablakok alatt, amelybe a gépet egy elegáns
                        mozdulattal beleakasztja a pilóta... gyerekség az egész... az ő ablaka alatt
                        is ott a nagy vaskampó, éppen most akaszkodik bele egy repülőgép... hohó,
                        hisz ez az amerikai atyafi, dühösen hadonászva két kezével, ott villog a
                        szerződés fehér lapja a kezében - igen? - aha, most fülön fogja a
                        szerencsét, most nem repülsz el bitang! Ötvenezer dollárja lesz
                        Nikolettának... egy ugrás az egész...</p>
					<p>*</p>
					<p>- Professzor úr kérem, a beteg mozdulatlanul feküdt, megvallom, azt hittem,
                        hogy már meg is halt szegény... nem tehetek róla, oly hirtelen történt az
                        egész... nem is értem, ez a magával tehetetlen ember egyszerre csak
                        villámgyorsan kiugrott az ágyból, föl az ablak párkányára és onnan a
                        mélységbe vetette magát.</p>
					<p>Így halt meg Barnabás, miután ő is jóvátett mindent, mint ahogy jóvátett
                        mindent Péterke is, Isten nyugosztalja.</p>
				</div>
				<div type="chapter">
					<head>IX.</head>
					<p>Ezerkilencszázhuszonnégy tavaszán Hartmann és Társa bérekéje a családi
                        sírbolt alatt már Péterffy Ákos és István számára szántotta a rögöt. A
                        hatvan holdat a géplábú hős és az olasz fogoly vitézi telek címén kapta a
                        földbirtok rendezésénél; Hartmann megengedte, hogy birtokából a
                        Péterffy-kastély parkjának szomszédságában hasítsák ki a hatvan holdacskát.
                        Ez a hatvan hold csak kicsiny parasztgazdaság volt, de Ákos azt mondta, hogy
                        ez az a talpalatnyi föld, amelyen újra megvetik lábukat a magyarok s innen
                        fogják kimozdítani sarkaiból az egész magyar világot. Parányi ék volt ez a
                        hatvan hold, de a kastély hátamögött az urasági lovak istállójában már nem
                        orosz trapperok, hanem jámbor, széleshátú, bivalyerős muraköziek
                        ropogtatták a zabot s az istálló másik felében gyönyörű tehenek adták a napi
                        húsz liter tejet. A hatvan hold felszerelése mintaszerű volt; ha a
                        Péterffyek a gazdasági udvarban járkáltak, mosolyogva mutattak egy kis
                        cséplőgépre:</p>
					<p>- Ez azelőtt egy Mária Terézia-korabeli diófagyökér-kommod alakjában állt az
                        ebédlő sarkában.</p>
					<p>- Az a szecskavágógép Pesten a Péterffy-penzióban erdélyi törökselyem
                        imaszőnyeg volt.</p>
					<p>- Azt a nagymama brüsszeli csipkekendőjéből vettük - mutatta Péterffy István
                        a kis simmenthali bikát, amely busa, kicsi fejét bedugta a kerekeskút
                        vályújába. - Nem hinné az ember, hogy a régi családok ócska lim-lomját
                        milyen hasznos gazdasági beruházásokra lehet felváltani.</p>
					<p>- És a művészet? - kérdezte gúnyosan Sándor bácsi és levette szeméről a
                        monoklit, mert üvegen keresztül már arasznyi távolságra sem látott.</p>
					<p>István elkomolyodott.</p>
					<p>- Annak is hasznát láttam, hogy két évig iparművésznek és lakásberendezőnek
                        képzeltem magamat. Tudja-e, kedves Sándor bácsi, hogy a
                        Péterffy-relikviákból, Miklós báró régi miseruháiból, bronz kandelábereiből,
                        Buddha-szobraiból és hamisított empire-garnitúrájából fúrattam ott azt a kis
                        artézikutat, amely a parkot öntözi s abból vettem a dinamót, amely a
                        villamosvilágítást adja.</p>
					<p>Klema néni elemében volt. Ő, aki a Péterffy-penzió tizennyolc szobás
                        háztartását oly fényesen vezette s aki az összeomlás után oly hősiesen
                        verekedett a nyomorúsággal, most mind a két tudományának hasznát vehette.
                        Annak a háborúnak, amelyet a Péterffy-család a csőd, a pusztulás, a
                        tönkremenés ellen indított és szívós kitartással végre áthelyezett ide, a
                        Péterffyek porladó csontjaival összekeveredett ősi földre, ő lett a
                        szállásmestere, élelmezési főnöke, hadtápparancsnoka. Egyébként az egész
                        családot elfogta a munka és takarékoskodás láza. Vilma vezette a könyveket,
                        ő intézte a levelezéseket és az írógép époly gyakran és vidáman kattogott a
                        szobájában, mint egykor a Gáthy és Társa bankház irodájában, szemközt a
                        titkár úr íróasztalával, a titkár úréval, akit Péterffy Ákosnak hívtak. Ákos
                        volt a földesúr és Sándor bácsi vállalta a botos ispán szerepét, ő tartotta
                        rendben a cselédséget, a jószágot, a szerszámokat. Ágnes pedig, aki hol a
                        férjét siratta, hol a leánya boldogsága fölött ujjongott, hol pedig a kis
                        Péter sorsán kesergett titkos anyai féltéssel, a kisgyermek testi-lelki
                        jólétének szentelte napi tevékenységét, ő vigyázott a jövendő élet, a
                        Péterffy-család boldogabb sarjadékára.</p>
					<p>Aratás után együtt voltak mind. Zuhogott az eső, a kastély népe egész nap a
                        szobában ült. Estére kiderült.</p>
					<p>*</p>
					<p>Naplemente után István és Hartmann Margit a falu határában sétálgattak:
                        Margit egy vén, magános fűzfa előtt megállt és ránézett Istvánra.</p>
					<p>- Tudja-e, hogy már tizenöt hónapja ismerjük egymást?</p>
					<p>- Tizenöt hónapja? Érdekes.</p>
					<p>- De a jövő hónapban visszautazom Hollandiába.</p>
					<p>- Visszamegy? Érdekes.</p>
					<p>Sokáig némán ballagtak egymás mellett. Tehát tizenöt hónapja ismerik egymást.
                        Nem mondhatják, hogy ezalatt a tizenöt hónap alatt keveset voltak együtt.
                        Ha István Pesten volt, Margitnak is rendszerint dolga akadt Pesten s Pest
                        alapjában véve elég kis város és jó ismerősök - kivált ha ugyanabból a
                        társadalmi körből valók s ügyes-bajos dolgaik is a városnak ugyanabban a
                        részében bonyolódnak le, - szinte naponként összeakadnak. Ha pedig Margit
                        otthon volt a mindszenti kastélyban, Istvánnak mindig megfájult a szíve a
                        falu, a családi kúria, a mező, a bérlet, a szőlőhegy után s hét végén
                        vonatra ült, hogy az ünnepnapot Mindszenten töltse.</p>
					<p>- Visszamegy? Érdekes.</p>
					<p>Este volt. Az ezüstös levelű nyárfák levelei kísértetiesen zizegnek.</p>
					<p>- Borzasztó sivárság ez - mondta halkan a lány. - Nézzen körül Pista, itt
                        augusztus végén már haldoklik a mező.</p>
					<p>István körülnézett. Csakugyan haldoklik. A határban minden csendes. Csakugyan
                        valami baj van itt. Embert sem látni a földeken. A búza- és rozstáblák barna
                        kockáit kiverte a gyom. Néhány árva, görbe, lombtalan fa rimánkodik víz és
                        levegő után. Az ég szürke, bágyadt, unalmas, sehol semmi szín, se égen, se
                        földön, mintha a nyár kiszítta volna az egészet s most ég, föld, mező közel
                        és távol olyan, mintha ócska, rongyos, szürke katonaköpönyeget terítettek
                        volna rá.</p>
					<p>- Látja, Hollandiában most van a virághagymaszüret.</p>
					<p>- Azt mondta, hogy itt is meghonosítja a tulipán- és jácinttermelést - szólt
                        közbe kissé gúnyosan a fiú.</p>
					<p>- Nem lehet, hiába minden erőlködés. Ahhoz hollandi kék ég, párás, nedves,
                        tiszta hollandi levegő, iszapos hollandi föld kell, ahol smaragdzöld a fű,
                        vakítón fehérek a bárányfelhők és sósvízpárás szelek fújnak a tenger felől.
                        És ahhoz nyugodt, csendes, békési hollandi emberek kellenek. És dolgos
                        kezek.</p>
					<p>- Itt is dolgozunk.</p>
					<p>A leány megrázta vörösesbarna rövid hajfürtjeit.</p>
					<p>- Itt csak erőlködnek. A munka az más.</p>
					<p>István úgy érezte, hogy ez a lány napról-napra ellenszenvesebb. És most
                        visszamegy Hollandiába. Okosan teszi. Legalább nem kell vele foglalkoznia.
                        Határozottan terhére van. Ellenszenves, ellenszenves, mindig megbánja, ha
                        csak szót is vált vele, különös, idegen, kiismerhetetlen és unalmas.
                        Semmire sem jó. Sem szerelmeskedésre, sem kalandra, sem mély és őszinte
                        szerelemre. Ellenszenves. De mégis folyton rá kell gondolni, ez nyomasztó és
                        felesleges lelki teher, hiábavaló, sőt sokszor valósággal gyűlöletes
                        izgalom. Szerencse, hogy elmegy.</p>
					<p>- Mikor megy?</p>
					<p>Margit elmosolygott.</p>
					<p>- Szeretné, ha már nem volnék itt?</p>
					<p>István elpirult.</p>
					<p>- Maga menni akar, nekem nincs jogom marasztalni - hebegett zavartan. - Maga
                        nem szereti ezt a falut, nem szereti a magyarokat, nem szereti ezt a kopár,
                        csupasz, színtelen vidéket, ki tehet róla?</p>
					<p>Margit is elkomolyodott.</p>
					<p>- Hát magának mik a tervei?</p>
					<p>István vállat vont.</p>
					<p>- Nem tudom, dolgozom.</p>
					<p>- Megnősül? - kérdezte hirtelen a hollandi lány.</p>
					<p>- Nem! - felelte indulatosan István. - Nem vagyok őrült.</p>
					<p>- Őrültség kell ahhoz? Nálunk huszonhatéves korukban a férfiak megházasodnak.
                        Van egy akkora kis földjük - mutatott egy hosszú keskeny sávra, amelyen
                        sárguló kukoricaszárak hajladoztak az esti szélben - akkora földjük, mint ez
                        a parasztbérlet itt ni, és van parkos kastélyuk, két teherautójuk, negyven
                        lóerős túrakocsijuk és Angliába, Svájcba meg Indiába küldik a
                        jácinthagymákat. Ilyenkor csomagolják a hagymákat a szárító csűrök mellett
                        lévő raktárhelyiségben, fenn az emeleten pedig kattognak az írógépek és
                        fakturák, kísérőlevelek, ajánlatok, minták, jegyzékek százai röpülnek
                        szerteszét a világba... És otthon, a parkos kastélyban most fektetik ágyba a
                        kis Betszit, Elát, Rilt, Aust és Fietjet, akik majd húszéves korukban
                        szintén férjhez mennek huszonhatéves hollandi virágkertészekhez, akiknek
                        tenyérnyi földjük, negyvenlóerős túrakocsijuk, két teherautójuk van és az
                        egész világot elárasztják üzleti levelekkel.</p>
					<p>István percről-percre ellenszenvesebbnek találta a hollandi lányt. Hát ezért
                        akar ő is visszamenni Hollandiába? Szép, férfiasodó, komoly szőke fejét
                        lehorgasztotta és a vállát vonogatta. Aztán ő is rámutatott a keskeny,
                        hosszú földcsíkra, amelyen sárguló, csörgő, zizegő kukoricaszárakat
                        ingatott az alkonyati szél.</p>
					<p>- Akkora földje, mint ez?</p>
					<p>- Nem nagyobb.</p>
					<p>- Hát tudja, hogy kié ez a föld? A molnáré, akinek ott van a malma, a kanális
                        partján.</p>
					<p>Margit is arrafelé nézett. Már kezdett besötétedni. Az ég valamivel színesebb
                        lett; vörös volt a felhők szegélye, holnap, vagy még az éjjel nagy szél lesz
                        ebből; a felhők között zöldes és lilás volt az ég.</p>
					<p>- Mult szombaton, amikor lenn voltam...</p>
					<p>- Este meglátogatott...</p>
					<p>- Igen. Magánál vacsoráztam.</p>
					<p>- Éjfélkor ment haza.</p>
					<p>- Akkor. Éjfél volt. Nem mentem haza. Nem voltam álmos. Erre csavarogtam a
                        kanális partján.</p>
					<p>- Szép éjszaka volt. Én sem tudtam aludni.</p>
					<p>- Nem? Érdekes. Itt csavarogtam. A kis malomkunyhó ablaka ki volt világítva.
                        Elgondoltam, hogy ott boldog emberek laknak, a molnár, akié ez a parcella, a
                        felesége, két gyermek - nekem is eszembe jut néha a házasodás - egyszerű,
                        békés kis család... ha víz van a patakban, akkor megindul a kerék és lisztté
                        lesz a búza, a malom, a malom!...</p>
					<p>- Szélmalmok Hollandiában...</p>
					<p>- Ez magyar vízimalom - vágott vissza István gorombán és türelmetlenül. - Itt
                        csavarogtam a malom körül. Egy kutya elvakkantotta magát. A malom ablakán
                        csúnya, öreg asszony dugta ki a fejét. Köszöntünk egymásnak. Az öreg azt
                        hitte, hogy megjött a veje.</p>
					<p>- Honnan! - kérdezte a hollandi lány.</p>
					<p>- Orosz fogságból.</p>
					<p>- Hát még mindig vannak?</p>
					<p>- Ezren és ezren. Az öreganyó kijött a kunyhóból és elmondta, hogy a veje
                        útban van hazafelé. Már nyolc napja, hogy levél jött Pestről. Megjött a
                        Gergely, a molnár, akié ez a hosszú parcella, de nincs neki negyven lóerős
                        autója s az asszony nem utazhatott eléje, mert kisbabája van.</p>
					<p>- Kisbabája? - kérdezte rémülten a hollandi lány. - Hát mióta van fogságban
                        az ura?</p>
					<p>- Hat éve.</p>
					<p>István is, Margit is elpirultak. Hosszú szünet után a fiú folytatta:</p>
					<p>- Nincs túraautója, nem mennek szét a világba üzleti levelek, mi háborút
                        viseltünk, én is voltam fogságban, az Isonzónál meg is sebesültem. Gergely,
                        a molnár hazajön, a kukorica kisült a forró nyárban, június eleje óta nem
                        volt itt eső, a malomárok kiszáradt és a feleségének kisbabája van.</p>
					<p>- Mi történt velük? - kérdezte izgatottan a lány.</p>
					<p>- Nem tudom. De én nem nősülök meg.</p>
					<p>- Nem?</p>
					<p>- Nem. Semmi értelme sincs. A molnárnénak kisbabája van. Pedig hat éve távol
                        az ura.</p>
					<p>Feljött az égre a hold. Sápadt fénye alig hogy átszűrődött a rongyosszélű,
                        lassan úszó, kékes felhőfoszlányokon. A malom óriási fekete kereke
                        mozdulatlanul lógott a kanális partján. Nem ugattak a kutyák, mintha a malom
                        körül egészen kihalt volna az élet. Hollandiában pedig kattognak az írógépek
                        a raktárház emeletén. István gyűlölködve pillantott néha Margitra és tiszta
                        szívből kívánta, bárcsak már ne látná. Csak menjen vissza a smaragdzöld
                        Hollandiába, hagyja békén itt a szegény magyarokat.</p>
					<p>- Vajjon hazajött-e már a molnár? - szólalt meg félénken Margit.</p>
					<p>Igaz! Vajjon hazajött-e? Istvánnak eszébe sem jutott, hogy vajjon hazajött-e
                        már a molnár? Végignézett Margiton és megállapította, hogy a szépsége is
                        ellenszenves. Idegen szépség. Lehet, hogyha idősebb lesz, szétmegy és
                        megpuhul. Most is látszik már, hogy a csípője széles. Semmi légiesség nincs
                        benne, túlságosan józan és egészséges. Majdnem azt mondhatná, hogy
                        közönséges. Vagy legalább is hétköznapi. Most még karcsú és formás. A bokái
                        vékonyak és a válla széles. Domború a melle. Négy-öt év mulva, ha neki is
                        lesz Betszije és Rilje vagy Nelje, nagy kövér melle lesz. Legokosabban
                        teszi, ha visszamegy Hollandiába. Volt idő, amikor azt hitte, hogy szerelmes
                        belé. Őrültség. Kalandra jó volna, ha meggondolja, nagyon szép mégis, a
                        széles csípője is roppant izgató, őrültség. Az is őrült, aki manapság
                        házasságra gondol.</p>
					<p>E pillanatban két magas, vállas, fegyveres alak bukkant ki a kukoricásból.
                        Csendőrök voltak, párosával, őrjárat, ahogy faluhelyen szokás. Ismerték
                        Istvánt, köszöntek neki. Hadnagy úrnak szólították.</p>
					<p>- Mit tud a molnárékról? - kérdezte az őrsvezetőt István.</p>
					<p>Az őrsvezető elmondta, hogy megjött a molnár, a felesége piros
                        selyemkötényben várta az állomáson és a kezén fogva vezette haza.</p>
					<p>- És nem volt semmi baj?</p>
					<p>- Aznap még nem volt. De tegnap az asszonyt letartóztattuk.</p>
					<p>- Az asszonyt? - csodálkozott István.</p>
					<p>A hollandi lány meredt szemmel hallgatta a beszélgetést, amelyből alig értett
                        egy-két szót. István sem értette meg, hogy miért kellett az asszonyt
                        letartóztatni. Ő azt hitte, hogy a molnár agyonveri a feleségét, akinek
                        kisbabája van.</p>
					<p>- Az asszonyt? - ismételte hitetlenül. - Mit tett az asszony?</p>
					<p>- Megfojtotta a csecsemőjét.</p>
					<p>István felsóhajtott.</p>
					<p>- Borzasztó! Hol van az asszony?</p>
					<p>- Pécsett az ügyészségen. De azt hiszem, már bevitték a bolondok házába.
                        Meghibbant szegény. A félelemtől megzavarodott. Borzasztó dolog volt ám a
                        háború, hadnagy úr.</p>
					<p>- És az ember?</p>
					<p>- Siratja az asszonyt. Azt mondja, hogy ő nem is bánta volna. Ki is akarta
                        menteni.</p>
					<p>- Hogyan?</p>
					<p>- Hát úgy, hogy először el akarta hitetni velünk, hogy ő volt a tettes. Mit
                        szól ehhez a hadnagy úr?</p>
					<p>- Magára vállalta?</p>
					<p>- Azt mondta, hogy dühében ő dobta bele a gyereket a kanálisba. Ravasz
                        gondolat volt, büszke lehetne rá akármelyik agyafúrt védőügyvéd is. Mert egy
                        az, hogy ez esetben nincs szó a gyermekölésről, hiszen a gyerek nem az övé.
                        Másrészről pedig jogos felháborodás címén a tettest fel is lehet menteni. De
                        hát az asszony nem hagyta helybe, ő csak egyre azt sikongatja, hogy megöltem
                        a gyermekemet, én vagyok a gyilkos! Egyaránt azt visítja szegény. De azt
                        hiszem, már bevitték a bolondok házába.</p>
					<p>István rémülten nézett Margitra.</p>
					<p>- Értette?</p>
					<p>- Nem.</p>
					<p>A csendőrök tisztelegtek és erős, vaskos lépésekkel tovább mentek a
                        gyalogúton.</p>
					<p>- Menjünk haza, Margit - szólalt meg a fiú.</p>
					<p>- Mit beszélt a csendőr? - folytatta a lány.</p>
					<p>- A háborúról beszélgettünk.</p>
					<p>- És a molnár?</p>
					<p>- A molnár? A molnár nem jött haza.</p>
					<p>Nem merte elmondani Margitnak, maga is megundorodott az élet gonosz
                        durvaságától. Eszébe jutottak a hollandi jácintok és tulipánok. A
                        virágmagvak és virághagymák és a smaragdzöld legelők, melyeken nagy
                        fehér-fekete foltos tehenek járnak, lustán és tétován. És hogy ott az
                        emberek dolgoznak, itt meg csak erőlködnek, asszonyok megőrülnek és férfiak
                        magukra akarják vállalni a gyilkosságot. Miféle élet ez? Csoda-e, hogy ez a
                        szép, egészséges, okos lány vissza akar menni Hollandiába?</p>
					<p>- Mikor megy? - kérdezte, ahogy hazafelé baktattak a leereszkedő esti
                        homályban.</p>
					<p>- A jövő hétre gondoltam...</p>
					<p>- Siet?</p>
					<p>Margit nem felelt.</p>
					<p>- Hűvös van - szólalt meg később zavarában és leoldotta nyakáról a sált.</p>
					<p>- Meghül - jegyezte meg István.</p>
					<p>- Nem. Nagyon melegem van.</p>
					<p>És újra nyaka köré csavarta a kendőt.</p>
					<p>A kastély elé értek. A vaskapu kis oldalajtaja nyitva volt. Sehol egy lélek.
                        Kissé megállapodtak. István ráemelte komoly, szomorú tekintetét a hollandi
                        lányra. Margit a kezét nyujtotta.</p>
					<p>- Miért olyan szomorú? Untattam? Vagy megbántottam?</p>
					<p>István lekapta tekintetét a lány arcáról.</p>
					<p>- Igaza van, nagyon sivár ez a magyar élet. De én mégis nagyon szeretem.</p>
					<p>- Én is - suttogta a hollandi lány.</p>
					<p>- Mit mond?</p>
					<p>- Szeretem magukat. Nagyon szeretem. Úgy-e, megjött a molnár?</p>
					<p>- Meg. És az asszony megőrült.</p>
					<p>- Nagyon szeretem magukat - ismételte Margit.</p>
					<p>István megint ránézett a hollandi lány komoly, szép arcára. Belenézett a
                        szemébe, hogy igazat mond-e. Margit szeméből egy kicsike könnycsepp
                        kicsordult. Igazat mond, igazat mond, szeretem, szeretem, látom, hogy a
                        feleségem lesz, hiába minden, - gondolta István és megfogta a lány
                        kezét.</p>
					<p>- Mondok valamit.</p>
					<p>- Nos?</p>
					<p>- Kérem szépen Margit, ne menjen vissza.</p>
					<p>Margit odatartotta az arcát.</p>
					<p>- Csókoljon meg.</p>
					<p>- Visszamegy?</p>
					<p>- Nem. Sohasem megyek vissza.</p>
					<p>István megcsókolta.</p>
				</div>
				<div type="chapter">
					<head>X.</head>
					<p>Végre is valamit kell tenni. A máramarosszigeti vadgesztenyeallét nem
                        érdemes, nem szabad tovább tartani, ha még oly gyönyörű is az a fasor s a
                        főhercegi kastély és az alkóvos hálószoba... Valami oláh ezredes lakik most
                        benne, városparancsnok, vagy a titkos rendőrség főnöke, iszonyú nagy úr, de
                        alig néhány száz leit fizet érte, svájci frankra átszámítva nevetséges
                        összeg. El kell adni a máramarosszigeti vadgesztenyeallét. András már négy
                        éve egy égi fasor lombjai alatt sétál, neki már nincs szüksége virágzó
                        vadgesztenyefákra. És a gyermekek nem mennek Máramarosba, ő sem, András is
                        itt nyugszik a mindszenti családi sírboltban, - el kell adni, hiába, ha
                        tovább tartanák, nem kegyelet volna az már, hanem rögeszme és vétek önmaguk
                        ellen. Hiszen oly nagy szükség volna arra a kis pénzre. A milliók, az ő
                        milliói hadikölcsönben feküsznek, s úgylátszik, örökre ott maradnak
                        eltemetve. Isten büntetése, kórház, vér, csontfűrészelés, vágóhíd,
                        törzsorvos-mészáros, vak, egylábú, meglékelt koponyájú katonák körül
                        szerzett pénz... nem is bánja, hogy elment. De nyomorogni sem lehet, ingyen,
                        Ákos nyakán élni, az sem lehet, hálát kell adni az Istennek, hogy a
                        Péterffyeknek fedél van a fejük fölött, itt Mindszenten, Grónay Barnabás a
                        maga életével váltotta meg a csodát, az egyetlent, amely beteljesült. A
                        fiatalok most kapálni, kaszálni akarnak, de tartoznak a kapa és kasza
                        árával, hiába, hiába, András is azt tanácsolná, el kell adni a
                        máramarosszigeti vadgesztenyefasort.</p>
					<p>Ágnes megbízta a fiát, hogy utazzék Máramarosszigetre s adja el a házat.</p>
					<p>István nyakába vette a várost, hatóságtól hatóságokhoz szaladgált,
                        kérvényezett, protekciózott, kilincselt, kért, könyörgött, hogy
                        valamiképpen felvértezze magát okmányokkal és igazolványokkal és útlevéllel
                        és vízummal és arcképekkel és pecsétekkel és aláírásokkal, amelyek révén
                        kijuthasson a maga tenyérnyi hazájából és bejuthasson a maga kis
                        házacskájába, amelyben apja tíz évig a világ legboldogabb embere volt s
                        ahol ő a napvilágot megpillantotta.</p>
					<p>Most látta csak, hogy milyen nehéz az élet ebben a fínom, művelt, nagyszerű
                        európai civilizációban, amely olyan szép, fínom és nagyszerű rendet
                        teremtett a vén Duna mentén. Eszébe jutott, hogy az iskolában hányszor
                        hallotta: tejjel-mézzel folyó Kánaán a Kárpátoktól az Adriáig. Nos,
                        Kárpátoktól az Adriáig nem folyik tej és méz, csak dühös és kétségbeesett
                        könny, szitok és átok. Nincs lakás, nincs elég élelem, félmillió ember
                        elpusztult, megcsonkított és felpuffasztott országok között menekültek,
                        kiutasítottak, spekulánsok, kalandorok, kémek, özvegyek, árvák,
                        munkanélküliek népvándorlása indul meg, munkaképtelen hadirokkantak,
                        munkanélküli urak, munkanélküli parasztok és munkanélküli munkások
                        kóvályognak a társadalmi rendezetlenség, a nyomor és anarchia útvesztőjén,
                        az állam pedig hivatalokat állít föl, rendeleteket bocsát ki, szabályoz,
                        ellenőriz, irányít, rendelkezik, s verejtékesen erőlködik, hogy valahogy
                        visszaterelje medrébe a vadul hömpölygő, szétáradt energiákat, hogy
                        megfékezze a bűnt, hogy betömje a kenyér után kiabáló tömegek száját, hogy
                        minden anyagi és erkölcsi valóságot, ami hiányzik, látszatokkal,
                        hivatalokkal, rendeletekkel pótoljon.</p>
					<p>Amikor útlevélért futkározott, igazolnia kellett személyazonosságát,
                        életbenlétét, születési helyét, illetőségét, háztartása rendjét, cselédei
                        számát, privát jövedelmeit elöljáróság, számvevőség, számfejtés,
                        irodaigazgató, pénztáros, ellenőr előtt, az egyiknél hétfőn, a másiknál
                        szerdán, a harmadiknál tizenkét órakor, a negyediknél tízkor, az ötödik
                        nincs a hivatalában, a hatodik rosszkedvű, a hetedik előtt beláthatatlan
                        hosszú sorban állnak a várakozók s a nyolcadik kisütötte, hogy még valami
                        pótlás hiányzik az írásaihoz. Aztán vízumot kellett kiverekedni, de erkölcsi
                        bizonyítvány, lakásbizonylat és minden egyéb irka-firka után való kétheti
                        szaladgálás és éjféltől délig való sortállás után kisült, hogy István gyanús
                        ember, hadviselt katona, rokkant, repülő-tiszt, polgári pilóta, kém,
                        irredenta, ne is ábrándozzék arról, hogy Máramarosszigetre valaha az életben
                        eljuthasson.</p>
					<p>Végül is kétségbeesetten lemondott arról, hogy elutazzék. Ekkor véletlenül a
                        Pantheon-kávéházban találkozott Rosenthallal.</p>
					<p>- Hogy tetszik lenni? - kérdezte Rosenthal mosolygósan, szolgálatkészen és
                        résztvevően, mintha most jönne Máramarosból, ahol a főispánnak összeszedte
                        az ezüst gyertyatartókat és semmi dolga nem volna ezen a világon, minthogy
                        szívességet tegyen, elintézzen, kijárjon és beszerezzen és - nem igaz? -
                        szolgálatára legyen a magyaroknak. Mosolygott és hajlongott, mint az a
                        Rosenthal, aki az utolsó tíz év alatt bankár, kórházélelmező, valuta-, ház-,
                        értékspekuláns, sokszoros háztulajdonos, nagybirtokos, vezérigazgató,
                        frankban milliomos, koronában milliárdos és mindenféle valutában
                        pénzfejedelem volt, aki a háborúban börtönben ült, a Károlyi-forradalomban
                        majdnem pénzügyminiszter lett, akit a kommunizmus alatt kifosztottak a
                        terrorlegények és akasztófa alá állítottak, az ellenforradalom alatt pedig a
                        különítmények véresre vertek, mintha ez a Rosenthal már régen csak legenda,
                        áprilisi tréfa, furcsa álom volna, s helyébe visszajött - nem igaz? - a régi
                        jó, kedves, szolgálatkész Rosenthal Máramarosból.</p>
					<p>Amikor István elpanaszolta neki, hogy nem tud beutazási engedélyt kapni
                        Romániába, Rosenthal nevetett:</p>
					<p>- Gyerekjáték. Hány óra van most? Féltíz. Nem igaz? Tessék visszajönni ide a
                        kávéházba tizenkettőre. Itt lesz a vízum. Én is éppen most készülök
                        Máramarosszigetre. Együtt utazhatunk. A határállomáson, vámvizsgálatnál,
                        Máramarosban a titkosrendőrség, katonaság, csendőrség, prefektura,
                        finánchivatal előtt - nem igaz? - megint szükség lesz Rosenthalra. Hogy
                        tetszik lenni? Mi megvagyunk, adjon az Isten szerencsét valamennyiünknek.
                        Tetszett hallani, hogy a feleségem - adjon neki az Isten szerencsét -
                        kisbabát vár. Hogy tetszik lenni?</p>
					<p>Déli tizenkettőkor Rosenthal megjelent a kávéházban s elhozta a vízumot
                        Istvánnak.</p>
					<p>- Holnap mehetünk Tátrafüredre - mosolygott szolgálatkészen és
                        előzékenyen.</p>
					<p>István elképedt.</p>
					<p>- De én nem Tátrafüredre...</p>
					<p>- Muszáj - bólogatott amaz - először odamegyünk. Maga hadnagy, repülő,
                        rokkant, arany vitézségi érem - nem igaz? - magát nem engedi be a budapesti
                        oláh követség. De a cseh igen, ha fürdővendégnek megy a Tátrába. A csehnek
                        több esze van.</p>
					<p>- És aztán?</p>
					<p>- Ott majd a kisantant egymás között elintézi a dolgot - nevetett Rosenthal
                        és vörös szemhéjával hamiskásan hunyorgatott. - De nem baj. Nem tart már
                        sokáig.</p>
					<p>István szeme is felcsillant. Határtalan tisztelettel nézett Rosenthalra,
                        amióta a vízumot ilyen rövid úton megszerezte. Ez a Rosenthal tud valamit és
                        nem is csoda, ha tud. Manapság nyilván csak a Rosenthalok tudnak valamit a
                        világpolitikából.</p>
					<p>- Mit mond?</p>
					<p>- Nem sokáig tart már. Megyünk vissza. Nem igaz? Megint a mienk lesz minden.
                        Nem tart már soká.</p>
					<p>És a kis kövér zsidó szeméből kicsordult a könny. Hiába állították akasztófa
                        alá a szovjetházban, hiába verték véresre a különítmények, Rosenthal nem
                        tudta elképzelni, hogy sokáig tartson.</p>
					<p>- Az Isten áldja meg magát Rosenthal - mondta István elérzékenyedve.</p>
					<p>- És adjon magának és valamennyiünknek szerencsét... - tette hozzá amaz.</p>
					<p>*</p>
					<p>A vonat Hidasnémetinél hagyta el a határt. István és Rosenthal egymással
                        szemben ültek a kocsiban, de egyikük sem beszélt. Rosenthal halkan
                        fütyörészett és kövér vörös ujjával az ablakon verte hozzá a taktust, órákig
                        dobolt az ablaküvegen és száját összecsucsorítva, magában, hangtalanul
                        fütyült.</p>
					<p>István a vidéket nézegette.</p>
					<p>Magyar földön még egyhangú a vidék. A nap forrón süt a gabonatáblákra.
                        Miskolc körül még peng a kasza és a magyar paraszt homlokáról hull a
                        verejték. Odáig még olyan a vidék, mintha nagy sütőkemence, nagy gyár, nagy
                        robotos műhely volna; a munka és a veríték földje. Kassa körül kezdődik a
                        paradicsom, ahol az ember megpihen és elveszi jutalmát. A levegő lehűl,
                        erdős, bokros, virágos dombok kelnek ki a földből. A vasút mentén vidáman és
                        frissen, hűsen, gondtalanul kanyarog a patak; a parton világoskék
                        nefelejts-szőnyeg; völgyek és hegyek; ódon, finom, fehér úri kastélyok. A
                        domboldalon sok tarka-vörös nemesfajú tehén. Birkanyájak. És a középen
                        Rákóczi városa, Mátyás király városa, Kassa. Ahol a legszebb, legrégibb,
                        leghíresebb magyar ipar virágzott: az ötvösség. Ahonnan Beatrix királyné, a
                        nápolyi királyné leánya, VIII. Károly francia király és az angol udvar a
                        díszhintókat kapta. Tiszta magyar város: a legszebb gót templom városa. Nem
                        is esik bele a trianoni határ vonalába. De nagyon szép, előkelő, régi és
                        gazdag, - hát a csehek kinyúltak érte és bekanyarították, legyen ez is az
                        övék, a többi sokkal együtt.</p>
					<p>Rosenthal fáradhatatlanul és egykedvűen dobolt, István pedig arra gondolt,
                        hogy a vonat mily pompás síneken gördül fölfelé; magyar síneken, magyar
                        mozdony, magyar kocsikkal. Igló, Poprád... végállomás, s ott magyar
                        villamosvasút várja a túristát. Magyar országút, kemény, fehér közút,
                        valóságos túraút, arany- és ezüst-, szén- és vasérc-, higany- és réz-,
                        ólom-, mangán-, króm- és sóbányák között, hévvizek, savanyúvizek, vas-,
                        kénes-, lápos-, iszapos-fürdők között. Az Úristen valószínűleg úgy rendelte,
                        hogyha a magyar nép nagyon elszaporodik és elégtelen lesz neki a búza, árpa,
                        rozs meg a széna és kukorica, ami az Alföldön terem, hát legyen neki ipara,
                        kereskedni való ásványkincse, hasznos gyógyfürdője, hogy el tudja tartani
                        megsokasodott ivadékait. Már az Árpádok korában lementek itt a föld gyomrába
                        aranyért és vasért. Takácsok és bányászok, favágók, tutajosok, kocsigyártók,
                        ötvösök, szabók és csizmadiák városokat alapítottak, gyönyörű, békés,
                        idillikus polgári élet alakult itt ki, vásárosok jártak le a síkságra, és
                        aratás idejére tót népvándorlás indult meg északról délnek, hogy lábán ne
                        maradjon az életadó élet.</p>
					<p>Kassa felé közeledtek. Vízum- és podgyászvizsgálat, sürgés-forgás, kiabálás,
                        cseh, magyar, német káromkodások, magyar arcokon csendes szomorúság, beteg
                        emberek nyögése, egészségesek dühe, Rosenthal öt perc alatt mindenhol
                        mindent elintézett, sört ivott, kiflit ropogtatott, táskájából libacombot
                        vett elő, egykedvűen falatozott. Majd szivarra gyujtott, türelmesen
                        mosolygott és hangtalanul fütyörészve dobolt, dobolt, dobolt az ablaküvegen.
                        És néha megkérdezte Istvántól:</p>
					<p>- Hogy tetszik lenni?</p>
					<p>István, érzéketlenül minden körülötte történő dolog iránt, tovább szövögette
                        töprengéseit. Eszébe jutott, hogy gyerekkorában hányszor hallotta ezt a
                        frázist: Kárpátoktól az Adriáig. Gimnazista korában már nevetett, amikor
                        ünnepi szónokok ezt az égbekiáltó banalitást újra és újra kitalálták és
                        kirobbantották. Most, ahogy eszébejutott, nem találta nevetségesnek, sőt
                        szentnek és felségesnek. Most úgy érezte, hogy először és legeredetibben
                        maga az Úristen találta ezt ki. És az Úristen jól kitalálta; alföld és
                        hegyvidék, búza és szén, tehén és birka, bor és ásványvíz, termőföld és
                        legelő, arató paraszt és városi iparos, észak és dél: egy kis magyar világ a
                        két világrész, kelet és nyugat választóvonalán, földi paradicsom, egy kerek
                        egész a Kárpátoktól az Adriáig. Olyan természetes, logikus, istenien bölcs
                        elrendezés volt ez. És mi nem erőltettünk, nem siettettünk semmit. A tót -
                        tót maradt, a máramarosi rutén - rutén, az erdélyi oláh - oláh. Békességben
                        hagytuk a nyelvüket, a papjukat, a földjüket, a lelkiismeretüket. Iskolát
                        és vasútat építettünk nekik. A folyóikat szabályoztuk, bányáikat
                        megnyitottuk, nyájaikat megnemesítettük, erdeiket megvédtük, beültettük...
                        és egyszer csak jöttek a szomszédok és kinyúltak Kassáig. Elvették tőlünk
                        az egészséget, a pihenést, az ipart, a bányát, az aranyat, sót és
                        ásványvizet. Most mindez az övék...</p>
					<p>Ránézett Rosenthalra, mert észrevette, hogy útitársa nem fütyörész és ujjai,
                        amelyek eddig oly fáradhatatlanul doboltak, lassan lecsúsznak az
                        ablaktábláról. Rosenthal aludt. Vörös haja a homlokába lógott, az ajka is
                        lógott, keze-lába is lógott, ide-oda löttyent az ülésen, a fejét be-beütötte
                        a kocsi oldalába, csendesen, nyájasan, szinte előzékenyen és szolgálatkészen
                        szuszogott.</p>
					<p>*</p>
					<p>Tátrafüreden csak egy napig voltak. Rosenthal ott is szépen elintézett
                        mindent, István ezalatt a nagyszálló erkélyén ült és a hegyeket nézte. Az
                        Úristen nagyszerűen kigondolta ezt az egészet a Kárpátoktól az Adriáig.
                        Bizonyos, hogy a nagyszalóki, gerlachfalvi és lomnici csúcs még ma is azt
                        hiszi, hogy rajtuk Szent István kettős keresztje ragyog. Ők ma sem látnak
                        mást, mint amit a magyarok idejében. Egyetlen téglát nem vittek még oda az
                        új hódítók. A fürdők népe magyar. A vonaton magyar szó, csak az állomások
                        felírása és a menetrend szövege cseh. Aki ad, aki odavisz valamit, aki költ,
                        aki épít, aki dolgozik, az magyar; magyar a szanatórium orvosa, ápolója,
                        portása, szobalánya, kertésze, gépésze, fűtője, útkaparója. Cseh az
                        adószedő, a vámtiszt, a csendőr, a hivatalnok, mindenki cseh, aki kap,
                        zsebel, arat, elvesz és élősködik.</p>
				</div>
				<div type="chapter">
					<head>XI.</head>
					<p>István tizenkétéves volt, amikor elhagyta Máramarosszigetet, jól emlékezett
                        még a duplatetős, schönbrunni sárgára meszelt rokokó-kastélyra, amelyet
                        osztrák főherceg építtetett magának, osztrák főherceg, aki szeretett medvére
                        vadászni és vadászkirándulásaira magával vitte a bécsi községtanácsos
                        leányát. Azóta az osztrák főherceg már halott, de nem a bécsi kapucinusok
                        kriptájában, hanem valahol Amerikában, városi temetőben, ezer meg ezer
                        közönséges halott társaságában, a föld alatt porladók roppant csendes
                        demokráciájában pihen, éppen úgy, mint ezer meg ezer magyar, oláh és rutén
                        katonája onnan a keleti Kárpátokból, ahol oly kellemes medvevadászatok
                        zajlottak le. Éppen úgy, mint a bíró, Péterffy András, aki oly emberséges
                        ítéletet hozott az orosz Krisztus máramarosszigeti hívei fölött és annyira
                        szerette a virágos vadgesztenyefasort. Éppen úgy, mint a kis Péter, aki oly
                        szívettépő dadogással felelt a vizsgán a református gimnáziumban.</p>
					<p>István nem ismert rá Máramarosszigetre. Emlékezetében kis földi paradicsom
                        képe maradt róla, lombos fáival, malomkertjével, amelyben angol, orosz,
                        német festőnövendékek rajzolták az aktot, ezüstszínű Iza patakjával, tutajos
                        Tiszájával, selyemreverendás rutén papjaival, tulipánmotívumos barokk
                        vármegyeházával, déli korzójával, amelyen az ország minden részéből
                        odavezényelt hivatalnokok, tanárok, katonatisztek úgy tereferéltek, mintha
                        ez volna a Boldogok szigete, kis földi paradicsom, nem messze attól a
                        szorostól, ahol a magyarok ezer esztendő előtt beléptek új hazájukba.</p>
					<p>A vadgesztenyeallés otthonra sem ismert rá. Nagy, pompás, fejedelmi szépségű
                        várkastélynak képzelte s most kisült róla, hogy málladozó, piszkos,
                        szánalmas kis vadásztanya, a fák is kisebbek voltak, a kert is, a ház is,
                        Máramarossziget is, a Szalaván-hegy is és minden piszkos, poros, düledező és
                        szomorú. Mintha a Szalaván-hegy is megrokkant volna és készülne beleomlani
                        az Izába, hogy örökre eltemetkezzék.</p>
					<p>Keserű csalódás és kiábrándulás rontotta el a szájaízét és az uccán ténfergő
                        emberek között egyetlen ismerőst sem tudott felfedezni. A házeladás körül
                        azt sem tudta, hol kezdje a dolgot. Ha nem lett volna Rosenthal,
                        dolgavégezetlen már másnap vonatra ül és megszökik az unalom, reménytelenség
                        és csalódás fészkéből. De Rosenthal mindent elintézett. Ezek a Rosenthalok,
                        úgylátszik, mindenütt otthon vannak és mindenütt mindent el tudnak intézni.
                        A házat Rosenthal adta el, a szerződést Rosenthal ütötte nyélbe, a hivatalos
                        engedélyeket, telekkönyvi átírásokat, pénzek felhajszolását, átutalását
                        Rosenthal intézte el, s mindent gyorsan, izgatottan, izzadva, de végtelen
                        türelemmel és szolgálatkészen - úgy adjon az Isten szerencsét, nem igaz? -
                        mint a karikacsapás.</p>
					<p>Két hét mulva István már otthon volt, megkapta a pénzt, azaz hogy megkapta az
                        értesítést, hogy a bankba megjött a vadgesztenyeallés ház árának átutalása.
                        Hogy pénz legyen belőle, ahhoz valutaközpont, jegyintézet, pénzügyminiszter,
                        pénzközpont, leszámítoló központ, postatakarékpénztár, adó- és
                        illetékhivatal és még húsz központ és intézet és hivatal beleegyezése,
                        számfejtése, utalványozása, ellenőrzése volt szükséges s a Péterffyek soha
                        életükben nem tudták volna az ehhez szükséges adatokat összehordani, ha
                        közben vissza nem jön Rosenthal úr, aki egy-kettőre lebonyolított mindent, -
                        hány óra most, legyen tizenkettőre a Pantheon-kávéházban, nem igaz? - és
                        verejtékes homlokkal, de alázatosan átnyujtotta a pénzt. Sőt Istvánnal
                        együtt leutazott Mindszentre is - halkan fütyörészett és a vasúti kocsi
                        ablakán dobolt egész Dombóvárig, onnan kezdve pedig tiszteletteljesen és -
                        nem igaz? - valósággal szolgálatkészen hortyogott az állomásig - s
                        Mindszenten kézcsókkal halmozta el a hölgyeket s a szomorú, szép,
                        szürkehajú, de még mindig fejedelmi termetű Ágnest titokzatos
                        szemhunyorgatással biztatta:</p>
					<p>- Nem tart már soká.</p>
					<p>- Gondolja, Rosenthal úr?</p>
					<p>- Megbeszéltem velük.</p>
					<p>- Kikkel?</p>
					<p>- Herskovicsékkal, Simon Chaszkellel, a Lebovitsokkal, Chaim Grünberggel.
                        Azok csak nevetnek az új urakon. Nem tart már soká! A tiszakarácsonyfalvi
                        főtisztelendő üdvözletét küldi. Nagy ember, szent ember - nem igaz? - azt
                        üzeni, hogy adjon az Isten szerencsét méltóságtoknak, a magyaroknak, a
                        zsidóknak, ne bántsák egymást, nem érdemes. Az oláhok csak röhögnek, hogy mi
                        testvérek - nem igaz? - egymáson töltjük ki a mérgünket. De nem tart már
                        soká.</p>
					<p>Ágnes elérzékenyedett, István szomorúan ingatta a fejét.</p>
					<p>- Mit láttál ott? - fordult hozzá aztán, hogy megköszönte Rosenthal
                        szolgálatait.</p>
					<p>- A Sipka-szorosban minden csendes - felelt István borongós pátosszal, a
                        huszonhatévesek ünnepélyes és naív romantikájával.</p>
					<p>Rosenthal közbeszólt:</p>
					<p>- Tizenkét rutén lányt széttéptek a télen az erdőkből kirohanó éhes farkasok,
                        - nem igaz? - olyan világ van most Máramarosban.</p>
					<p>- Csak a farkasok üvöltenek, más mindenki csendes - folytatta István.</p>
					<p>István csakugyan nem hallott mást, mint tétlen oláh katonák, tétlen rutén
                        favágók, tétlen kocsisok és tétlen sóbányászok részeg üvöltözéseit.
                        Azonkívül csak suttogást és panaszt és sóhajokat hallott, suttogó zsidókat,
                        panaszkodó técsői és huszti református parasztokat és sóhajtozó magyarokat,
                        akik ott rekedtek. Különben minden csendes volt ott. Csendesek az erdők,
                        idillikus oláh csendjüket nem veri fel a gőzfűrészek s kohók lármája,
                        csendesek a folyók, nem hangzik fel hátukon a tutajosok egyhangú, de vidám
                        melódiája, csendesek a bányák, nem döng fel a csákányok ütéseitől, csendesek
                        a városok, nem okoz semmi zajt a kereskedelmi élet és csendesek a falvak,
                        mert ott most téli álmot alszik az oláh és rutén paraszt, mint a medve.</p>
					<p>- De a románok, úgy-e, most megelégedettek? Hiszen megkaptak mindent, amit
                        akartak. Román az iskola, a vármegye, a bíróság, az ucca, a kaszinó, a
                        kocsma...</p>
					<p>- Jaj, jaj! - szólt közbe Rosenthal és vörös, szőrös, kövér öklével vörös,
                        dús, izzadó hajához kapkodott. - Jaj, jaj, milyen nagyon tetszik
                        tévedni.</p>
					<p>- De hiszen minden az övék. Épületek, vasútak, lokomotívok, kocsik, erdők,
                        bányák, földek...</p>
					<p>- Jaj, jaj!... persze, hogy az övék, csak nem tudják, - nem igaz? - hogy mit
                        kezdjenek vele. De nem sokáig tarthat. Csak néhány panamista szedte meg
                        magát, az oláh és a rutén nyomorog...</p>
					<p>- A zsidó?</p>
					<p>- Jár-kel, veszekedik, izzad, ad-vesz, dúl-fúl, ha nem csurran, csöppen - nem
                        igaz? - gyüjti a garast, a méltóságos asszony házát Simon Chaszkell vette
                        meg. Tetszett hallani róla, a felesége most várja a babát, fiákeros és
                        italmérő... de a kocsmát az asszony vezeti, adjon az Isten szerencsét
                        neki.</p>
					<p>- Beszéltél az ottrekedt magyarokkal? - kérdezte Ágnes megint a fiát.</p>
					<p>István bólintott.</p>
					<p>- Hogy vannak?</p>
					<p>István kissé elgondolkodott. Hogy vannak? Nem is tudja, hogy vannak. Csak azt
                        tudja, hogy suttognak, panaszkodnak, sóhajtoznak, kézről-kézre adják a
                        magyar ujságokat, levelet csempésznek ide és vissza, töprengnek és egymást
                        áltatják, vígasztalják reménytelenül, tervezgetnek, számítgatnak és
                        máról-holnapra tengetik életüket.</p>
					<p>- Hogy vannak a magyarok? Várják a csodát.</p>
					<p>(VÉGE.)</p>
				</div>
			</div>
		</body>
	</text>
</TEI>