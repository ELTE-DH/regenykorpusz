<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU10469" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A buzsáki királyság</title>
				<author ref="viaf:58030320">Rákosi Viktor (1860-1923)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">29369</measure>
				<measure unit="pages">67</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A buzsáki királyság</title>
					<date>2012-03-14</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/10400/10469"/>
					<respStmt>
						<resp>Original Electronic Edition</resp>
						<name>Fábián György</name>
						<name>Baloghné Bárdos Katalin</name>
					</respStmt>
				</bibl>
				<bibl type="printSource">
					<title>A buzsáki királyság ; Kiárendált urak</title>
					<author>Rákosi Viktor</author>
					<pubPlace>Budapest</pubPlace>
					<publisher>Révai</publisher>
					<date>1911</date>
					<ref target="https://mek.oszk.hu/10400/10469"/>
				</bibl>
				<bibl type="firstEdition">
					<title>A buzsáki királyság</title>
					<author>Rákosi Viktor</author>
					<date>1911</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-08-09"/>
		</revisionDesc>
	</teiHeader>
	<text>
		<body>
			<div type="chapter">
				<head>
                ELSZAKADÁS SZÜLŐFÖLDEMTŐL.
                </head>
				<p>Apám még a maga földjén szántott és a maga lovait hajtotta. De a barázdák egyre
                    rövidebbek lettek, végre egészen elfogytak. A hogy a gyerekek szaporodtak, ugy
                    fogyott alólunk a föld. Apámnak az volt az elve, hogy a gyerekei nevelésére
                    költeni a pénzt: jó befektetés. Idővel jó kamatokat hozhat. Ha fekvőségét
                    szétosztotta volna köztünk, néhány vakandturás jutott volna mindegyikünknek. Igy
                    hát letett az ambicióról, hogy minden fiának földet hagyjon örökül, ellenben
                    fejébe vette, hogy valamennyien diplomás emberek legyünk. Kiszámitotta, hogy
                    erre éppen rámegy a birtok s mire az utolsó fia az egyetemre kerül, neki egyéb
                    ingatlana nem lesz, mint az a sirgödör, a mely a temetőben várja.</p>
				<p>A számitásba valahol egy kis hiba csuszhatott bele, mert a nagyobbik testvéreim
                    sem voltak még készen, én pedig éppen a hatodik gimnáziumot végeztem, a mikor
                    elakadtunk. Hat ökör sem tudott volna kihuzni bennünket, pedig akkor már csak
                    két ökrünk volt. Igy történt, hogy egy napon apám maga elé szólitott s a
                    következő párbeszéd folyt le köztünk:</p>
				<p>- Nem volna kedved a Pepi bácsihoz menni?</p>
				<p>- A vakációra? - kérdém.</p>
				<p>Apám nem felelt mindjárt. Nagy dolog volt, a mit mondani készült, nem akarta
                    egyszerre kibökni. Föl s alá sétált, s nagyokat huzott hosszuszáru pipájából. Ez
                    nála önmagával való tanácskozást jelentett. A ki nehéz helyzetben pipaszó
                    mellett gondolkozik, az sohasem hamarkodja el a dolgot. Az emberek azóta
                    hebe-hurgyák, mióta cigarettáznak. Ha ideges, a cigarettát földhöz vágja s ez
                    annyi, mintha a lovak közé dobná a gyeplőt. A pipát azonban nem vágjuk olyan
                    könnyen a földhöz, s ha egyszer a kezünkben maradt és tovább füstölünk belőle,
                    ez annyit jelent, hogy uralkodtunk szenvedélyünkön és legyőztük idegességünket.
                    Hej, emlékszem jól rá, milyen gyönyörü pipagyüjteménye volt édesapámnak, még
                    azt a pipáját is őrizte, a melyből keszthelyi prakszi korában pöfékelt.
                    (Prakszinak hivták hajdan a keszthelyi gazdasági iskola növendékeit.) Most
                    látom csak be, hogy az a sok pipa mindmegannyi eszköz volt föllobbanásának
                    leküzdésére és bölcseségének fokozására.</p>
				<p>Apám befejezte a töprengést, megállt előttem, fejemre tette kezét, s halk hangon
                    igy szólt:</p>
				<p>- Nagyon valószinü, hogy hosszabb ideig ott maradsz. Nem küldhetlek föl a hetedik
                    osztályra, mert nincs rá pénzem. A többi testvéred még éppen hogy elvégzi, de
                    akkor a te számodra már nem marad semmi. Tavaly már édesanyádnak csirke-, malac-
                    és tojáspénzét költöttük rád, az idén már ezt is a nagyobb gyerekek kapják.</p>
				<p>Apám megint elkezdett föl s alá sétálni. Aztán az ablakhoz állott s ugy beszélt
                    hozzám, a nélkül, hogy az arcát láthattam volna. Bizonyosan meghatottságát
                    akarta elrejteni. Elvégre, nem kis dolog, mikor a fia pályafutásában egy ilyen
                    katasztrófaszerü változás áll be. Mennyi álma, ábrándja füződik egy apának a
                    fiaihoz! Mikor a szegénység nesztelen léptekkel csuszott felénk, hány álmatlan
                    éjszakának kinos töprengése közt foglalkozott velem!... És hány fellegvárat
                    kellett neki egyenkint lerombolni s az egész, szépen kiszinezett jövőt sutba
                    dobni.</p>
				<p>- Egy szóval, akár van kedved hozzá, akár nincs, a gazdasági pályára kell
                    lépned.</p>
				<p>Éretlen eszü ifju lévén, a dolog semmi különös hatást nem tett rám. Sőt, hogy
                    őszinte legyek, örültem neki. Egyebet nem láttam benne, mint hogy megnyulik a
                    vakáció, megszabadulok az iskolától s a mezei gazdának szabad, független és
                    egészséges életét fogom élni. Apám bizonyosan észrevette az öröm fölcsillanását
                    szememben, mert igy szólt:</p>
				<p>- Ugy látom, nem busulsz a dolgon.</p>
				<p>- Apámnak talán jobban esnék, ha szomorkodnám?</p>
				<p>- Nem mondom, de azt hittem, hogy a tudományos pálya jobban a szivedhez nőtt.</p>
				<p>- Én bizony megvallom, kedves apám, hogy a gazdaélet nekem jobban tetszik, mint
                    az az élet, mely a tudományos pályán vár reám. A mennyiben a jövőről
                    gondolkoztam, mindig falusi embernek képzeltem magamat.</p>
				<p>Apám nagyot sóhajtott. Ő nem annak képzelt!</p>
				<p>- Hát e szerint vágyaid teljesednek, mert falusi ember léssz... De független
                    ember nem léssz, mert egész életedben másokat kell szolgálnod, a mit pedig
                    kikerülhettél volna, ha mérnöki, ügyvédi, vagy orvosi diplomát szerezhetsz...
                    Ugy készülj, hogy három nap mulva indulsz.</p>
				<p>Most még azt kell megmondanom, hogy az életemben beállt ez a változás egyuttal a
                    szülőházamtól és szülőfalumtól való megválást is jelentette. Gyönyörü kis zuga
                    volt ez a nagy világnak s az én szemem is könnybe lábad, valahányszor emlékszem
                    rája. Szülőházam oszlopos tornácáról remek kilátás nyilt, egyik oldalon a
                    koporsóalaku Badacsonyra, másik oldalon a Somlyó-hegyre. Ez a két hires bortermő
                    csucs a messze távolban kéklett, a közelben pedig előttünk meredt ég felé a
                    sümegi várrom. Mindenfelé erdőboritotta dombok vonultak s a festői, termékeny
                    völgyekben tisztavizü patakok csörtettek végig. Az ég itt ragyogóbb volt
                    fölöttünk, mint bárhol, mert a nem messze lévő Balaton tükréről visszaverődő
                    napfény nagy területen besugározta a menyboltozatot. Ha szél fujt, mint távoli
                    menydörgést hallottuk a Bakony-erdő zugását. Felséges vidék, méltó arra, hogy a
                    halhatatlan görög istenek üzzék benne pajkos játékaikat. Hellasz földje nem
                    bujább és illatosabb és ege nem ragyogóbb...</p>
				<p>Ezen a tájon születtem, ennek a porában játszadoztam, mig Kőszegre iskolába nem
                    vittek. S ezt a helyet kellett most itt hagynom, miután apám házánál csak teher
                    voltam. Igy érezheti magát a fiatal csemetefa, mely mellől hirtelen kihuzzák a
                    támasztó karót; a szél hajtja ide-oda s nincs mibe kapaszkodnia...</p>
				<p>Most egyszerre eszembe jutott az is, hogy ebben a vakációban édes anyám nem bánt
                    velem olyan szigoruan, mint máskor. Azelőtt csak két anyai csók dukált naponta,
                    reggel és este, de most valahányszor a szeme elé kerültem, mindig vagy
                    megsimogatott, vagy megcsókolt. Már akkor tisztában voltak azzal, hogy anyagi
                    romlásuknak én leszek az első áldozata. Neki különben egy másik terve volt
                    velem. Papot akart belőlem faragni, a minek szintén megvolt a maga
                    története.</p>
				<p>A nagyapám, mint gyermek, halálos beteg lett. Himlőbe esett, a mi akkoriban
                    félelmesebb nyavalya volt, mint most. Az édes anyja ott ült az ágyánál, s hosszu
                    napokon, és végtelen éjszakákon keresztül ápolta egyetlen fiát. És megtörtént,
                    hogy valamelyik végevárhatatlan éjjelen, mikor a hajnali pirkadás még a
                    rendesnél is kinosabb lassusággal következett be, kétségbeesett dédanyám az
                    ágyfejéhez térdelt és nagyapámat fölajánlotta Istennek, vagyis elfogadta
                    papnak.</p>
				<p>A nagyapám meggyógyult, de nem lett pappá, nem érezvén hivatást e nehéz pályára.
                    Családunkban azóta élt a tudat, hogy adósai vagyunk a jó Istennek. Az anyám
                    titokban engem szemelt ki e menybéli adósság lefizetésére. Ugy gondolkozott,
                    hogy öt fiu közül egyet igazán illik papnak adni. Ez a mostani változás az ő
                    számitását is keresztül huzta. Fölvettek volna ugyan a hatodikból is a
                    szemináriumba, de ez sok utánjárással, nagy protekcióval és még
                    készpénzkiadással is járt volna. Apám pedig már kifogyott mindenből, pénzből,
                    időből és türelemből egyaránt!... Hej, pedig, ha pap lettem volna!... A milyen
                    kalandos hajlamu fráter voltam fiatal koromban, bizonyosra veszem, hogy valahol
                    Belső-Afrikában most, a husvéti ünnepeken engem tálalnának föl, mint kirántott
                    hittéritőt uborkasalátával és kemény tojásokkal...</p>
				<p>A megválás szomoru volt. Anyám napról-napra érzékenyebb lett, s ha éjjel néha
                    fölébredve csendes sirást hallottam, biztosra vettem, hogy ő hullat könnyeket
                    érettem. Legkisebbik és igy legkedvesebbik fia voltam. Legtovább maradtam
                    otthon, szoknyája körül, még mindig alázatosan szót fogadtam neki, mikor a
                    többiek már dacosan visszafelelgettek. Két régi családi ereklyénk volt, egy nagy
                    aranypénz és egy kis aranypénz, mind a kettő láncra füzve. Hagyomány szerint a
                    nagyobbikat a legidősebbik fiunak, a kisebbiket a legfiatalabbiknak kellett
                    viselnie. Én csak most kaptam meg, szegény jó anyám egy verset sirt, mikor a
                    nyakamra füzte s egy csomó jó tanácsot mellékelt hozzá... Anyám könyei!... A jó
                    tanácsokat, az intelmeket, a pirongatást elfelejtjük, de elfelejthetjük-e édes
                    anyánk könyeit? Valahányszor ebben az életben helytelen dolgot miveltem, mindig
                    megjelentek előttem azok a könyben uszó jóságos szemek.</p>
				<p>Apám bizonyos férfias nyerseséggel leplezte szomoruságát, de azért elkisért
                    Badacsonyba, a hová kocsin mentünk. Badacsonyból kompon átkeltem Boglárra és
                    onnan kocsin folytattam utamat Buzsákig, a hol Pepi bácsi, anyám testvérbátyja
                    lakott. A terv az volt, hogy Pepi bácsi mellett maradok, mig meg nem tanulom a
                    gazdatisztséget.</p>
				<p>Ennek a Buzsáknak is megvoltak a maga szépségei. Kis falu volt, melyet a Balaton
                    kiöntései vettek körül. Nagybátyám udvarából az egész zalai hegyláncot, a mely a
                    Balaton partján huzódott végig, lehetett látni. Ez a hegysorozat volt a mi
                    időjósunk is. Ha a Badacsony pipált, vagyis felhő ült a homlokán, ez kis esőt
                    jelentett. Ha alkonyatkor piros volt a gulácsi hegy teteje, szeles időt vártunk.
                    A kert végében volt egy obszervatóriumunk, egy óriási jegenyefa, melybe egészen
                    a tetejéig erős vasszögek voltak beverve. Ide minden hajnalban föl kellett
                    mászni egy embernek és Keszthely felé tekinteni. Ha Keszthely városát a könnyü
                    pára eltakarta, akkor tartós, erős esőzés következett.</p>
				<p>Nagybátyám nagy ur volt. A gróf egy felsővidéki birtokán lakott és soha feléje
                    sem nézett buzsáki uradalmának, mely egy kétezerholdas mintagazdaság volt. Pepi
                    bácsi abból a régi, altruisztikus világból származott, mely tele volt nobile
                    officiumokkal... a mikor még az alispánok is ingyen szolgálták a nemes
                    vármegyét. Ő, a nélkül, hogy erre bárki is kényszeritette volna, becsületesen
                    szolgálta a gazdáját. A maga számára levonta a kialkudott fizetést, elfogadta a
                    megállapitott mellékjövedelmeket, de nem ragadta meg a meggazdagodásra kinálkozó
                    alkalmat, a mivel pedig mindnyájunkat boldoggá tehetett volna, a nélkül, hogy a
                    gazdáját megkárositotta volna. Mikor familiánk zalai ága tönkre ment, csak
                    annyiban sietett segitségünkre, hogy rólam gondoskodott. A mi azonban nem ment
                    ingyen, mert rövid idő mulva egészen használható és munkás tagja lettem a
                    buzsáki királyságnak.</p>
				<p>...Még egyet. Mielőtt apám Badacsonyban a vizre bocsátott, a parti korcsmában
                    megittunk egy pint bort füredi savanyuvizzel. Itt apámnak eddig mutatott
                    ridegsége egy kicsit engedni kezdett, a pillanat, mikor utolsó fia kikerül
                    szárnyai alól, mégis csak sulyos volt és megtörte őt. Jövendő környezetemről
                    beszélt, különösen Pepi bácsiról, a kit a világ részint atheistának, részint
                    embergyülölőnek tartott, de azt mindenki elismerte, hogy nem mindennapi, érdekes
                    és okos ember. A kinek több esze van, mint másnak, azt nálunk rendesen bolond
                    embernek szokták nevezni. Apám figyelmeztetett, hogy Pepi bácsiról is sokan igy
                    vélekednek, még pedig főképp azért, mert az öreg az állatokat egy rangba helyezi
                    az emberekkel.</p>
				<p>Apám e kijelentésére nagyot bámultam.</p>
				<p>- Ugy értendő a dolog, - magyarázta apám, - hogy ő ugyanolyan érző lényeknek
                    tartja az állatokat, mint az embereket! Az állatok épp ugy tudnak szenvedni,
                    örülni, szeretni, mint mi s azért nála az állatok épp oly jó bánásmódban
                    részesülnek, mint az emberek. Erre tehát ügyelj. A legkellemetlenebb férget is
                    óvatosan taposd el, nehogy a nagybátyád ebből azt következtesse, hogy
                    vérszomjas természetü vagy.</p>
				<p>A boglári hajóállomáson egy könnyü sárga kocsi várt, mely elé két pejló volt
                    fogva. A bakon egy ugy arcára, mint ruhájára nézve tipikus kocsisalak ült. Fején
                    pántlikás kalap, testén kék-fehérstráfos ruha és vörös mellény. Hogy a képén mi
                    volt kocsisi, azt nem tudnám ilyen könnyen leirni. Tény az, hogy a kocsisnak
                    egészen más az arca, mint a kanásznak és ennek megint más, mint a juhásznak.</p>
				<p>- Maga a buzsáki kocsis? - kérdeztem tőle.</p>
				<p>- Én volnék Keserü Sándor, s az ifiurat várom Szalavármegyéből.</p>
				<p>- Az az ifiur pedig én volnék.</p>
				<p>Még mielőtt a kocsira fölültem, döfödni kezdték a lábamat. Letekintek, hát
                    uramfia, a Vidok kutyánkat pillantom meg, egy kócos, fekete ebet, a kinek hozzám
                    való ragaszkodása volt az egyetlen tiszteletreméltó tulajdonsága. Különben pedig
                    vérengző természetü volt, s ugy vadászott a házi szárnyasokra, mint a görény.
                    Két hónap előtt eltörött a lába, s akkor én ápoltam és kötözgettem s azóta a
                    kedvence lettem. Abban, hogy utánam jött, az a nevezetes, hogy csak Bogláron
                    mert előkerülni. Badacsonyban észrevétlenül beszaladt a kompba, megfigyelte
                    átkelésünket a vizen, s Bogláron elgondolta, hogy most már, ilyen messziről nem
                    kergethetem vissza. Erre aztán előbujt. Célját elérte, mert föltettem a kocsira
                    és magammal vittem.</p>
				<p>Keserü Sándorról a megindult diskurzus folyamán csakhamar megtudtam, hogy
                    kocsis-dinasztiából származik. Családjuk századok óta szolgálja a grófi
                    familiát, neki pedig a hetvenhetedik öregapja is kocsis volt ugyanitt. A
                    kocsis, különösen a parádés kocsis, tudvalévőleg a cselédek arisztokráciájához
                    tartozik. Keserü Sándor ehhez képest meglehetősen büszke gentleman volt. Más
                    cselédekkel, parasztokkal szemben gőgös, urakkal szemben hidegen illedelmes, de
                    nem meghunyászkodó.</p>
				<p>Alig indultunk el, a rudas pej fölrugott. Keserü megcsóválta a fejét, s valamit
                    sziszegett a fogai között, a miről biztosan tudtam, hogy nem imádság. Nyilván
                    valami kellemetlen légy csipte meg a lovat, mert csakhamar ujra fölrugott.</p>
				<p>- Még összetöri a kocsit, - mondám.</p>
				<p>Keserü megállitotta a lovakat, leszállt és körülnézte a pejt.</p>
				<p>- Nem csipi ezt semmi. Rigolyája van. Nem fér a bőrébe. Persze, mikor olyan jó
                    dolga van, mint egy püspöknek. Eszik, iszik, a mennyi belé fér, keveset dolgozik
                    és az ostort csak messziről mutogatják neki. Ha az ifiur az én pártomon volna,
                    tudnék segiteni rajta.</p>
				<p>- Hogy érti ezt?</p>
				<p>- A tekintetes kasznár ur ugy bánik az állataival, mintha azok is értenék a
                    csiziót. Pedig hát nem értik, legalább a lovak nem. Ezt már én jobban tudom,
                    mint a tekintetes ur. Azért én a magam módja szerint bánok a lovaimmal, a hogy
                    az apámtól, meg a nagyapámtól tanultam és láttam. Csakhogy ezt a tekintetes
                    kasznár ur nem tudja ám.</p>
				<p>Itt szapora pislogással nézett rám, megtudandó álláspontomat.</p>
				<p>- Én tőlem tehet, a mit akar, nem árulom el a bátyámnak. Én azt tartom, hogy
                    mindenki végezze a dolgát, a hogy legjobbnak látja és ne törődjék a más
                    dolgaival.</p>
				<p>Keserü gazda biccentett, hogy igazságom van, aztán szólt:</p>
				<p>- Hát akkor az ifiur engedelmével ráncba szedem a lovat.</p>
				<p>Kezébe vette az ostort és a rudas elé állt. Elkezdte szidni, s mikor már
                    porhanyóra verte a lelkét, végigvágott rajta egypárszor az ostorral. A ló
                    ágaskodott, s mérgesen fujta ki orrlyukain a levegőt, de Keserü a zablájába
                    kapott s erős kézzel lefogta. Végül vagy kétszer formálisan pofonütötte a lovat,
                    mire ez szégyenletében mélyen lehorgasztotta a fejét. Keserü gazda egészen
                    beleizzadt a müveletbe. Megtörölte a homlokát, pipára gyujtott és elégedetten
                    szólt:</p>
				<p>- No, ezt elláttam. Meglátja az ifiur, hogy három napig milyen becsületesen fogja
                    magát viselni.</p>
				<p>Fölült a kocsira és tovább robogtunk. A rudas gyönyörüen trappolt, nem rugott,
                    nem ugrált, nem botlott, nem verte össze a patkóit, nem ijedezett, szóval, a
                    lecke szemmel láthatóan fogott rajta.</p>
				<p>Keresztül mentünk egy kőhidon, s Keserü figyelmeztetett, hogy ez a buzsáki határ.
                    A hidon egy töredezett kőszent állott, tul rajta, két oldalt, nádas kezdődött.
                    Az egyenes ut a faluba vezetett, de mi balra tértünk, ez vitt a pusztára, honnan
                    nagybátyám igazgatta az uradalmat. A hol az ut elágazott, két táblát vettem
                    észre. Az egyiken ez a fölirás volt:</p>
				<p>Az állat velünk dolgozik, tehát segit megkeresni a mindennapi kenyerünket. Ezért
                    a pihenésből és a táplálékból épp ugy kijár a része, mint az embernek.</p>
				<p>A másik tábláról ezt olvastam:</p>
				<p>Gonosz ember az, a ki az állatot kínozza, vagy munkával tulerőlteti. Annyival is
                    inkább, mert az állat csak szenvedni tud, de panaszkodni és védekezni nem.</p>
				<p>Valóban éreztem, hogy egy uj ország, hogy ne mondjam, egy uj világ határát léptem
                    át.</p>
			</div>
			<div type="chapter">
				<head>
                 ELSŐ ESTÉM.
                </head>
				<p>A cséplés vége felé jártak, mikor én a buzsáki királyságba beköszöntöttem.</p>
				<p>Alig olvastam el utközben az állatok védelmét és megbecsülését hirdető különös
                    táblákat, mikor a távolban egy szélkakasos torony merült föl a párás vidékből. A
                    kocsis rámutatott ostorával s kijelentette, hogy az a kastély.</p>
				<p>- Tudom én azt, Keserü bácsi, nem először járok itt.</p>
				<p>A Keserü bácsi megszólitás nagyon meghatotta. Látta, hogy tisztelem benne a kort
                    és a kocsisi méltóságot. Hátrafordult s felelt:</p>
				<p>- Lehet, de én arra nem emlékszem. Csak két esztendő óta szolgálok ebben az
                    udvarban. Azelőtt a somogyvári uradalomban voltam.</p>
				<p>Keserü gazda hirtelen belekapott a gyeplőbe s megállitotta a kocsit. Előrehajolt
                    és az utat vizsgálta, mint valami nyomokat kereső indián. A vizsgálat eredménye
                    erős fejcsóválás lett.</p>
				<p>- Mi baj, Keserü bácsi?</p>
				<p>- Nem szeretem a dolgát.</p>
				<p>Ezzel megfordult és a szemem közé nézett.</p>
				<p>- Az a baj, urfi, hogy a tekintetes kasznár ur, a hogy a kocsijának a
                    kerékvágásából látom, már itthon van. Én pedig nem szeretnék a mai napon a
                    lovaimmal eléje kerülni. Mert akkor kitalálja a fortélyomat.</p>
				<p>- Miféle fortélyát?</p>
				<p>- A rudas erányában. Hiszen tetszik tudni.</p>
				<p>Hja persze, a ráncbaszedett rudas! Ez nyugtalanitotta Keserü Sándor gazdát.
                    Szükségesnek láttam ujra megnyugtatni.</p>
				<p>- Én tőlem ne féljen Keserü bácsi. Mondtam már, hogy én a magam dolgát
                    becsületesen elvégezem, a máséba pedig nem ütöm az orromat.</p>
				<p>- Nem ebbe van a hiba, urfi. Árulkodás nélkül is kitalál a tekintetes ur mindent,
                    nagyon kell itt vigyázni. Hanem hát egy kis ésszel lehet ezen is segiteni. Én
                    nem viszem be az urfit a kastélyba, hanem leszállitom a kert végében. Onnan
                    bemegy gyalog és ha a tekintetes ur kérdi, hova lett a kocsi, azt tessék
                    mondani, hogy a kocsiszerszámok közül elvesztettem a harapófogót és a
                    kalapácsot, itt valahol nem messze és visszamentem megkeresni.</p>
				<p>Miközben Keserü ezt elmondotta, ravaszul pislogó szemeit folyton rámszegezte,
                    mintha hipnotizálni akarna. Megvallom, hogy egy kicsit kényelmetlenül éreztem
                    magamat. Nem igen örültem annak, hogy Keserü gazda minden titkába beleavat és a
                    hazugságainak a bünrészesévé tesz. Viszont a dolgot visszautasitani is nagyon
                    bajos volt, mert eljárása, a mint látszik, a buzsáki királyság alapelveibe
                    ütközött ugyan, de az okosság szempontjából neki lehetett igaza. Rövid habozás
                    után fölcsaptam.</p>
				<p>- Jól van, Keserü bácsi, én beleegyezem.</p>
				<p>És inkább a magam megnyugtatására hozzátettem:</p>
				<p>- Ha azt látnám, hogy kinozza a lovait, biz’ Isten nem állanék a pártjára. De
                    hiszen csak arról van szó, hogy a lovak kárt ne csináljanak.</p>
				<p>Keserü megnyugtatott, hogy csak arról van szó. Még egy kicsivel tovább haladtunk,
                    aztán nemsokára, a nagy gyümölcsöskert sarkán megálltunk.</p>
				<p>- Itt tessék leszállni, - figyelmeztetett Keserü, - majd a fiam fölviszi az urfi
                    táskáját a kastélyba.</p>
				<p>Csupán sétapálcával fölfegyverkezve, Vidok kutyám kiséretében, leszálltam a
                    kocsiról, mely visszafordult. Igy vonultam be a kastély udvarára. Inkább
                    vándorló szabólegénynek nézhettek, mint az uradalom valóságos belső tagjának.
                    Társadalmi pozicióm is, ugy látszik azonnal megváltozott, a mint a grófi
                    kocsitól elváltam, mert egyszerre jobbról is, balról is a sövények és
                    árkok-bokrok mögül nagy pusztai komondorok dugták ki a fejüket s félelmes, mély
                    ugatással egymásnak véleményt kezdtek nyilvánitani rólam. Jónak láttam lépteimet
                    meggyorsitani, de azért még vagy ötven lépésnyire lehettem a kastély kapujától,
                    a mikor két nagy kuvasz a tettek terére lépett s mérges csaholással felém
                    rohant. Vidok kutyámmal együtt aligha kerültünk volna élve a nagybátyám elé, ha
                    egy zsinóros ruháju alak elő nem kerül valahonnan, a ki pártfogásába vett a
                    támadók ellen. Nagytekintélyü ember lehetett, mert legelső kuss szavára a kutyák
                    rögtön elhallgattak, sőt a farkukat csóválták egy kissé, a mi nyilván azt
                    jelentette: Bocsánat, nem tudtuk, hogy ez az uj alak is az uradalomhoz
                    tartozik.</p>
				<p>Protektorom szives volt bekisérni az udvarba. Itthon voltam.</p>
				<p>Pepi bácsit, vagy mint a nép elnevezte, József urat, vagy mint a cselédek hivták,
                    a tekintetes kasznár urat, teljes nevén káptalan-tóthi Sarlay Józsefnek hivták.
                    A kastély egy szép, régi nemesi kuria volt. Nem magas, de vastag falakkal s egy
                    kis toronnyal, melynek a tetején szélkakas csikorgott. A ház elején széles,
                    oszlopos tornác huzódott s ez, valamint az egész ház vadszőlővel volt
                    befuttatva, mely jóformán teljesen eltakarta. A ház udvara tele volt virággal,
                    el volt tőle keritve a gazdasági udvar, az istállókkal, ólakkal, s a ház mögött
                    huzódott a nagy gyümölcsöskert, melynek fele angol park volt. Ha valaki ide
                    betette a lábát, rögtön tisztában lehetett azzal, hogy itt minden szál füről
                    jegyzőkönyvet vezetnek. Gondos, majdnem kinos rend impresszióját tette minden. A
                    hol söpörni kellett, ott söpörtek, a hol nyesni kellett, ott nyestek, a hol
                    locsolni kellett, ott locsoltak. A fák gazdagon leveleztek, a cserjék dusan
                    bokrosodtak. Itt mindenre volt fölügyelet, még tán a verebek, sőt a legyek is
                    számozott táblácskákat viseltek a nyakukon. Nagyot sóhajtottam, mikor az
                    udvarba léptem, éreztem, hogy ha valahol, ugy itt megtanitanak rendre. A mi egy
                    ilyen fiatal gyerekre nézve, mint a milyen én voltam, bizony nem jelent egyebet
                    rabságnál.</p>
				<p>A kapuban szembejött velem a nagybátyám. Odarohantam és kezet csókoltam neki. Ő
                    megölelt és megcsókolt. Nagyon szerette a hugát, az édes anyámat s engem is
                    szeretett azért, mert hasonlitottam az anyámhoz...</p>
				<p>A bácsi öles termetü, szép szál ember volt, ugy ötven és hatvan közt, rövidre
                    nyirt deres szakállal és hajjal, bronzszinü arccal és arányos tagokkal. Cséplés
                    lévén, a mi sok piszokkal jár, most ordináré vászon strapa-ruhában járt, de
                    különben ahhoz képest, hogy pusztai ember volt, elegánsan szokott öltözködni.
                    Megfogta az államat, jól a szemem közé nézett, párszor hátbavágott s ezzel a
                    fogadás szertartásai véget értek. Miután megkérdezte, hogy vannak a szüleim,
                    komoly ráncokba huzta homlokát és igy szólt:</p>
				<p>- No, Isten hozott, fiu. Ugy nézz körül, hogy valószinüleg évekig itt fogsz
                    maradni. Én bizony nem bánnám, ha utánam beülnél ebbe az uradalomba, buzsáki
                    kasznárnak... ez különben messze van még. Miféle kutyát hoztál?</p>
				<p>- Ez Vidok, az otthoni kutyám.</p>
				<p>- Nem tudtál ellenni nélküle?</p>
				<p>- Ő nem tudott ellenni nélkülem. Utánam szökött.</p>
				<p>- Ez szép tőle, becsüld meg és jegyezd meg, hogy a kutyánál jobb barátja nem igen
                    van az embernek a földön... Nini, gyalog jöttél?</p>
				<p>Elmondtam az esetet, ugy, a hogy Keserü Sándorral megállapitottuk. A bácsi fejét
                    csóválta s belefujt egy sipba. Az a hajduféle ember, a ki a kutyáktól
                    megmentett, ott termett.</p>
				<p>- Eredj, fiam, és Keserü Sándort kocsistól, lovastól keritsd elő.</p>
				<p>A ház felé szegeztük menésünket. A bácsi vállamon nyugtatta a karját s éreztem,
                    hogy koronkint lopva rám veti tekintetét. Mikor engem nézett, az édes anyám
                    arcvonásaiban gyönyörködött. Föl kell még emlitenem, hogy a bácsi özvegyember
                    volt, s házasságából egyetlen fia maradt, a ki valamelyik tuladunai városban
                    beamtereskedett. Az apja előtt sem titkolta, hogy utálja a falusi életet s csak
                    akkor jelent meg Buzsákon, mikor az adósságokból már csak a füle látszott ki.
                    Ilyenkor a bácsi megfogta ezt a kilátszó fülét s az adósságok tengeréből a
                    rendezett viszonyok kies szigetére huzta szerelmetes fiát. Mihozzánk, a huga
                    gyerekeihez való nagy szeretetét az is magyarázta, hogy az egyetlen fiában nem
                    sok öröme tellett. Persze, a mi helyzetünk ebben az esetben könnyebb volt, mert
                    a könnyelmüségünk csupán az apánknak okozott bánatot, ellenben a
                    derekasságunkban a bácsi is örömét lelte. A bácsi háztartását Málcsi néni
                    vezette, elhunyt feleségének pártában maradt testvére, a ki nemrég óta volt itt
                    és én még nem ismertem.</p>
				<p>Estére hajlott az idő. A távolból még hallatszott a cséplőgép jellemző, hol
                    emelkedő, hol tompuló bugása. Az udvarban cselédsuhancok sürögtek és locsolták a
                    virágokat. A tornácon egy fehérruhás női alak állott, a ki pápaszemén keresztül
                    éles figyelemmel kisérte az öntöző fiuk müködését. A bácsi hátbavágott és igy
                    szólt:</p>
				<p>- Eredj és mutasd be magad Málcsi nénédnek.</p>
				<p>Édesanyám még odahaza gyakran lelkemre kötötte, hogy igyekezzem Málcsi néni
                    rokonszenvét megszerezni, sejtvén, hogy akkor lesz jó dolgom a háznál, hogyha
                    Málcsi néni szárnyai alá fogad. Nem feledkeztem meg e jó tanácsról, s jól
                    kihuzva magamat, lehetőleg alázatos és jámbor arcot vágva fölsiettem a tornácra,
                    a kőszegi táncmester utasitásai szerint mélyen meghajoltam, azután egy elszánt
                    mozdulattal megragadtam a néni vékony kezét s ajkamhoz szoritottam. Megvallom,
                    hogy a hátam borsózott egy kissé, mert ilyen sovány teremtést, mint a néni, még
                    életemben nem láttam. Később tudtam meg, hogy a néni az édesapja bolondságainak
                    esett áldozatul. Az apja ugyanis orvos volt, a kinek az volt a teóriája, hogy az
                    ember egészsége a csontok erősségétől függ. Ennek következtében örökké olyan
                    szereket kotyvasztott, melyek a csontokat fejlesztik és ezeket az italokat a
                    gyerekein is kipróbálta. Ugylátszik, a nénin fogtak ezek a csodaszerek, mert a
                    csontjai rettentő módon ki voltak fejlődve, ellenben hus nem volt rajtuk semmi.
                    Mikor végigment a lakáson, szinte zörögni hallottam. Az ilyen tudós orvosok nagy
                    városokban meg szoktak gazdagodni, mert ott sok bolond van egy rakáson, a kik az
                    ilyesmikre kaphatók. Vidéki helyeken azonban elkallódnak s mint meg nem értett
                    zsenik szállnak sirjukba. Ez a sors érte a néni édesapját is s teóriájának
                    diadalaként hátrahagyta a kiszáradt Málcsi nénit, titkos és állandó mulatságára
                    környezetének. A néni azonban ezt nem sejtette, s mikor édesapja nagyságáról
                    áhitattal beszélt, saját testi tulajdonságaira szokott egész naivul
                    hivatkozni.</p>
				<p>Ugy láttam, hogy első rohamom meglehetősen sikerült, mert Málcsi néni szives volt
                    nagy sárga fogait megmutatni, a mi nála mosolygást jelentett. Azután
                    megveregette az arcomat, a mi testvérek közt is fölért néhány pofonnal, mert
                    tenyerei szinte csattogtak rajtam, szeliden belemarkolt a hajamba és igy
                    szólt:</p>
				<p>- Egészen az anyja. Szegény fiu, hogy ilyen korán el kellett szakadnod a szülei
                    háztól...</p>
				<p>Erre egy irtóztató rikkantás következett.</p>
				<p>- A begóniát még ne locsoljátok!</p>
				<p>Ez már az öntöző-gyerekeknek szólt és Málcsi néni le is rohant közéjük az
                    udvarra. A kihallgatás véget ért.</p>
				<p>Kocsizörgés hallatszott, behajtott az udvarra Keserü Sándor. Szorongva fordultam
                    vissza a bácsihoz. A kocsi megállt, a bácsi körüljárta, majd szembehelyezkedett
                    a lovakkal, figyelmesen nézegette őket és igy szólt:</p>
				<p>- Te Sándor, mit csináltál a rudassal?</p>
				<p>A kocsis lehorgasztotta a fejét.</p>
				<p>- Egyre kirugott és attól féltem, összetöri a kocsit.</p>
				<p>- Aztán?</p>
				<p>- Aztán meglegyintettem egy kicsit, hogy emberségre tanitsam.</p>
				<p>- Látom. Ez a ló egészen odavan. Ha ember volna, most sirna. Nem olyan ló ez!
                    Mondtam már neked százszor, hogy nem igy kell vele bánni. Ha én most olyan ember
                    volnék, mint te, fognám az ostort és végigvernélek. De én nem vagyok olyan
                    ember. Szállj le a kocsiról!</p>
				<p>Keserü Sándor oldalt akasztotta a gyeplőt és nagy busan lemászott a kocsiról. A
                    bácsi folytatta:</p>
				<p>- Állj a rudas elé, vakard meg a nyakát és szólj hozzá barátságosan.</p>
				<p>A kocsis mindezt megtette. Ezalatt a bácsi fölült a kocsira és kezébe vette a
                    gyeplőt.</p>
				<p>- Most pedig eredj haza és vesd le a parádéskocsis ruhádat. Mától kezdve két
                    hónapig igáskocsis lész...</p>
				<p>Itt megszólalt Keserü Sándor könyörgő hangon:</p>
				<p>- Tekintetes ur, inkább verjen végig az ostorral. Azt szivesebben kiállom, mint
                    ezt a lecsapást.</p>
				<p>A bácsi nem ügyelt a könyörgésre, hanem nyugodtan folytatta:</p>
				<p>- Ha megbecsülöd magadat, két hónap mulva visszaveszlek az udvarba. Hallgass!
                    Tudod, hogy könyörgéssel nálam nem mégy semmire. Ha az igáslovaknál se becsülöd
                    meg magadat, akkor kiteszlek gyalogbéresnek...</p>
				<p>Keserü Sándor erre már dacosan hátraszegte a fejét és igy felelt:</p>
				<p>- Azt pedig nem vádulom, tekintetes ur, mert kocsis volt nekem a hetvenhetedik
                    öregapám is... soha Keserü se ökör előtt, se ökör után nem ballagott, hanem
                    lovon nyargalt és lovat hajtott. Inkább követ kötök a nyakamba és a Lencsés-tóba
                    ugrom.</p>
				<p>A bácsi nagy flegmával visszafelelt:</p>
				<p>- Ez mind csak később következik, fiam, egyelőre csak igáskocsis lész.</p>
				<p>Ezzel elhajtott az istállók felé. Örültem, hogy a bácsi engem kihagyott s ujra
                    Málcsi néni felé irányoztam vitorláimat. Keserü dohogott még egy darabig, de
                    látván, hogy nincs közönsége, eloldalgott.</p>
				<p>Szép este volt. A cséplőgép elhallgatott, a pajtáskertből a lányok dalolva
                    vonultak a cselédházak felé. Buzsákon megkondult az esti harangszó. Levettem a
                    kalapomat s uj életem küszöbén egy kérő pillantást vetettem a magas ég felé, a
                    hová az én gyermeki lelkem áhitata együtt szállt föl a virágok illatával és a
                    tücskök millióinak cirpelésével. Egy kéz nehezedett a vállamra: a bácsi állt
                    mögöttem és így szólt:</p>
				<p>- Tudod, mi a virágillat? A virágnak az imádsága, melyet ég felé ont. Tudod, mi a
                    cirpelés? A tücskök esti imádsága. És ezek hálásabb lények mint te, mert őket
                    senki se figyelmeztette erre, maguktól cselekszik... te pedig csak a harang
                    figyelmeztetésére teszed meg.</p>
				<p>A bácsi elmélázva hallgatott egy darabig s aztán megszólalt:</p>
				<p>- Lehet, hogy a teremtés remeke az ember, de biztosra veszem, hogy az Isten egyéb
                    teremtményeiben jobban gyönyörködik, mint az emberben...</p>
			</div>
			<div type="chapter">
				<head>
EDGÁR LÁTOGATÁSA.
                </head>
				<p>Este félkilenckor Málcsi néni lekiáltott a verandáról, hogy menjünk vacsorálni.
                    Ilyen nevezetes napoknak minden részletét meg szoktam jegyezni magamnak, igy
                    máig is emlékszem rá, hogy első vacsorám kirántott csirkéből állott, kovászos
                    uborkával.</p>
				<p>- Ha szereted a csirkét, - szólt a bácsi, - akkor éppen jókor érkeztél, mert
                    mostanában mindennap azt eszünk.</p>
				<p>- Még pedig azért, - tette hozzá a néni, - mert valami csirkevész dühöng a
                    faluban.</p>
				<p>- És mi megesszük az elhullott csirkéket? - kérdém elbámulva.</p>
				<p>- Isten ments, - felelt a néni, - de elfogyasztjuk őket, mielőtt elpusztulnának.
                    A mint a csirke szomoruan félreül és lehorgasztja a fejét, gyanussá teszi magát
                    és rögtön leöljük.</p>
				<p>A néni zavarán azonban megláttam, hogy alighanem megvárja, mig a csirkék
                    befejezik szomoruságukat és szépen megdöglenek. Éreztem, hogy kérdésem kissé
                    tapintatlan volt, szerencse, hogy a bácsi nem igen vetett rá ügyet. Annál
                    inkább fölkapta a dolgot Udvarnoki Miklós, a velem szemben ülő gazdasági irnok,
                    a ki meglehetős éles hangon igy szólt:</p>
				<p>- Csak az kéne még, hogy az esett csirkéket fogyasszuk! Egyebe sincs az embernek
                    ezen a nyomorult pályán, mint a mit megeszik. Hát legalább a kosztja legyen
                    bőséges és kifogástalan.</p>
				<p>A bácsi szeliden igy felelt:</p>
				<p>- Százszor megmondtam magának, Udvarnoki, hogy ha nem tetszik a pályája, hagyja
                    ott, de ne szidja folyton.</p>
				<p>- Most hagyjam ott, harmincöt éves koromban? - mormogott Udvarnoki. - Higyje el a
                    kasznár ur, ha csak öt évvel fiatalabb volnék, hátat forditanék ennek a
                    kolduspályának.</p>
				<p>A bácsi nem szólt rá semmit. Rám nézett, s tekintete mintha azt mondta volna
                    nekem, ne higyj neki, nem egészen ugy van a dolog, a hogy ez a rosszképü ember
                    mondja.</p>
				<p>Udvarnoki Miklós valóban rosszképü vénlegény volt. Fekete hajába már ezüstszálak
                    vegyültek. Arcát fekete szakáll keritette, csak bajusza volt kissé a
                    dohányfüsttől sárgás. Rosszmáju, elégedetlen, irigy embernek látszott. Hamarább
                    néztem volna hosszu fogságából most szabadult rabnak, mint egész életét szabad
                    mezőkön töltött embernek. Mikor bemutatkoztam neki, s a bácsi megmondta, hogy
                    itt maradok gazdasági gyakornoknak, vállat vont és ugy nézett rám, mintha azt
                    mondaná, elég nagy szamár vagy, ha ezt teszed. Vacsora alatt a bácsival az
                    uradalmi ügyeket tárgyalták, a nénihez egyikük se szólt. Én igyekeztem magam
                    hasznossá tenni, s bort töltögettem mindnyájuknak, a mi különben odahaza is az
                    én kötelességem volt.</p>
				<p>Ekközben konstatáltam Udvarnokinak egy rossz szokását: mikor nem beszélt, a
                    bajuszát rágta. Ugy látszik, a karakteréhez tartozott, hogy folyton rágódott
                    valakin s ha erre nem volt alkalma, önmagán rágódott. Mikor utolsó falatját
                    lenyelte, egy általános köszönéssel, mely voltaképpen senkinek se szólt,
                    eltávozott. A szobaleány-szerepet egy mezitlábas, tenyeres-talpas szolgáló
                    töltötte be. Nagy zajjal müködött s folyton evett, mialatt kiszolgált. Ezenfölül
                    a sótartót földöntötte, három villát leejtett s egy izben engem majdnem lelökött
                    a székemről. A néni rámordult az ügyetlen leányzóra, s valahányszor a szolgáló
                    közel ment hozzá, jobb keze fenyegetőleg fölemelkedett, a mi valószinüleg
                    annyit jelentett, hogy gyere csak közelebb, mindjárt pofon ütlek. A bácsi föl se
                    vette ezt a szakadatlan csetepatét. Vasidegzetü embernek látszott.</p>
				<p>A mint Udvarnoki eltávozott, a bácsi áttért az én csekély személyemre.</p>
				<p>- Az iroda mellett van egy kertre nyiló kis szoba, az lesz a tied. Az éjjeli
                    szekrényen lévő ébresztőórát igazitsd öt órára. Akkor van a fölkelés. Öt percet
                    adok a felöltözködésre, akkor idejösz früstökölni s majd megmondom a további
                    teendőidet. Szivaroznod vagy pipáznod nem szabad, ahhoz még fiatal vagy. Bort és
                    feketekávét se kapsz, az neked méreg. Fizetésed öt forint havonkint.</p>
				<p>Szó nélkül tudomásul vettem a kijelentéseket, minthogy egyebet nem is tehettem.
                    Azután a bácsival kezet fogtam, a néni száraz kezét a számhoz koccintottam, a mi
                    kézcsókot jelentett és visszavonultam lakásomba. Bár meglehetősen álmos és
                    fáradt voltam, sokáig nem tudtam elaludni. Anyám szokott esti csókja
                    hiányzott... Ezzel a csókkal, ugy látszik elveszitettem azt a megnyugtató
                    tudatot is, hogy valaki őrködik álmaim fölött.</p>
				<p>Egypár nap mulva nagy esemény rázta föl a házat nyugalmából: Sarlay Edgárnak, a
                    bácsi fiának váratlan megjelenése.</p>
				<p>Edgár unokabátyám tipusa volt a kisvárosi gavallérnak. Föltünő kockás ruhát
                    viselt, csak mellénye volt fehér, telehimezve piros virágokkal. Kékpettyes fehér
                    nyakkendője hatalmas csokorra volt kötve.</p>
				<p>Pepi bácsi szerette volna őt gazdatisztnek nevelni. Ugy okoskodott, hogy az ő
                    pártfogásával a fiu könnyen helyet kap a gróf nagy uradalmainak valamelyikében s
                    attól kezdve gondtalanul élhet. Akármilyen keménylegény volt is a bácsi, a
                    fiával szemben ő sem tudott okosabb lenni, mint a többi apa s a főtörekvése az
                    volt, hogy a fiától lehetőleg távol tartsa az élet küzdelmeit és viharait. Edgár
                    azonban nem méltányolta apja jóindulatát. Mint budapesti jogász, belekóstolt a
                    nagyvárosi életbe s lelkében teljesen elfordult a falusi élettől. Valami rokoni
                    összeköttetések révén a főispán kinevezte valaminek egy nagyobb vidéki városba,
                    a mi annyit jelentett, hogy egész életében apja anyagi támogatására fog
                    rászorulni.</p>
				<p>Mikor igy szembeállottak egymással, azonnal tisztában voltam azzal, hogy Edgár az
                    a gyáva nyul, a kit a bácsi, mint Nubia párduca szült. Testben és lélekben
                    egyaránt különböztek egymástól.</p>
				<p>A bácsi rendkivül egyenes lelkü, őszinte jellemü ember volt. A kedves fiával is
                    meglehetősen gorombán bánt, miután az az ő kedve ellenére választott pályát.
                    Edgár se maradt adós s ugyancsak kiméletlenül bánt el az apjával. A főpontban
                    azért az öreg mégis engedett s az ifiur rendesen pénzzel ellátva tért vissza
                    hivatalába.</p>
				<p>Éppen ebédnél ültünk, mikor Edgár betoppant. A bácsi nyugodtan evett tovább, csak
                    a néni ugrott föl, széket tolt az asztalhoz és sajátkezüleg teritett a
                    jövevénynek. A néni tudniillik titokban reménykedett, hogy Edgár nem fog
                    megházasodni s oda fogja őt venni háztartása vezetésére. Ő is finom léleknek
                    tartotta magát, a ki falun csak senyved és elzüllik. Természetesen megint
                    csirkét ettünk és megint kovászos uborkával. Ugy látszik, hogy a kovászos
                    uborka-országban is valami dögvész uralkodhatott. Edgár kezet csókolt az apjának
                    és a néninek. Udvarnokival meg velem kezet fogott, aztán leült és jóllakott. Mig
                    Udvarnoki ott volt, egy szavát se vettük, mikor aztán az irnok eltávozott,
                    rágyujtott egy cigarettára s igy szólt:</p>
				<p>- Kedves apám, nem is csodálkozik, hogy engem megint itt lát?</p>
				<p>- Nem én. Tisztában vagyok vele, hogy minek köszönhetem a szerencsét.</p>
				<p>- Bravó, ennek nagyon örvendek. Igy legalább röviden végezhetünk. És örvendek
                    annak is, hogy nem vág olyan durcás képet, mint mikor legutóbb itthon
                    jártam.</p>
				<p>A bácsi arcára hirtelen valami sötét boru feküdt. A hangja rendkivül hidegen
                    csengett, mikor megszólalt:</p>
				<p>- Legutóbbi ittléted óta sokat gondolkoztam a dolgaidon és az az elhatározás
                    érlelődik bennem, hogy a pumpolásaidnak egyszer s mindenkorra véget fogok
                    vetni.</p>
				<p>- Más szóval, ki akar dobni? - szólt Edgár gunyosan.</p>
				<p>- Körülbelül.</p>
				<p>Edgár a villájával dobolt az asztalon.</p>
				<p>- Ezt mintha már hallottam volna néhányszor. Mondjon valami ujat, mert ez többé
                    nem hat.</p>
				<p>- Szemtelen! - mormogott a bácsi, azzal fölkelt és otthagyott bennünket. Edgár
                    vállat vont, aztán feketekávét és konyakot kért a nénitől s mialatt ezt
                    szürcsölgette, folyton az apját szidta.</p>
				<p>- Ugyan mi hasznom van abból, hogy egyetlen fiu vagyok, mikor ilyen komiszul
                    bánik velem? Az öreg azt hiszi, hogy mindenki megélhet ugy pénz nélkül, mint ő.
                    Világraszóló együgyüség kell hozzá, hogy azt a milliomos grófot majdnem ingyen
                    szolgálja. Nem akarok sokat mondani, de öt-hatezer forintot egészen könnyen
                    félrerakhatna magának, vagyis nekem évenkint. Fogadni mernék, hogyha ma meghal,
                    öt forint készpénz se maradna utána rám. Egy fél millióval gyarapitotta a
                    grófnak a vagyonát, mióta szolgálja, az egyetlen fiát pedig nyomorogni hagyja.
                    Száz forintért kell itt könyörögnöm, megalázkodnom és veszekednem.</p>
				<p>A néni kezeit tördelve hallgatta és sopánkodott.</p>
				<p>- Bizony, én adnék neked, kedves Edgár, ha volna miből.</p>
				<p>- Eh, maga segithetne az apámat megpuhitani, de ki se meri nyitni a száját, hogy
                    ha vele szemben áll. Legalább jobb pálinkát tartanának, de ez is olyan, mint a
                    denaturált spiritusz.</p>
				<p>Lelkem mélyén fölháborodtam az ilyen beszédek hallatára, s otthagytam a szobát.
                    Edgár leakasztott egy puskát a szögről és elment foglyászni. Csak késő este tért
                    haza.</p>
				<p>A néni egész délután nyugtalanul tipegett ide-oda. Mikor aztán megkérdeztem, hogy
                    mi baja, kiöntötte a lelkét. Nagyon félt a bácsi és Edgár összetüzésétől. Edgár
                    nagyon kihivólag viselte magát, a bácsi pedig lobbanékony természetü volt. Igen
                    heves jelenetektől lehetett tartani. A délután folyamán Udvarnoki is benézett a
                    házhoz és kárörvendőleg szimatolta, hogy mi történhetett az öreg és fia között.
                    Sárga arca még sárgább volt, mint rendesen s miközben megevett egy darab
                    kenyeret zöld-paprikával, egész vakmerő nyiltsággal azt fejtegette, hogy ime a
                    vak is láthatja, hogy a kasznár ur lopja az uraságot, hogy a fiát pénzzel
                    tömhesse.</p>
				<p>Elhülve tekintettem rá.</p>
				<p>- Mit beszél az irnok ur? - hebegtem elfuladt hangon.</p>
				<p>- Azt, hogy a kasznár ur lop.</p>
				<p>- Kérem, irnok ur, ilyeneket én előttem ne beszéljen.</p>
				<p>A hangom elakadt, éreztem, hogy mindjárt sirva fakadok dühömben. Körülnéztem,
                    hogy mit vágjak ennek a fekete-sárga pofáju fráternek a fejéhez. Udvarnoki, a
                    nélkül, hogy csámcsogását abbahagyta volna, folytatta:</p>
				<p>- Maga még nagyon fiatal, kis öcsém, nem ismeri az életet. Jegyezze meg, hogy
                    mindenki lop, a ki csak szerét teheti. Miért lenne éppen a kasznár ur
                    kivétel?...</p>
				<p>Tovább nem tudtam hallgatni, dühösen fölugrottam és - kisiettem a szobából.</p>
				<p>Lázas türelmetlenséggel lestem a bácsi hazajövetelét. Megállj, rágott bajuszu!
                    Mikor el-elcsukló hangon elmeséltem neki Udvarnoki nyilatkozatait, nagy
                    meglepetésemre elnevette magát és igy szólt:</p>
				<p>- Már kitálalta? Ne törődjél vele, fiam. Ez a rögeszméje, nem lehet belőle
                    kigyógyitani. Egyszer már vizsgálatot is kértem a gróftól magam ellen, de
                    kinevetett vele. Az az Udvarnoki különben mindenkit gyanusit, nemcsak engem, ő
                    mindenkit tolvajnak tart. S a világon csak egy becsületes ember van, ő. Hej,
                    bárcsak ez volna a legnagyobb bajom.</p>
				<p>És nagyot sóhajtott. Tudtam, hogy Edgárra gondol. Aztán kifejtette: mennyivel
                    jobb, ha egy családban egy gyerek sincs, mintha csak egy van.</p>
			</div>
			<div type="chapter">
				<head>
                   HEKTOR ESETE.
                </head>
				<p>A bácsi, mióta Edgár a háznál megjelent, nagyon mogorva volt. Bántotta őt, hogy a
                    fia erkölcsein nem tud változtatni, s hogy Edgár nem tud ugy berendezkedni, hogy
                    a maga emberségéből megéljen. A bácsinak ez a zilált lelkiállapota komor
                    árnyékba boritotta az egész házat. Engem a cséplőgép mellé rendelt fölügyelni,
                    csak délben és este találkoztam vele. Máskor jóságos és meleg tekintetét hidegen
                    legeltette rajtunk és nem vett részt a beszélgetésben, melyet különben csak
                    Udvarnoki és Edgár folytattak. Edgár, ugy látszik, csak cernirozta, de nem
                    ostromolta az öreget. Nem rukkolt ki óhajával, hanem várta, hogy az apja
                    megszólitsa. Addig is az idejét vadászgatással és lovaglással töltötte el. A
                    harmadik ebéd alkalmával, ugy látszik, az urfi türelmét veszitette, mert majdnem
                    durván igy interpellálta az apját:</p>
				<p>- Mit akar, meddig üljek még a nyakán?</p>
				<p>A bácsi ugy tekintett a fiára, mintha csak most vette volna észre, hogy nini, ez
                    is Buzsákon tartózkodik.</p>
				<p>- Én tőlem itt ülhetsz itéletnapig, - felelt nyugodtan - jobb, ha itt
                    vadászgatsz, mintha a Két huszárban kártyázol.</p>
				<p>- Holnap szeretnék azonban elutazni.</p>
				<p>- Bármely pillanatban megteheted.</p>
				<p>- Ugyan, édes apám, ne affektáljon már. Azt hiszi, hogy ha most megszekiroz egy
                    kicsit, hosszabb idő fog eltelni legközelebbi eljövetelemig? Csalódik. Az egész
                    ügyet simán és kellemesen el lehetne intézni. Fölösleges, hogy keseritsük
                    egymást.</p>
				<p>És miközben beszélt, oly erőteljes döféssel vette ki a harmadik darab marhahust
                    (kivételképp marhát ettünk ma), mintha az is hibás volna a bácsi
                    szükmarkuságában. Az öreg nem felelt kedves fia előterjesztésére, leszelt egy
                    darab kenyeret, vastagon megsózta és megette. Mindig ezzel szokta befejezni az
                    ebédjét. Edgár vállat vont, a verandára rendelte a fekete kávéját és megvetőleg
                    ott hagyott bennünket. Csöppet se titkolta, hogy minket, falusiakat, alsóbbrendü
                    lényeknek tekint, hogy kiknek nincs érzékük a városi élet finomságai és
                    költséges volta iránt. Én is éppen vissza akartam térni a cséplőgéphez, mikor a
                    Bábi szakácsné megjelent. Bábinak megvolt a maga birodalma, mely a konyhából,
                    éléskamrából, cselédszobából, pincéből, padlásból, jégveremből, fáskamrából,
                    baromfiudvarból állott és rendkivüli dolognak kellett történnie, hogy az
                    ebédlőben megjelenjék.</p>
				<p>- Tekintetes ur, - kezdte a szakácsné - furcsa dolog történt.</p>
				<p>- Micsoda, Bábi?</p>
				<p>- A tekintetes ur mindig azt mondja, hogy a kutyában becsületesebb lélek lakik,
                    mint a macskában. A tekintetes ur jobban tudja ezt, mint én, mert hát
                    bizonyosan a felsőbb iskolákban tanulta. El is hiszem, hogy igy van. De akkor
                    valamelyik kutyában megbotlott a becsületes lélek.</p>
				<p>- Csak nem, Bábi?</p>
				<p>- De igenis, kérem. A dolog ugy történt, hogy most, ebéd előtt, tiz csirkét
                    koppasztottunk és az egyik csirkét, miközben talán kimentünk a konyhából, a
                    kutyák megették.</p>
				<p>- Nem lehet az, Bábi. A kutya nagyon jól tudja, hogy ahhoz neki nem szabad
                    hozzányulni. Hisz maga is tudja, hogy az én vadászkutyáim a szájukban hozzák
                    elém a pecsenyét és nincs rá eset, hogy megegyék.</p>
				<p>- Elhiszem kérem, de ne tessék elfelejteni, hogy nem valamennyi született
                    vadászkutya. A Hektornak az anyja komondor, ezen a réven megeshetett, hogy
                    megfeledkezett magáról.</p>
				<p>- Egészen helyesen beszél, Bábi. Ez már más. Mindjárt meg is vizsgálom a
                    dolgot.</p>
				<p>Ezzel a bácsi kisietett a verandára és összefüttyentette ebeit. Egy pillanat
                    alatt mind az öt kutya ott volt, köztük Hektor is, a kinek külseje is elárulta
                    félkomondor eredetét. A kutyák leültek és feszült figyelemmel néztek a bácsira,
                    a ki előttük egy széken helyet foglalt. Hektor a száját nyalogatta, mint a ki
                    nagyon jól ebédelt. A szájaszéle is véres volt, s rögtön elárulta, hogy ő volt a
                    csirketolvaj. A bácsi egy mars-kiáltással lekergette őket a verandáról. Hektor
                    is sietett volna elkotródni, de a bácsi föltartóztatta.</p>
				<p>- Hektor, itt maradsz!</p>
				<p>Érdekes volt, hogy a kutya milyen sunyi ijedelemmel tért vissza. Látszott rajta,
                    hogy a lelkiismeret mardossa. Néha lopva egy-egy pillantást vetett rám, mintha
                    kért volna, hogy segitsek rajta nagy bajában. A bácsira rá se mert nézni. Fejét
                    lehorgasztotta, az orra szinte a földet horzsolta. Modelt állhatott volna a
                    bünbánó kutya szobrához.</p>
				<p>- Hektor, nézz rám! - szólt a bácsi szelid hangon.</p>
				<p>A kutya fölemelte tekintetét, s egy kicsit a farkát csóválta. (Ezzel jelezte,
                    hogy a szelid hang némi reményeket ébresztett benne az iránt, hogy a büntetése
                    talán nem lesz tulságosan szigoru.)</p>
				<p>- Hektor, hát ez a köszönet, a miért olyan jó dolgod van itt? Hát rászorultál te
                    arra, hogy a másét ellopd? Nem szégyelled magadat! Tudod-e, hogy más háznál
                    ezért bottal vernének el?</p>
				<p>A kutya szoborszerü mozdulatlansággal hallgatta a szidást. Mikor a bácsi a bothoz
                    ért, a mihez nagyobb nyomaték kedveért a lábával toppantott, Hektor fölvetette
                    fejét, körülnézett, odarohant a sarokhoz, szájába kapott egy botot s két
                    ugrással a bácsihoz vitte. Tekintetét az öregre szegezte, s eléje tartotta a
                    botot. Szinte könyörgött neki, hogy verj meg, édes gazdám, nem érdemlek mást. A
                    bácsi elkapta tőle a botot, megfenyegette vele Hektort, de nem bántotta. Csak
                    szidta tovább. Azután egy szelid nyaklevest adott neki jobbról, egyet balról s e
                    szókkal fejezte be a jelenetet:</p>
				<p>- Most pedig takarodjál és ne lássalak egy darabig! Mars!</p>
				<p>A kutya odahajolt nagybátyámhoz s teljes bünbánata jeléül megnyalta a kezét.
                    Azután körüljártatta a tekintetét s mintegy fogadalmat tett, hogy többet ilyet
                    nem fog cselekedni. Lesütött fejjel, megtörve, lassan lebaktatott a verandáról s
                    eltünt.</p>
				<p>A bácsi sokáig utána nézett s igy szólt hozzám:</p>
				<p>- Láttad?</p>
				<p>- Láttam.</p>
				<p>A bácsi egy fájdalmas tekintetet vetett Edgárra, a ki végignézte az egész
                    jelenetet és nagyon mulatott rajta. És én megértettem a bácsi tekintetét, mely
                    ezt jelentette: a fiam bezzeg felesel és gorombáskodik velem, ez a nyomorult eb
                    pedig majd meghal fájdalmában, ha kemény hangon szólok rá.</p>
				<p>Ekkor kezdtem legelőször megérteni, hogy a bácsi miért viseltetik oly szeretettel
                    az állatok iránt.</p>
				<p>Figyelemmel kisértem Hektor további magaviseletét. A kutyát két napig senki se
                    látta. Ugy látszik, mint nagy névrokonának ellenfele, az ó-klasszikus Akhilles,
                    bánatában elrejtőzött és könyeit a tengerbe hullatá. A harmadik napon fölmerült
                    itt-ott az udvarban, de ha valakit meglátott, csak messziről és félénken
                    csóválgatta a farkát, közeledni nem mert. Igyekezett magaviseletünkből megtudni,
                    hogy vajjon a hangulat milyen ő iránta a kastélyban. Vajjon még mindig hitvány
                    tolvajnak tekintik-e őt, vagy csak egyszerü torkosságnak minősitik a
                    csirkelopást? Látván meghunyászkodását és őszinte fájdalmát, igazán
                    megsajnáltam szegényt s egy izben rákiáltottam:</p>
				<p>- Hektor, ide gyere!</p>
				<p>A kutya olyan mozdulatokkal felelt, melyek egészen világosan ezt jelentették:</p>
				<p>- Oh, uram, ezt nem tehetem, még nem bünhődtem eleget gazságomért.</p>
				<p>- Hektor, nem hallod? - Egyuttal ujjaimmal csettentettem és a lábamat veregettem.
                    Mind hiába. Hektor a fejét csóválta és teljesen méltatlannak vélte magát arra a
                    kegyre, hogy esetleg a fejét megsimogassam. Nem is erőltettem tovább a dolgot,
                    gondolván, hogy sokáig ugy sem tart. Igazam is volt. Másnap már följött a
                    verandára s velem szóba mert állni. A konyhába is bement s megjelent a rendes
                    kutyaebédosztásnál. De mikor a bácsi hangját meghallotta, kiszaladt az udvarra
                    és egy bokor alá feküdt. Az ő szeme elé még nem mert kerülni.</p>
				<p>Megjegyzendő, hogy a házőrzésben, félvér komondor voltánál fogva, Hektor vitte a
                    főszerepet. A többi, mint vadászkutya, bent hálhatott a folyosó zárt részében,
                    de Hektor posztja kint volt az udvaron. A bünbe esését követő éjszakákon sokat
                    ugatott, a mire engem a bácsi figyelmeztetett.</p>
				<p>- És tudod-e, miért teszi ezt?</p>
				<p>- Miért?</p>
				<p>- Fokozottabb mértékben be akarja bizonyitani hasznavehetőségét. Raffinált
                    számitás az egész. Ugy okoskodik, hogy a hü házőrző kutyának, a ki éjszakai
                    nyugodalmát is föláldozza, hamarább megbocsátanak.</p>
				<p>Megjegyzem, hogy mióta a bácsi a Hektort átadta a közmegvetésnek, az én Vidok
                    kutyám is mélabus lett. Vidok tudniillik félig szintén korcs-származásu kutya
                    volt s inkább Hektorhoz huzott, mint a finom és kifogástalan eredetű
                    vadászkutyákhoz. És a Hektor sorsa iránt érzett szomoruságának határozottan
                    kifejezést adott. Kevesebbet evett s a társaságban nem igen mutatta magát.</p>
				<p>Hektor bünhődése körülbelül öt napig tartott. Az ötödik napon visszafogadtuk a
                    tisztességes társadalomba. A bácsi előtt fekhetett a verandán s az ő kezéből
                    kapott koncot.</p>
				<p>Egy este éppen vacsoránál ültünk, mikor a kutyák kint az udvarban irtóztató
                    ugatásba kezdtek. Oly szilaj és szenvedélyes csaholás volt ez, hogy a bácsi maga
                    sietett ki megtekinteni az okát. Ha farkas, vagy futóbetyár cirkálna a ház
                    körül, akkor se csaholnának dühösebben. Ezt a megjegyzést Udvarnoki tette. Én
                    is kisiettem a bácsi után, a kiváncsiságtól üzve.</p>
				<p>Az udvaron egy tiz-tizenkét éves, zömök, erőteljes, bátor tekintetü parasztfiu
                    állott, jobb kezét egy hatalmas pusztai kuvasz nyakán nyugtatva. Az idegen kutya
                    fogvicsorgatva nézett, körül és folytonosan vadul morgott. A mi kutyáink
                    körülvették őket s ugatásuk bizonyosan annyit jelentett, hogy szidalmakkal
                    halmozták el a betolakodót. Legközelebb merészkedett hozzá Hektor, a ki
                    kétségbeesett ugrándozásával és ugatásával jelezni akarta, hogy ime, mennyire
                    ment, már a javulás utján, s e pillanatban is kész meghalni e ház biztonságáért.
                    Hol a bácsihoz rohant, hol az idegen kutya körül keringett, kattogva, mintha
                    elveszitette volna az eszét.</p>
				<p>- Csak egy szót szóljon a tekintetes ur és én támadok, harapok és gyilkolok, -
                    ezt jelentette Hektor buzgólkodása, de a bácsi elparancsolta onnan s nem fogadta
                    el önfeláldozó kinálkozását.</p>
				<p>- Ki vagy, fiam és mi kell? - kérdezte a gyereket.</p>
				<p>- A nádi Tüskés Mátyásnak a fia vagyok, de nekem nem kell semmi...</p>
				<p>- Hát akkor minek jöttél ide?</p>
				<p>- Mert az apám küldött, hogy a kis öcsém nagyon beteg, tessék rajta segiteni.</p>
				<p>- Mi baja?</p>
				<p>- A forró hideg rázza már három nap óta. Aszongya édes anyám, egyszer olyan, mint
                    a tüzesvas, máskor meg olyan, mint a jégcsap. Van ugy, hogy egész nap egy szót
                    se szól, aztán meg egész éjjel félrebeszél.</p>
				<p>- Min kezdte?</p>
				<p>A fiu gondolkozott egy darabig.</p>
				<p>- Azon kezdte, hogy sok sültkukoricát evett. Hallottam, mikor az apám szidta
                    ezért. De édesanyám azt felelte rá, hogy én is, (már mint én, la!) sok sült
                    kukoricát ettem, még sincs semmi bajom. De arra már az édesanyám is emlékezett,
                    hogy János öcsém a torkát fájlalta.</p>
				<p>- Jól van, fiam, értelmes gyerek vagy, eredj a konyhába, majd kapsz egy kis
                    vacsorát és várj, a mig szólitalak. Valami szekér hozott be?</p>
				<p>- Nem a, csak gyalog jöttem a Zsandár kutyánkkal. Megvéd ez még a farkasoktól
                    is.</p>
				<p>És hálásan megsimogatta a félelmes komondor nyakát.</p>
				<p>- A kutyádat is vidd be a konyhába, mert nincs tőle nyugta a mienknek.</p>
				<p>A fiu eltávozott a Zsandárral, a bácsi pedig egyenesen hozzám fordult és
                    kijelentette, hogy most nagy föladat vár rám. El kell vinnem az orvosságot és
                    beadnom a beteg gyereknek. Egyuttal adott egy stanicli sót, hogy abból a fiunak,
                    ha a torka csakugyan fáj, gargarizmát csináljanak s megbizott azzal is, hogy
                    priznicet tegyek a torkára. Mindjárt meg is mutatta, hogyan csináljam. A
                    bácsinak meglehetősen gazdag házipatikája volt, s az egész uradalmat, de még a
                    falut is ő gyógyitotta, nem lévén a vidéken orvos. Jó képet vágtam az
                    expedicióhoz, bár hajnal óta a cséplőgép mellett lévén, meglehetősen fáradt
                    voltam. Miután mindennel ellátott, egy rossz bricskába befogatott két vén lovat,
                    a kocsis mellé ültette a hirnököt s szép holdvilágnál elindultunk. Alig
                    kocogtunk ki az udvarból, a gyerek hátrafordult, vizsga szemekkel végigmustrált
                    s igy szólt:</p>
				<p>- Az ifiur doktor?</p>
				<p>- Nem vagyok doktor, de a kasznár ur egyre-másra megtanitott.</p>
				<p>- A nádi embereknek igy is jó, kérem, - mondá a fiu meggyőződéssel - mi nem
                    tarthatunk drága doktorokat, a kik a városi iskolában nevelkedtek, azok csak az
                    urakat gyógyitják. Ugy-e, az ifiur olcsón gyógyit?</p>
				<p>- A mit teszek, azt ingyen teszem.</p>
				<p>A fiu nagyot bámult e kijelentésemre. Bizonyosan meglepte őt, hogy egy uri ember
                    egy parasztembernek ingyen tegyen valamit. Sokáig hallgatott, végre
                    megszólalt:</p>
				<p>- Ne tessék azt hinni, ifiur, hogy az egész ingyenbe megy. Majd én
                    meghálálom.</p>
				<p>Egy darabig hallgatott, aztán ujra folytatta:</p>
				<p>- Meg tudom ám hálálni.</p>
				<p>Egyszer csak azt vettem észre, hogy egészen szembeül velem, odahajol hozzám és
                    egészen megváltozott, reszkető hangon, majdnem elpityeredve igy szólt:</p>
				<p>- Tessék meggyógyitani az öcsémet!</p>
				<p>Megsimogattam az arcát.</p>
				<p>- Annyira szereted az öcsédet?</p>
				<p>A fiu akadozva felelt:</p>
				<p>- Édesanyám... tegnap e...gész... egész éjjel sirt és azt mondta, hogy... hogyha
                    ez a gyerek meghal... neki meghasad a szive.</p>
				<p>Visszafordult a kocsis mellé és hosszu ideig nem beszélt, nehogy sirva fakadjon.
                    Végre megint a szemembe nézett.</p>
				<p>- Pedig édesanyám nem mondja ám hiába... az megesett már nálunk... az ő
                    édesanyja, az én öreganyám is ugy halt meg... A lánya koporsóján szakadt meg a
                    szive...</p>
			</div>
			<div type="chapter">
				<head>
                    A NÁDI EMBEREK KÖZT.
                </head>
				<p>Kár volt azt a sok, szép regényes mocsárvilágot kipusztitani az ország
                    területéről. Egészen különös emberek, állatok és növények pusztultak el vele.
                    Ilyen nádashelyeken termett meg többek között a jóizü csík, egy olyan viziállat,
                    mely félig kigyó, félig hal volt. Az én gyerekkoromban dunántul igen népszerü
                    eledel volt a csíkos káposzta, a miről ma tán azt hiszik, hogy ez olyanféle
                    káposzta lehetett, a melyen, mint a zebrán, sávok huzódtak végig. Pedig ez olyan
                    káposzta volt, mint a székelygulyás, csakhogy disznóhus helyett csík főtt benne.
                    Ennek a mi buzsáki mocsarunknak is, hogy még erre az egy specialitásra is
                    kiterjeszkedjem, volt egy tüzvörös mocsárvirága, melyet még a méh is járt, s az
                    ebből készitett méznek vérvörös szine volt. Ilyen gyilkosan vörös virágot se
                    láttam azóta. A nádi emberek is kipusztultak, pedig a hogy a virágban meg a
                    halban, ebben a fajtában is specialitásokat nyujtott a természet.</p>
				<p>Körülbelül egy órahosszat tartott, míg Tüskés Mátyás házához megérkeztünk.
                    Utunknak gyönyörü holdvilág kedvezett, nagy ünnep lehetett az égben, mert az
                    összes csillagok égtek és ki voltak rakva. A mocsár fölött ezüstös pára lebegett
                    és ennek fátyola alatt millió láthatatlan lény kuncogott, ümmögött, krákogott és
                    vartyogott.</p>
				<p>- Tudsz-e olvasni? - kérdeztem egyszer a kis Tüskés-fiut, hogy éppen kérdezzek
                    valamit.</p>
				<p>- Könyvből nem.</p>
				<p>- Hát ugyan miből?</p>
				<p>- A csillagokból.</p>
				<p>Megnéztem a kölyköt, a ki nyugodt bátorsággal vállalta a nehéz tudományt.</p>
				<p>- Aztán mit olvasol belőle?</p>
				<p>- Nem sokat, csak a mire apám megtanitott. Könyvhöz mi nem jutunk, de a csillagos
                    eget a jó Isten minden este kinyitja előttünk, nem kell érte iskolát fizetni,
                    akkor aztán az apám mutogatja a csillagokat és megtanit mindenre, a mit róluk az
                    apjától hallott.</p>
				<p>- Az öcséd se tanul semmit?</p>
				<p>- De az már a télen bent lakott a faluban, Mihály sógoréknál és iskolába is
                    járt.</p>
				<p>Nem folytattuk a beszélgetést, mert megérkeztünk. Tüskés Mátyás háza tavasszal
                    valóságos szigeten feküdt. Csak egy kis keskeny, pocsogó vizesut kötötte össze a
                    szárazfölddel. Most, nyár végén, a sziget meglehetősen megnagyobbodott, de azért
                    a sás gazdagon termett köröskörül. Csodálatos egy finom muzsika a sáserdőnek a
                    zümmögése. A sást, épp ugy, mint a nyárfát, gyávának teremtette az Isten. Örökké
                    reszket. E pillanatban is, noha szélcsend uralkodott, köröskörül hullámzott és
                    nyöszörgött a nádas.</p>
				<p>Tüskés Mátyás valami kidöntött vastag fán üldögélt a ház előtt, mikor
                    megérkeztünk. Fölkelt, levette a kalapját s illedelmesen köszönt. Aztán
                    előrehajolt, élesen megnézett. Ugy láttam, hogy egy kicsit meg volt zavarodva,
                    mert egy vadidegent (hozzá még tejfölös száju ifjut!) látott maga előtt.</p>
				<p>- A kasznár urnak az öccse vagyok. Hoztam orvosságot a fiunak, vezessen oda
                    hozzá.</p>
				<p>- Igenis, kérem alássan, - felelt nagyon alázatos és meleg hangon.</p>
				<p>Előre sietett, én követtem a beteg szobájába. A szoba egyik sarkában egy asszony
                    üldögélt, tenyerébe temetett arccal. Nem volt öreg, de az erős, paraszti munka
                    vénitő hatása látszott rajta. Az ágyban a gyerek hánykolódott. Beadtam neki két
                    port a láz ellen, megcsináltam a gargarizáló vizet, priznicbe kötöttem a torkát,
                    szóval mindent elvégeztem ugy, a hogy a bácsi rá megtanitott. Egy félóra mulva a
                    láz jelentékenyen csökkent, akkor megkezdettem vele a toroköblögetést. A szegény
                    asszony kétségbeesése szemlátomást engedett, a mikor látta, hogyan távozik a
                    forró hideg a fiából. A mint a fiu tisztán és értelmesen megszólalt: édes anyám,
                    kérek vizet, az asszony sirvafakadt örömében.</p>
				<p>- A jó Isten áldja meg az urfit, hogy segitett rajtunk nagy bajunkban.</p>
				<p>- Nem olyan nagy baj ez, jó asszony, csak egy kis torokgyuladás.</p>
				<p>Itt megszólalt Tüskés:</p>
				<p>- De nagy baj lehet belőle, ha nem veszi észre idejében az ember. Istenem, de jó
                    is az uraknak, mennyivel előbbre vannak a tanulással, mint a szegény ember.
                    Mindjárt a fejin találják a szöget.</p>
				<p>Itt ujra az asszony vette át a szót:</p>
				<p>- Ugyan kérem, ha szómmal nem vétenék, az urfi micsoda mesterséget tanul, hogy
                    fiatalon már ilyen sok tudománya van?</p>
				<p>- Én bizony, jó asszony, gazdasági gyakornok vagyok a tekintetes kasznár ur
                    mellett. A mi annyit jelent, hogy abbahagytam minden iskolát és csak azt tanulom
                    meg, a mit itt a gazdaságban tudnak. Ebből készülök megélni.</p>
				<p>Tüskés Mátyás és az asszony fejcsóválva néztek reám.</p>
				<p>- Hát ez is előfordul? Hogy az urak, a kiknek módjuk volna benne, abbahagyják a
                    tanulást? Hisz akkor valóságos Istenkisértés, hogy nekem, szegény nádi embernek,
                    az jár az eszemben: hogyan nevelhetnék papot a kisebbik fiamból?</p>
				<p>Itt az asszony mintegy magyarázólag közbeszólt:</p>
				<p>- Nem ugy magunktól jutott ám ez eszünkbe, könyörgöm. Isten ments, hogy mi
                    annyira hivalkodnánk. Hanem itt a falon van egy képünk, a mely mutatja Simor
                    esztergomi primás szüleit. Könyörgöm, azok is csak egyszerü falusi emberek
                    voltak, aztán a fiuk Isten választott papja lett. Nem a kevélység sugta nekünk
                    ezt, ne tessék azt hinni... Csiborka tisztelendő plébános ur is biztat, hogy
                    majd a fiunkat fölveszik a szemenáriomba.</p>
				<p>Tüskés rámordult az asszonyra:</p>
				<p>- Ne prézsmitálj annyit, asszony, hanem eredj a sósvizzel kimosni a gyerek
                    torkát. Ha pedig az urfi sziveskedik még ittmaradni, egy kis keszeget sütnénk a
                    tüznél.</p>
				<p>Az ajánlatot persze örömmel elfogadtam. Kimentünk a ház végébe, a hol a hamvadó
                    tüzrakásnak még izzó parazsát találtuk. Tüskés egy dézsából holmi hitvány,
                    lapos halat szedett elő, sóval bedörgölte, aztán mindegyiket külön faágra huzta.
                    És igy az izzó parázs fölött a nyárson megsütöttük. A hal, melyet szőröstől,
                    bőröstől, szálkástól megettünk, nagyon jó volt. Kapott belőle a Pista gyerek is,
                    a ki értem járt a kastélyban. Különösen jóizüt falatozott Tüskés Mátyás uram, a
                    ki szemmelláthatólag megkönnyebbült, a mint látta, hogy orvosi beavatkozásom a
                    fiára nézve milyen kedvező eredménnyel jár.</p>
				<p>- Az első jóizü falat öt nap óta, - szólt hozzám.</p>
				<p>Intésére a Pista gyerek kihozott a házból egy kulacs bort, afféle helyi vinkót, a
                    melyet Somogy vármegyében három emberes bornak hivnak. A mi annyit jelent, hogy
                    az ivóját ketten lefogják, a mig a harmadik itatja. Azután Tüskés Mátyás pipára
                    gyujtott és mikor a kövér füstmacskákat szanaszét fujta, elégedetten
                    megjegyezte:</p>
				<p>- Első pipa dohány öt nap óta. Hanem jól is esik ám!</p>
				<p>Meghatott csodálkozással tekintettem az egyszerü, müveletlen nádi emberre. Igaz,
                    nem sokat láttam még az életből, tán épp azért lepett meg a közönséges embernek
                    az a rendkivüli szeretete a gyereke iránt. Inkább ahhoz voltam szokva, hogy a
                    mi népünk jobban félti a marháját, mint a gyerekét. S a milyen hamar elszalad az
                    állatorvosért, épp oly késedelmesen hivja el a doktort, ha családjában van a
                    betegség. Ebben az esetben talán az lehetett a magyarázata a dolognak, hogy
                    Tüskés Mátyás gazda már nagyon beleringatta magát abba a fényes álomba, mely a
                    fiát püspöki ornátusban mutogatta előtte. Ez a magányos, csöndes tanya
                    végtelenül hosszu, téli éjszakáival nagyon egyszerü és üres volt, azért
                    teremtett magának egy ábrándéletet, melynek középpontján az ő püspökfia állott,
                    a ki nem tagadja meg az ő egyszerü szüleit, hanem még a Szent István-napi ebéden
                    is odaülteti őket maga mellé, a főispán, a főszolgabiró, meg a grófok közé.</p>
				<p>Kérésemre Tüskés uram elmondta nekem is egész csillagászati tudományát, a mely
                    különféle népies mesékből állott. Ezen kivül azt is meg tudta mondani a
                    csillagok állásából, hogy hány óra és egyes alakzatokból ki tudta sütni, hogy
                    holnap-holnapután milyen idő várható? Én is kitálaltam neki egyet-mást, a mit
                    életemben hallottam, többek közt azt is, hogy nemcsak a földön laknak emberek,
                    hanem más csillagzatokban is.</p>
				<p>Nagy meglepetésemre ő nem csodálkozott ezen az állitásomon, csupán abban volt
                    köztünk eltérés, hogy szerinte egyéb csillagzatokban olyan emberek laknak, a
                    kiknek kék hajuk, a homlokuk közepén egy szemük és kecskelábuk van. A miben én
                    bizony nem mondtam ellent, mert - hátha Tüskés Mátyásnak van igaza.</p>
				<p>Egyszer csak azt kezdte emlegetni Tüskés gazda, hogy nincs ám nekik olyan rossz
                    életük itt a nádasban, mint a hogy azt odakünn a nagy világban gondolják.
                    Szárnyassal és hallal ellátja őket a mocsár. Csak ötven lépésnyire megy innen,
                    ott kővel dobálja agyon a vadkacsát. Puska se kell hozzá. A halat meg éppen
                    kézzel foghatja. De meg egyéb is akad ám errefelé. Nincs messze a Hunyadi grófok
                    nagy vadaskertje, onnan ki-kitévednek a nemes állatok, fácán, őz, vaddisznó. Ez
                    aztán azé, a ki megfogja. Mert hogy minden egyes elbódorgott vadat
                    visszavigyenek a gróf udvarába, ezt semmiféle törvény nem kivánhatja a szegény
                    embertől. Ő neki soha eszébe se jut tilosban vadászni, de olyan bolondnak se
                    tartsák, hogy a méltóságos gróf ur nagyságos állatait, melyek az ő vidékére
                    tévednek, ölben hordja vissza. Ha az urfi szereti a vadpecsenyét, ő, mihelyt
                    alkalom kerül, szivesen visz be a kastélyba. Már csak azért is, hogy a mai
                    fáradságát meghálálja valamivel. A Jancsi gyerek állapota szemmelláthatólag
                    jobbrafordult s ezért ő, Tüskés Mátyás, tettekkel akarja bebizonyitani
                    háláját.</p>
				<p>Nem nyilatkozhattam a hosszabb orációra, mert nem nagyon voltam tisztában azzal:
                    milyen képet vágjak ahhoz, hogy Tüskés Mátyás uram engem és a nagybátyámat a
                    Hunyadi grófok vadaskertjéből rekompenzáljon. Ismételt sürgetésére bizonytalan
                    ümmögetések közt kijelentettem, hogy meglehetős barátja vagyok a
                    fácánpecsenyének s némileg méltatlannak találom, hogy ilyesmit csak a Hunyadiak
                    egyenek, mi pedig nem, de azért direkt nem adtam fölhatalmazást Tüskésnek arra,
                    hogy a vadaskertből számomra izletes falatokat keritsen. Annál már mégis
                    óvatosabb férfiu vagyok.</p>
				<p>Közben a hold lement s a csillagok még fényesebben sziporkáztak. Mintha az
                    angyalkák friss olajat öntöttek volna mindegyik mécsesbe. Vagy mint mikor az
                    udvari bálról eltávozik a főur, a király, s a hátramaradtak fesztelenebbül,
                    fölszabadult jókedvvel mulatnak tovább. A betegnek beadtam még egy lázellenes
                    port, aztán mikor láttam, hogy nyugodtan elalszik, bucsut vettem a
                    Tüskés-familiától. A Pista gyereket azonban nem láttam sehol. Nehéz igáslovaink
                    csöndes szotyogással haladtak tova a vizes uton.</p>
				<p>A csillagmilliók nem nagy világosságot adtak. Nagy csöndesség ült a tájon. A
                    rejtelmes mocsárvilág aludt. Aludt és álmodott és álmában beszélt. Néha csodás
                    kiáltások hangzottak el az éjszakában és utána hosszu sóhajtás szállt végig az
                    éren. Azután a nádas kezdett zizegni, mozogni egy darabig, végre megint minden
                    elcsöndesedett.</p>
				<p>Valamelyik fordulónál megmozdult a sötétség és két alak vált ki belőle: Pista
                    gyerek meg a nagy kutyája. Kis kosár volt a kezében, azzal együtt fölszállt a
                    kocsira, még pedig egyenesen mellém ülve. Aztán suttogó hangon igy szólt
                    hozzám:</p>
				<p>- Mondtam az urfinak, hogy nem megy ingyenbe a dolog. Szavamnak állok. Hoztam egy
                    kis gyönge kukoricát, meg egy kései görögdinnyét.</p>
				<p>- Hát nektek még dinnyeföldetek is van? - kérdém elbámulva.</p>
				<p>A fiu hallgatott egy darabig, aztán habozva felelt:</p>
				<p>- Nem egészen. Ez itt szanaszét terem a buzsáki földeken.</p>
				<p>(Vagy ugy!)</p>
				<p>Mit akarnak kérem? Tizenhat éves voltam, diákember voltam. És eszembe jutott,
                    hogy a kőszegi Spannberger-kert első cseresznyéjét soha sem az öreg Spannberger
                    fogyasztotta el, hanem mi, diákok. Százados okirások vannak arról, hogy
                    ennivalót csenni a diákok sose tekintették bünnek. Már tudniillik ilyen lábán
                    érő ennivalót tessék érteni. Elfogadtam a hálás Tüskés Pista adományát, a holmit
                    magam mellé üritettem, a kosarat visszaadtam neki, ő megköszönte, hogy
                    sziveskedtem elfogadni, egy ugrással lent termett a kocsiról és eltünt a
                    sötétségben.</p>
			</div>
			<div type="chapter">
				<head>
                    CSIBORKA.
                </head>
				<p>Három nappal a nádi emberek közt tett éjjeli látogatásom után, Tüskés Mátyás
                    beállitott a kastélyba. Éppen a verandán vacsoráltunk. Tüskés uram vállán hozott
                    egy zsákot, azt ledobta a földre, az illendőségparancsolta távolságban megállt,
                    levette a kalapját, köszönt s várta, hogy megszólitsák. Ezt is az illemtudás
                    sugta meg neki. Általában az igazi magyar parasztember komoly és illemtudó,
                    soha sem hányaveti és hencegő.</p>
				<p>- Mi ujság a berekben? - kérdezte a bácsi bizonyos szünet után.</p>
				<p>- A sügér eluszott. A vérvirág lehullott. A barátok elvitték a porciójukat.</p>
				<p>Mindez a nádi ember nyelvén körülbelül annyit jelenthetett, hogy a nyári szezon
                    vége felé jár. Csak a barátok porcióját nem értettem s azért kérdőleg
                    tekintettem Tüskés Mátyásra, mintha magyarázatot várnék. Tüskés nagy
                    szivességgel azonnal hozzá is fogott:</p>
				<p>- A karádi barátok minden esztendőben megjelennek a berekben s egy nagy csomó
                    halat fognak. Egy részét besózzák, más részét megszáritják. Igy aztán elteszik
                    télire, különösen a bőjt idejére. Okos emberek ám a barátok, urfi, - folytatta
                    teljes meggyőződéssel Tüskés gazda, - mindig ugy tudják igazitani a dolgukat,
                    hogy nekik se legyen okuk a panaszra, s azért a jó Istennel is rendben
                    legyenek.</p>
				<p>Itt Tüskés gazda elakadt, zavarba jött, mintha elszólta volna magát és
                    illetéktelen kritikát gyakorolt volna. A másik lábára nehezedett és egy kicsit
                    köhécselt.</p>
				<p>- A fiad mit csinál? - kérdezte ujra a bácsi.</p>
				<p>- Épp azért jöttem, hogy meggyógyult. Hogy az urfi kint járt, másnap már nem
                    lehetett ágyban marasztani. Most egyre azon bőg, hogy aszongya, mindig
                    ehetnék.</p>
				<p>- Ne tömjétek, - szólt a bácsi, - de adjatok neki rendesen enni. Hisz ugy tudom,
                    nem vagytok pecsenye hijján. Akad ott betegnek való is.</p>
				<p>Tüskés Mátyás lehajolt, hogy az imént a földre dobott zsákot fölvegye.</p>
				<p>- Igenis, akad, könyörgöm. Bőven akad. Azért sziveskedtem hozni belőle a
                    tekintetes kasznár urnak.</p>
				<p>Ezzel kipakkolt a zsákból három szép fácánmadarat, melyeknek láttára Edgár
                    unokatestvérem nagyot ütött az asztalra és kiáltott:</p>
				<p>- Teringettét, én holmi hitvány fürjek után csatangolok, egész istenadta nap, ez
                    a parasztember pedig a legfinomabb fácánt hozza ajándékba. Ugyan, atyafi, -
                    fordult Tüskéshez, - hát olyan jó dolga van a pógárnak Somogy vármegyében, hogy
                    mindegyik vadaskertet tart?</p>
				<p>Tüskés uram megvakarta az állát s a plafonra nézett.</p>
				<p>- Nem én tartom, könyörgöm, én csak terelem a vadat.</p>
				<p>- Tereli? Még pedig, ugy látszik, maga felé tereli, - nevetett Edgár.</p>
				<p>- Pedig nem ugy van, kérem szivesen a tekintetes urat. Én ki se mozdulok arról a
                    helyről, a hol lakom. De azt a helyet nagyon szeretik a fácánok. Valami jóizü
                    vizibogár vagy vizisulyom terem ott, a mit nagyon szeret a fácán. A minél jobbat
                    nem tud neki főzni a grófi jáger, sem az erdész. Én csak kirakom a hurkaimat és
                    reggelre benne ül a fácán. Tessék megnézni: nincs ezen a madáron lövés.</p>
				<p>- Szent igaz, - szólt a bácsi komolyan, - nem hordhatja vissza valamennyit három
                    mérföldnyire, a kéthelyi vadaskertbe.</p>
				<p>És hogy a bácsi milyen jellegünek tekintette az ajándékot, kitünik abból az
                    intézkedéséből, hogy a Bábival az éléskamrába vitette. Eközben Tüskés Mátyás
                    uram meginvitálta Edgárt, hogy jőjjön ki a berekbe vadászatra, a mit Edgár meg
                    is igért.</p>
				<p>Másnap Edgár ügye fordulópontra jutott, a mi annyit jelent, hogy a bácsi végre
                    beadta a kulcsot. Edgár zsákmánya ezuttal kétszáz forint volt, s a jeles ur
                    annyira el volt ragadtatva, hogy nekem is akart adni belőle egy forintot. De én
                    visszautasitottam és odamorogtam neki, hogy a cselédeknek adj borravalót, ne
                    nekem. A mint Edgár a pénzt zsebében érezte, többet nem találta helyét. Képes
                    lett volna gyalog elindulni, csakhogy mielőbb szabaduljon innen. Még Málcsi néni
                    is szemrehányást tett neki, hogy nincs szive. De Edgár mindezzel nem törődött,
                    bánta is ő, akármit mondanak is neki, ha a pénz már egyszer a zsebében volt. El
                    is ment ebéd után mindjárt, mert a bácsi nagy keserüséggel befogatott neki.
                    Képzelhető, hogy a feketelelkü Udvarnoki, mikor megtudta a bácsi ujabb
                    gyöngeségét, miket mondott róla. Előttem pedig akkor kezdett már egy
                    élettapasztalat derengeni: hogy a legkiválóbb eszű apa is milyen együgyű és
                    gyönge, mikor a saját kölykeiről van szó. A testvéreit, a szüleit, mindenkit a
                    legkegyetlenebb őszinteséggel el tud dirigálni, s a maga gyermekeinek mindent
                    megenged, ezekkel szemben ellágyul és tehetetlen lesz - azoknak óriási
                    kárára.</p>
				<p>És mily könnyű ezt ily hidegen megállapitani, hogy igy van és mennyire lehetetlen
                    másképp cselekedni! Mit tudtok ti ahhoz, gyermektelen szülék, hogy mily édes
                    gyötrelem a belőlünk fakadt s nyomainkba tóduló bolondos kis emberkéket
                    kényeztetni. És micsoda fájdalom kedvük ellenére cselekedni valamit. Vagy éppen
                    büntetni! Erős hangon kiabálni rájuk, pálcát forgatni fölöttük, miközben
                    szemedből köny és szivedből vér szivárog...</p>
				<p>Edgár elutazása után alkalmam nyilt megismerkedni a buzsáki plébánossal, Csiborka
                    tisztelendő urral, a kit Roboz bátyánk ősrégi kaposvári ujságja ugy szokott
                    emlegetni, mint a marcaltői vidék intelligenciájának zászlóvivőjét, akinek ugy
                    politikában, mint egyházi ügyekben megvan a maga véleménye. Akkoriban én még
                    komolyan vettem az ilyen frázisokat és nem tudtam, hogy egészen nyugodtan lehet
                    valakiről olyasmit állitani, amiből egy szó sem igaz. Természetesen itt csak
                    dicséretről lehet szó. (Ma már tán a rágalmakkal is igy vagyunk!)</p>
				<p>Ma azt mondanák, hogy a plébános ur zsurozni járt a mi házunkhoz. Mikor megtudta,
                    hogy a bácsi a csépléssel is elkészült, hetenkint egyszer kijött hozzánk
                    vacsorára s előtte és utána aztán tartliztak. Az égboltozaton nem
                    következhettek be olyan konstellációk, melyek Csiborkát visszatartóztatták volna
                    a vizittől. Rossz időben meghátrált a temetéstől és a káplánjára bizta, a
                    tartlizástól nem hátrált meg soha. És igaza volt, mert nagyon sokszor hallottam,
                    hogy a pap a temetésen meghűlt és a megboldogult után elpályázott. De olyan
                    papot még nem ismertem, a ki kártyázásba betegedett volna bele.</p>
				<p>Csiborka András magas termetü, erőteljes, de nagyon sovány ember volt. Akármit
                    evett, az csonttá fejlődött nála, nem szalonnává vagy hussá. Jókedvü,
                    társaságkedvelő, jó konyhatartó ember hirében állott. Azt tartotta, hogy ugy is
                    lehet jó pap valaki, ha nem veti meg teljesen a föld örömeit. Szükséges
                    föltétlenül, hogy a pap jó, becsületes és okos ember legyen, hogy vendégszerető,
                    nyilt házat vigyen, soha szegény embert a küszöbétől el ne utasitson, egy pohár
                    bor, pipa dohány, egy jó szó, vagy jó tanács mindig készen álljon nála, ha
                    ilyesmiért bekopogtatnak hozzá. Az meg természetes, hogy a kötelességét
                    pontosan teljesitse, s a hiveivel nyájas legyen. Az azonban nem szükséges, hogy
                    aszkéta legyen. Ennek is megvolt a maga ideje a kereszténység történetében.</p>
				<p>A buzsáki plébánia a püspökkel is mindig jó lábon szokott állni. A talajának, a
                    levegőjének rossz hire volt, egyszerüen csak malária-fészeknek nevezték. Ezen a
                    cimen a püspöki rezidenciákban föl tudta kelteni a közrészvétet és az adakozó
                    kedvet, a nélkül, hogy a püspök urnak kedve lett volna közelebbről megismerkedni
                    a berekben senyvedő nyájjal. A felsőbbség tisztességesen ellátta a buzsákiak
                    szükségleteit, de nem ellenőrizte különben őket. Igy aztán a papnak szabad,
                    sima, kellemes, zökkenések nélkül való élete volt. A bereki papok elégedetten
                    senyvedtek.</p>
				<p>Csiborka első látogatása, vagyis a tartli-szezon kezdete, nagyon érdekes
                    körülmények közt folyt le. A tisztelendő ur egy nagy kosárral érkezett meg.
                    Mielőtt a kosárba bocsátkoznám, meg kell emlitenem, hogy engem, mint régi
                    ismerőst, egy erőteljes barackkal üdvözölt, s szerződtetett a tartlihoz névtelen
                    jegyzőjének a pointek fölirására. Azután titokteljes arccal a bácsihoz fordult
                    és igy szólt:</p>
				<p>- Kedves kasznár ur, hoztam egy kis inycsiklandozót.</p>
				<p>A bácsi vállat vont.</p>
				<p>- Minek? Tudja azt maga, szent atyám, hogy engem az ilyesmi nem izgat.</p>
				<p>- Persze, hogy tudom, - nevetett a pap, - de azért meg akarom mutatni, hogy
                    magának is jól esik. Éppen az bosszant, hogy az olvasásban, a lelki táplálékban
                    olyan finnyás, az evésben meg fölhabzsol mindent. Pedig a müvelt gyomor épp oly
                    válogatós, mint a müvelt elme.</p>
				<p>- Müvelt gyomrot nem ismerek, csak jó gyomrot, meg rossz gyomrot. Az enyém jó, s
                    ez nekem elég.</p>
				<p>Ekközben Csiborka plébános ur kirakta a kosár tartalmát. Még pedig nagy
                    ámulatomra, gyönge, kis, aprócsövü kukoricát és görögdinnyét. Nem ügyeltek rám,
                    különben talán észrevették volna a zavart, mely e holmi láttára arcomon
                    megjelent. Nem kellett tulságosan sok ész annak a kitalálásához, hogy az ifju
                    Tüskés által nekem nemrég átnyujtott orvosi honorárium Csiborka tisztelendő ur
                    földjéről került ki. (A bünjelek közül a kukorica még most is ott állt az
                    éléstárban, a dinnyét szerencsére még az éjjel megettem.) Természetesen
                    óvakodtam elárulni, hogy én már bizalmas ösmeretségben állok a
                    Csiborka-kertészet termékeivel. Szó nélkül ettem ezekből is. És konstatálom ezt:
                    Bármit mondjanak is a diák urak, a becsületes uton megevett gyümölcs épp olyan
                    jó lehet, mint a lopott. Nem merném azt állitani, hogy jobb, de legalább is
                    olyan jó.</p>
				<p>Konstatálom még, hogy a bácsi lelke mélyén is valami rut szibarita-váz
                    lappanghatott, mert vacsorakor a görögdinnyét el nem titkolható élvezettel
                    nyelte. A kukorica olyan finom és fiatal volt, hogy Csiborka szerint még a
                    király asztalán is helyet foglalhatott volna, ha ugyan az udvari konyha ismerte
                    volna a kukoricát, mint embernek való eledelt. A bácsi ama nézetének adott
                    kifejezést, hogy tudomása szerint a kukorica, igy megfőzve, csak Amerikában
                    kerül az intelligencia asztalára, ellenben az európai konyhák nem ismerik. A mi
                    Udvarnokit illeti, papunk csemegéjéből ő evett legtöbbet és leplezetlen
                    csámcsogása bizonyitotta, hogy legjobb izüt. Ellenben ehhez a prózai müvelethez
                    olyan sötét ábrázatot vágott, hogy modelt ülhetett volna Danténak a pokolbeli
                    irigyek ecsetelésekor. Pepi bácsi nem is állhatta meg, hogy rá ne szóljon:</p>
				<p>- Micsoda utálatos képet vág maga, Udvarnoki? A legnagyobb odaadással szürcsöli
                    itt az egyház ajándékát s e mellett olyan förtelmesen néz ránk, mintha mi ezt
                    kinzásul magára erőltetnők. Hát ne egyék! Hagyja ott! Én nem rajongok az
                    ilyesmiért, nem természetem, nem szaladok utána, de ha megkinálnak, szives
                    örömest megeszem s nem tagadom, hogy jól esik. Nem szeretem a hazug pózokat.</p>
				<p>Udvarnoki e leleplezésre dühbe gurult s medveszerü mormogással természetesen ama
                    gyanujának adott kifejezést, hogy Csiborka lopja a püspököt, s hogy bizony a
                    plébános urnak pap létére több megvetéssel kellene viseltetni a földi javak
                    iránt.</p>
				<p>- Talán bolond vagyok? - kiáltott tele szájjal Csiborka. - Én becsületesen
                    megdolgozom és megszolgálom azt, a mit megeszem. A pap az állami fönnhatóság és
                    a társadalmi rend szempontjából épp olyan fontos személy, sok esetben még
                    fontosabb, mint akármelyik tisztviselő, főszolgabiró, alispán, jegyző és igy
                    tovább. Csak azért, mert pap vagyok, nem tartozom megvonni magamtól semmit. Ha
                    én azt a fáradtságot veszem magamnak, hogy konyhakertészettel foglalkozom, s a
                    közönségesebb dolgok mellett finomabb dolgokat is termesztek, csak nem vétkezem
                    vele? Csak becsületesebb dolog ez, mint ugy képmutatóskodni, mint a hogy maga
                    teszi.</p>
				<p>Erre az őszinte beszédre mit feleljen Udvarnoki? A lehető legokosabb választ
                    adta: mérgesen még egy cikk görögdinnyét bekebelezett. E közben Csiborka
                    megvallotta, hogy a buzsáki nép is rájött már az ő kertjének különleges
                    terméseire és erősen dézsmálja az ő holmiját.</p>
				<p>- Ez már az érdeklődés kezdete, - vigasztalta a bácsi, - a jövő évre majd ők is
                    termeszteni fognak.</p>
				<p>Csak Udvarnoki arcán látszott bizonyos megelégedés. Utálatos fráter volt. Pláne e
                    mellett az egyeneslelkü, nyiltbeszédü, átlátszólelkü pap mellett!</p>
				<p>Egyetlen elégtételem ezen az estén az volt, hogy a lopott kukoricát a többi közé
                    csempészve, legalább egy részét visszaetettem Csiborkával.</p>
			</div>
			<div type="chapter">
				<head>
                   PITYKE VAJDA.
                </head>
				<p>Mikor a buzsáki uradalomhoz tartozó kartali majorban csépeltettünk, egy napon
                    érdekes látogatónk érkezett.</p>
				<p>Szép szál, jól táplált, erőteljes, hosszu, koromfekete haju, sötét ábrázatu
                    cigány volt. Olyan tiszta hindu-cigánytipus, mintha tegnap érkezett volna
                    Indiából. Megállott a gép mellett, ott, a hol a tiszta buzát öntötte, állát
                    hosszu botjára támasztotta és szó nélkül bámulta a munkát. Mintha gyönyörüsége
                    telt volna abban, hogy ez a mélyhangu, nagy, bolond masina milyen okosan és
                    engedelmesen végezi el a munka nehezét az emberek helyett.</p>
				<p>Bizalmatlan figyelemmel kisértem a cigány minden mozdulatát. A munkások egy-egy
                    csufondáros szót kiáltottak feléje, de különben nem sokat törődtek vele, ugy
                    látszik, valamennyien ismerték.</p>
				<p>- Ki ez a cigány? - kérdeztem egy öreg cselédünktől.</p>
				<p>- Nem ismeri az urfi? Ez Pityke, a nádi cigányok vajdája. Olyan ez a cigányok
                    közt, mint a magyarok közt a király. Vagy legalább is, mint a főszolgabiró. (Egy
                    kis különbség! - gondolám nevetve.)</p>
				<p>E pillanatban már azzal is tisztában voltam, hogy miért hivhatták Pitykének?
                    Gunyán még annyi ezüstpitykét nem láttam, mint ezen a cigányén. Nemcsak a
                    lajbija volt tele, hanem a nadrágján is hatalmas pitykesor huzódott végig, sőt a
                    füle cimpájában is két aranynak látszó pitykegomb lógott.</p>
				<p>- Ide való?</p>
				<p>- Itt lakik, nem a faluban, hanem a berekben az egész sátoraljával. Nincs mindig
                    itt, el-elkóborol, mert a cigány a nélkül nem élhet meg, de megint csak
                    visszajön és Buzsákot vallja hazájának.</p>
				<p>A cigány pipát vett elő és tömni kezdte.</p>
				<p>- Hé, atyafi, - szóltam hozzá, - tudhatja kend, hogy a cséplőgép körül nem szabad
                    pipázni.</p>
				<p>A cigány megvetően nézett végig, nyugodtan tömte tovább a pipáját és meglehetősen
                    impertinens hangon igy felelt:</p>
				<p>- Az urfit pedig nem ismerem.</p>
				<p>Ez a szemtelenség fölforralta véremet. Odaléptem hozzá, sunyi szemei közé néztem
                    és igy feleltem:</p>
				<p>- Hát majd megismer kend, csak próbáljon rágyujtani.</p>
				<p>A cigány habozni látszott, hogy tovább gorombáskodjék-e velem, vagy pedig szót
                    fogadjon? Én el voltam tökélve, hogy a pipát kiütöm a szájából s a more, ugy
                    látszik, jó pszikológus volt, észrevette rajtam a határozottságot, mert
                    csavarintott egyet a tónuson s valamivel alázatosabban igy szólt:</p>
				<p>- De az urfi sem ismer ám engem. Pedig én az uradalomhoz tartozom. Én vagyok a
                    Pityke vajda. Itt lakom a népemmel a berekben. Ne tessék azt hinni, hogy mi
                    lopjuk a napot. Kovács- meg lakatosmunkát végzünk, teknőt eszkábálunk. Ha hinak,
                    muzsikálunk, ha muszáj, vályogot vetünk. Az urfi nem lehet itt régen, hogy
                    engemet nem ismer...</p>
				<p>Itt rátért a tárgyra:</p>
				<p>- Tudom én, mi a regula, instálom. Hogy hát ne gyujtsak rá itt a kazal mellett?
                    Be van az biztositva, urfi, még ha baj történik is, nem lesz belőle kára
                    senkinek. Aztán tudok én vigyázni. De azért mégis igaza van az urfinak, mert ha
                    engem itt pipázni látnak, akkor ez a sok paraszt mind rá akar gyujtani. A’ pedig
                    már baj lenne.</p>
				<p>Mindezek után a vajda a pipáját lajbijának belső zsebébe sülyesztette. Két fekete
                    szemét kérdőleg függesztette rám, mintha azt akarná mondani, hogy most már
                    uraságod is legyen szives az életrajzát elmondani. De én nem értettem meg, hátat
                    forditottam neki s az egyik kazalhoz ballagtam. Ő aztán megelégedett azzal, hogy
                    egyik cselédünktől kérdezte meg kilétemet, azután elhuzódott egy távoli
                    árokszélre és ott pipára gyujtott.</p>
				<p>Mikor estefelé a nagybátyám megjelent, kötelességszerüen jelentést tettem neki a
                    nap eseményeiről, nem feledkezvén el Pityke vajdának gyanus ólálkodásáról
                    sem.</p>
				<p>- Ebben nincs igazad, - felelt a bácsi. - Pityke nekünk nem ellenségünk, hanem
                    szövetségesünk. Bárhol másutt rosszat jelenthet az ő kémlelődése, csak nálunk
                    nem. Itt kommenciót kap s ennek fejében mi mindenféle cigánycsapástól meg
                    vagyunk óva. Most is bizonyosan a zsák buzájáért jött.</p>
				<p>A bácsi beszéde nyomán eszembe jutott, a mit apámtól oly sokszor hallottam, hogy
                    a régebbi időkben a gazdaemberek a betyároknak szoktak kommenciót adni. Se a
                    zsandár-, se a pandurvilágban birtokosember érdekei nem voltak kellőképpen
                    megóva a betyárok ellenében. S igy a gazda ugy védekezett, a hogy lehetett: a
                    biztosságát kiárendálta a zsiványoktól. A mit ezért fizetett, azt hivták
                    kommenciónak. Ez leginkább természetbeli adományokból, élelmiszerekből állott.
                    Szalonna, kenyér, liszt, só, zsir, paprika, egy-egy bárány vagy disznó, a
                    legritkábban készpénz. Néha az erdőről, a hol makkoltatott, bejött egy kanász a
                    faluba üzenettel, hogy a tekintetes ur hat személyre szóló báránypaprikást
                    küldjön ki erre meg erre a pusztára. Ennek meg kellett lenni. Megjegyzem, hogy a
                    zsiványok rendkivül becsületesen megtartották a szerződést és sohase zsarolták
                    az uraságokat. Ha az államok ilyen tisztességesen megtartanák az egymással
                    kötött szerződéseket, kevesebb baj volna a világon. Apám-anyám egy éjjel valami
                    sümegi mulatság után kocsikáztak haza a szomszéd faluba. Utközben a betyárok
                    megállitották őket s a zsivány éppen pénz erányában akart tudakozódni, mikor a
                    hold hirtelen kibukkant és bevilágitotta a jelenetet. Ekkor egy hang az utszéli
                    fák alól kiszólt: Te bolond, nem ismered a Hókát? Apámnak ugyanis volt egy, az
                    egész vidéken ismert hóka lova, vagyis egy olyan paripája, melynek a homlokán
                    fehér csillag volt. A hókáról ismerték meg, hogy a kocsiban apám ül, nyugodalmas
                    jóéjszakát kivántak és mint becsületes futóbetyárok, tovább állottak.</p>
				<p>Ezek a bandák nem gyilkoltak, nem gyujtogattak; azt lehet mondani, nem is
                    raboltak többet, mint a mennyi a maguk életének a föntartására szükséges volt.
                    Akárhány rabláskor megtörtént, hogy a banda minden tagjának a markába olvastak
                    harminc-harminc pengőt, a többit visszaadták az utasnak és tovább
                    eresztették.</p>
				<p>Ha jól emlékszem, az utolsó betyár, a kit a mi vidékünkön agyonlőttek, Mező Jóska
                    volt. De már arra nem emlékszem, hogy még a pandurok bántak-e el vele, vagy már
                    a csendőrök. A magyar csendőrség fölállitása hamar véget vetett a
                    betyárvilágnak. A betyárok örökségébe a kóborcigányok léptek s a régi kommenciót
                    mi most a cigányoknak fizettük. A mit bölcsen cselekvénk, mert a cigányokkal
                    szemben teljesen tehetetlenek voltunk.</p>
				<p>A mi buzsáki cigányaink két részre oszlottak. Azt lehet mondani, két törzsre. A
                    kik már közeledtek a civilizáció felé, azok a falu végén huzták meg magukat, a
                    vadabbak a berekben laktak. Itt tanyázott Pityke is, a ki azonban a falubelieket
                    is uralma alatt tartotta.</p>
				<p>Mikor Pepi bácsi megérkezett, elősomfordált Pityke is, de már ekkor egy üres zsák
                    volt a vállán. Pityke mögött föltünt egy kordély, a melybe egy irtóztató sovány
                    ló volt fogva. A lovat egy purdé hajtotta, a kinek összes ruházata a nyakára
                    kötött vörös zsinórból állott.</p>
				<p>- Gazdag ember lehetsz, Pityke, - szólt a bácsi, - hogy olyan későn jelentkezel a
                    salláriumért.</p>
				<p>A cigány vállat vont.</p>
				<p>- Gazdag ember az, instálom, a ki megelégszik azzal, a mije van.</p>
				<p>- Hát te meg vagy elégedve, Pityke? Na, ilyen embert is keveset láttam életemben.
                    Pénzért mutogathatnád magadat. De azért fogadni mernék, hogy van oka a
                    késedelmednek.</p>
				<p>A cigány furfangosan nevetett.</p>
				<p>- Van bizony, instálom, hiába csak nem tesz az ember semmit. Régen tudom én azt,
                    kenyergem, hogy a kartali majorban termett a legszebb buza. Szómára is sok, meg
                    szemre is sok. Azért kérem ki abból a részemet.</p>
				<p>A cigány odaállott a cséplőgép végibe s mikor az egyik zsák megtelt és levették,
                    a maga zsákját akasztotta a helyibe. Az emberek türték, tudták, hogy ez dukál
                    Pitykének. Én pedig közben igy szóltam a bácsihoz:</p>
				<p>- Kedves bátyám, ha maga fölfedezett egy elégedett embert, jelentem, hogy én meg
                    fölfedeztem egy elégedetlen embert.</p>
				<p>- És ugyan kit?</p>
				<p>Rámutattam a meztelen purdéra.</p>
				<p>- Ennek a gyereknek a szabóját.</p>
				<p>- No már, annak a szabónak a bőrében magam sem szeretnék lenni.</p>
				<p>A munkások évődtek egy kicsit Pitykével. Az egyik etető lekiáltott hozzá a gép
                    tetejéről:</p>
				<p>- Hej, Pityke, megrándult a karom, gyere föl dolgozni helyettem.</p>
				<p>- Nem nekem való munka a cséplés. Kehegek a porától. Azután meg sajnálom a
                    gunyámat.</p>
				<p>- Hát cserélj gunyát a rajkóddal!</p>
				<p>Nagy kacagás felelt erre a tréfára. Pityke megvetőleg legyintett a kezével,
                    bekötözte a zsákja száját, föltette a kordélyra és elbaktatott girhes lovával.
                    Nehezen ment egy kicsit a dolog, mert a derék ló mindenre be volt rendezve, csak
                    huzásra nem, de valahogy csak ment. És Pityke már régen eltünt szemünk elől, még
                    mindig hallottuk a nagy csihi-puhit, a mint a lovát ütötte. Kérdőleg tekintettem
                    a bácsira, hogy nem avatkozunk-e bele? A bácsi elértette és igy felelt:</p>
				<p>- Nem, fiam. A cigány lova épp olyan különleges teremtése az Istennek, mint a
                    cigány maga. Erre a mi törvényeink nem érvényesek.</p>
				<p>És mégis... és mégis... bár Pityke királynak rendes adófizető alattvalói voltunk,
                    megtörtént rajtunk, hogy a cigányok megraboltak.</p>
				<p>A gazemberek a legszebb prédára vetették rá magukat. Pepi bácsinak volt egy pár
                    ritka fajtáju amerikai disznója. Főképp abban különböztek a közönséges
                    disznótól, hogy nem volt sertéjük. Csodálatos sima bőrük rózsaszin pirban
                    derengett. Malackorban ugy festettek, mintha sülve szaladgálnának föl-alá, olyan
                    ropogós piros volt a bőrük; felnőtt korukban olyanok voltak, mintha a sörtéjüket
                    leborotválták volna. A bácsi ezeket külön hizlalta a grófnak s télen át mi
                    láttuk el a grófi családot sertéshusszükséglettel és ujévi malaccal. Ezek az
                    amerikai állatok itt pompásan tenyésztek. A mocsárvidék olyan volt nekik, mint
                    valami klimatikus fürdő. A zsombékok között kedvükre turkáltak, rágicsáltak,
                    hemperegtek s valami vizitormát ettek, melytől szemlátomást hiztak.
                    Természetesen, a sertésszállások jó messzire voltak a háztól, külön e célra
                    kiszakitott területen, mert a sertés csak halva kellemes társaság, élve jobb
                    kerülni.</p>
				<p>Ezeket a mi disznainkat lopták el egy őszi éjszakán. Kora hajnalban irtóztató
                    dörömbölésre ébredtem. Üldözött ember nem zörgethetett volna keményebben az
                    ajtónkon. Egy szempillantás alatt mindnyájan kint voltunk az ágyból. Én voltam
                    az első az ajtónál és kikiáltottam, hogy ki az? Egy hang visszafelelt:</p>
				<p>- Sulyok Mihály van itt. A tekintetes kasznár urral akarok beszélni.</p>
				<p>Sulyok Mihály kondás volt, még pedig az uradalmi csürhe amerikai alosztályának
                    vezérigazgatója. (Ezt ma, a kondások szakszervezetében bizonyosan igy
                    neveznék.) Arcán izgatottság és nagy zavarodottság látszott. Mikor kinyitottam
                    az ajtót, szinte beesett rajta. Lihegéséből is kitünt, hogy nagy sebbel-lobbal
                    jött. Szinte megijedtem tőle. Nagy dolog lehet az, a mi ilyen megfontolt, komoly
                    és nyugodt férfiut kihoz a sodrából.</p>
				<p>- Csak nincs tüz valahol? - kérdém.</p>
				<p>Sulyok olyan mozdulatot tett, mintha azt mondaná, bár tüz volna. Ebben a
                    minutumban lépett be nagybátyám.</p>
				<p>- No, Sulyok, kiszakadt a világ feneke? - Ez volt az első szava, látván Sulyok
                    magánkivüli állapotát.</p>
				<p>- Ki, tekintetes ur! - felelt a vén kondás olyan meggyőződéssel, hogy szinte
                    megdöbbentünk.</p>
				<p>- Beszéljen!</p>
				<p>- Igy kellett ennek történnie. Utoljára egy esztendővel ezelőtt mondtam a
                    komámnak, azt is meg tudnám mondani, hogy hol mondtam a komámnak...</p>
				<p>Itt Sulyok elhallgatott és ugy tett, mintha törné a fejét. De a bácsi zavarta
                    tovább.</p>
				<p>- Hagyja kend a komáját. Mi történt?</p>
				<p>De Sulyok nem engedte magát megzavarni és ott vette föl a fonalat, a hol
                    elejtette.</p>
				<p>- A szőllősgyöröki bucsun mondtam a komámnak, hogy sok ember szeretné vásitani a
                    fogát az amerikai disznópecsenyében.</p>
				<p>- Jól van, Sulyok, - szólalt meg hirtelen a bácsi - hát ellopták az amerikai
                    disznainkat, ugy-e?</p>
				<p>Sulyok elbámulva nézett az öreg urra. Micsoda próbált eszü ember ez, hogy mindent
                    kitalál, mikor ő még egy szót se szólt róla! Szégyenkezve lehajtotta a fejét,
                    egészen összetörtnek látszott s elfuladt, bánatos hangon suttogta:</p>
				<p>- Ellopták, tekintetes ur.</p>
				<p>- Mikor történt?</p>
				<p>- Az éjjel.</p>
				<p>- Hány óra tájban?</p>
				<p>- A ménkü tudja.</p>
				<p>- Menjen kend vissza az ólakhoz, mindjárt ott leszek.</p>
				<p>Öt perc alatt felöltözködtünk s kimentünk a sertés-szálláshoz, hol a magunk, meg
                    a cselédek disznai és az uraság amerikai kocái hiztak. A kanásznép közt nagy
                    ijedelem uralkodott, mert tudták, hogy az uraság nagyon kényes a tengerentuli
                    mankusokra. A cselédség csoportokba verődve tárgyalta az esetet s mindenki
                    levette a kalapját, mikor a bácsi megjelent.</p>
				<p>A helyszini szemle eredménye az volt, hogy egy olyan nagy pitykegombot találtunk,
                    mint a milyen a Pityke vajda gunyáját ékesitette. A bácsi fölmutatta a gombot s
                    igy szólt az egybegyültekhez:</p>
				<p>- Mikor láttatok erre járni cigányt?</p>
				<p>Az emberek gondolkoztak. Hosszu szünet után a legöregebb megszólalt:</p>
				<p>- Ezen a részen nem igen szoktak megfordulni. Én magam nem is emlékszem, hogy
                    erre jártak volna. Az idén éppen nagyon ritkán mutatkoztak.</p>
				<p>- Furcsa dolog, - szólt a bácsi - pedig ezt a rablást cigányok követték el.</p>
				<p>Általános hüledezés felelt erre a kijelentésre. A bácsi első intézkedése az volt,
                    hogy engem lóra ültetett és elküldött, hogy Pitykét és a törzs előkelőbb tagjait
                    citáljam be a kastélyba.</p>
			</div>
			<div type="chapter">
				<head>
                   PITYKE VAJDA MINT NYOMOZÓ.
                </head>
				<p>Az én rendes hátaslovamat, melyet most is fölnyergeltem, hogy Pitykéért
                    lovagoljak, Almanzornak hivták.</p>
				<p>Komoly és megbizható állat volt. Soha nem ijedt meg semmitől, nem
                    szeszélyeskedett, egyforma sebességgel poroszkált mindig. Apró, karakterbeli
                    hibái azonban valának. Igy például, ha leszálltam róla, rendesen hátranézett és
                    az orrával oldalba döfött. Figyelmeztettek rá, hogy ilyenkor meg kell veregetni
                    a nyakát, mert a végzett munka után rendesen dicséretet vár. Ez annyit
                    jelentett, hogy hiuság lakik benne. Ha elmulasztottam megdicsérni, akkor egy
                    nagy nyeritéssel rám mordult s ha ezt sem értettem meg, türelmetlenül kapált.
                    Megtettem vele azt a tréfát, hogy ugy tettem, mintha teljesen megfeledkeztem
                    volna a simogatásról s mikor türelmetlensége már a legmagasabb fokra hágott,
                    hirtelen odaálltam eléje s egy darab cukrot adtam neki. Hallottátok volna csak,
                    hogy Almanzor milyen boldogan vihogott erre a meglepetésre. A két fülét
                    lesunyitotta s valóságos nevetésre formálódott a pofája. Ilyenkor ráadásul még a
                    homlokát is megvakartam, a mi Almanzort oly boldoggá tette, hogy mint egy
                    bolondos kutya, ugrált és szaladgált körülöttem.</p>
				<p>Almanzor azelőtt Udvarnokié volt, a feketeképü és feketelelkü irnoké, de nem
                    fértek össze. Mikor Udvarnoki észrevette, hogy a nyakveregetés a lónak jól esik:
                    csak azért sem tette meg. S ha a ló oldalba döfte, ráütött a lovaglóostorral. A
                    bácsi hamar észrevette, hogy ily bánásmód mellett a ló is gonoszlelküvé vált
                    volna s azért Almanzort nekem adta. Udvarnoki kapott egy csontos, vén paripát,
                    mely érzéketlen volt ugy a dicséretek, mint az ostorcsapások iránt. Ezzel
                    tehetett, a mit akart, nem változtatott rajta semmit.</p>
				<p>Egy órai lovaglás után megérkeztem Pityke vajda rezidenciájába. Ez mélyen bent
                    feküdt a berekben, egy szigeten. Öt vagy hat házból állott, azonkivül volt ott
                    nyitott kocsiszin, istálló, kovács- és teknővájómühely, disznóól. Gyerek és
                    asszony hemzsegett ott rengeteg csomó, de férfi kevés. Nyáron át a cigányok
                    szabadban sátrak alatt laktak, csak télen át foglalták el rongyos vityillóikat.
                    Csibét és tyukot láttam szerteszét, két tehén is legelészett a tanyáktól nem
                    messze egy pár ló társaságában. Szóval cigány létükre határozottan jó módnak
                    örvendettek.</p>
				<p>Megjelenésem meglehetős föltünést keltett. Nagy csapat meztelen purdé visitva
                    gyülekezett körém s kéretlenül hányta a cigánykereket és járta a rókatáncot.
                    Pityke a tüz mellett heverészett, melynél egy cigányasszony szalonnát piritott.
                    Mikor a vajda meglátott, lekapta fülirehuzott süvegét s bizonyos méltósággal
                    üdvözölt.</p>
				<p>- Érted jöttem, Pityke, a kasznár ur hivat, rögtön jössz velem.</p>
				<p>- Munkát vár tőlem a tekintetes ur?</p>
				<p>- Nem.</p>
				<p>- Akkor valami baj van.</p>
				<p>- Bizony baj van, vajda, még pedig nagy baj. Ellopták az uradalom amerikai
                    disznait.</p>
				<p>A cigány meghökkenve nézett rám.</p>
				<p>- Ez bizony nagy baj, kenyergem, de mi kezem hozzá? Csak nem tetszik gondolni,
                    hogy innen került ki a tolvaj?</p>
				<p>- Mi nem gondolunk semmit, Pityke, de az bizonyos, hogy cigányok lopták el.</p>
				<p>Pityke indignálódva rángatta a vállát.</p>
				<p>- Cigányok, mindig csak cigányok. Mintha más nem is lopna a világon. Persze, a
                    cigány legszegényebb teremtése az Istennek, legjobban rá van szorulva arra, hogy
                    lopjon, azért legelőször is őket rántják elő. Tolvaj cigány, zsivány cigány, ezt
                    hallom jobbról is, ezt hallom balról is, még ha olyan ártatlan vagyok is, mint a
                    ma született szopósbárány. Az ember végtére is rászánja magát arra, hogy lopjon,
                    ha már ugy is tolvajnak tartja a világ.</p>
				<p>- Férfiakat is hozz magaddal, Pityke, üljetek rögtön kocsira és jőjjetek a
                    kastélyba.</p>
				<p>Pityke folytonos dohogás közt fölvette a pitykés vajdaruháját. Ezalatt
                    összeszaladt az egész csürhe s heves taglejtések közt cigánynyelven megindult a
                    tárgyalás. Egypár asszony sirni és átkozódni kezdett, a mit látván a purdék,
                    szintén rágyujtottak a bömbölésre. Egyszerre csak Pityke odafordult hozzám és
                    igy szólt:</p>
				<p>- Honnan gondolják, hogy cigányok voltak a zsiványok?</p>
				<p>- Mert egy ilyen pitykét találtunk az ólak közt, mint a milyet te is viselsz.</p>
				<p>Pityke éktelen haragra lobbant s rikácsolva kiáltott föl:</p>
				<p>- Hát csak egy tarka kutya van a világon? Hiszen minden jóravaló cigánynak van
                    pitykésdolmánya, nemcsak nekem. Miért böknek éppen rám?</p>
				<p>- Ne ordits, bolond! Senki se mondta, hogy te loptad el a disznókat, de mivel
                    cigányok vitték el, hát először is a cigányainkat hallgatjuk ki.</p>
				<p>Szó, a mi szó, nagy ijedtség volt a cigánytáborban. Minden ravaszságuk mellett
                    elárulták, hogy rossz a lelkiismeretük és sok lehet a rovásukon. Ha nem is ebben
                    a dologban, de egyébben. Élénk fantáziájukban sötét szinekkel festették ki a
                    közeledő jövőt. Fölmerült előttük a csendőr, a törvényszék, a börtön s egyéb a
                    becsületes cigányra nézve is ijesztő dolog. Az asszonyok ugy jajgattak, mintha a
                    férfiakat már akasztani vinnék. Persze fölkerekedett az egész sátoralja
                    asszonyostól, gyerekestől, kutyástól és senki sem akart otthon maradni. Mondtam
                    Pitykének, hogy csináljon rendet, mert ilyen karavánnal nem vonulhatok be a
                    kastélyba. Pityke a fölszólitásnak alaposan eleget tett: egy vastag kötelet
                    ragadott, rárohant az asszonyhadra s irtóztatón püfölni kezdte őket. Az
                    asszonyok a rajkókkal együtt sikoltozva menekültek a nádasba. A férfiak öten
                    felültek egy szekérre s elrobogtak, én pedig utánuk ügettem.</p>
				<p>A bácsi sejtette az inváziót, mert a rend föntartására egypár markos hajdut
                    állitott a kastély tornácára. Hajduknak nevezték minálunk a felügyelő
                    munkásokat, munkavezetőket. Értelmes, ügyes, becsületes és megbizható
                    cselédemberek voltak ezek, a kik a gazdálkodás minden csinját-binját ismerték.
                    Minden este rapportra jöttek a bácsihoz, a ki a másnapi teendőket megbeszélte
                    velük, kiosztotta mindegyiknek a dolgát, s másnap mindegyik hajdu a maga
                    munkásaival kivonult és elvégezte a rászabott föladatot. Nem történt itt soha
                    semmiféle hiba. Manapság egy ekkora uradalmat egész irodák igazgatnak.</p>
				<p>Az első szobába a tekintetes királyi törvényszék ült össze, mely állott a
                    nagybátyámból és belőlem, a ki a jegyzőkönyv vezetésével voltam megbizva.</p>
				<p>A cigányok nagy zajjal vonultak be az udvarra. Hangosan fölháborodtak a lopáson
                    és tiltakoztak a vádnak még csak árnyéka ellen is. A bácsi csöndre intette őket
                    és kijelentette, hogy egyelőre szó sincs ellenük irányuló vádról. Azzal behivta
                    Pitykét, hogy elsősorban kihallgassa.</p>
				<p>- Tekintetes ur, tett már jelentést valahol? - ez volt Pityke első kérdése.</p>
				<p>- Nem.</p>
				<p>- Akkor még nincs semmi baj. Tessék nekem azt az ott talált pitykét
                    megmutatni.</p>
				<p>A bácsi odatartotta az orra elé a gombot.</p>
				<p>- Épp olyan mint a tied, Pityke.</p>
				<p>A vajda figyelmesen vizsgálta a gombot. Szinte a két tenyerébe tette a szemét,
                    annyira erőlködött, hogy minél jobban lásson. Arca, mely eddig élénk
                    nyugtalanságot fejezett ki, egyszerre csupa mosolygássá vált.</p>
				<p>- Hogy mondta a tekintetes ur? Hogy olyan, mint az én ezüstöm? Tessék csak igy
                    egymás mellett megnézni. Akkora különbség van közte, mint egy kutya meg egy
                    borju között. Ha Somogy vármegyében csak egy cigány akad, a kinek a dolmányáról
                    ilyen pityke fityeg, hát akkor én tiz esztendeig ingyen robotot végezek az
                    uradalomnak az egész familiámmal együtt. Csak tessék megnézni, tekintetes ur.
                    Még azzal az üveggel is megnézheti, a ki triplát mutat. Ez az idegen pityke
                    oroszlánfej, az én pitykém pedig kigyófej. Erről tudom, hogy miféle cigány
                    vesztette el. Oláhcigány az istenadta.</p>
				<p>- Bravó, Pityke, - szólt a bácsi - akkor minden rendben van.</p>
				<p>A vajda arca ujra nyugtalan lett.</p>
				<p>- Hogy tetszik ezt gondolni?</p>
				<p>- Ugy barátom, hogy dróton táviratozok mindenfelé a csendőrségnek, megjelentem az
                    esetet s hozzáteszem, hogy oláhcigányok követték el. Ha csak a föld alá nem
                    bujnak, még ma elcsipik őket, mert hiszen még el sem hagyhatták a megye
                    határát.</p>
				<p>A vajda arca elborult.</p>
				<p>- Igy azonban a disznait nem kapja vissza a tekintetes ur.</p>
				<p>- Miért?</p>
				<p>- Mert a mint a cigány észreveszi, hogy üldözik, először is eltünteti a
                    disznókat. Ha aztán meg is csipik, könnyü lesz mindent eltagadni. Igy csak én
                    kerülök bajba.</p>
				<p>- Te?</p>
				<p>- Én hát, mert tudni fogják, hogy én árultam el őket, vagy legalább én segitettem
                    a nyomukra vezetni.</p>
				<p>- Hát ösmernek téged?</p>
				<p>- Ismerni nem ismernek, de tudják, hogy a világon vagyok, tudják, hogy ki vagyok,
                    mi vagyok, hogy élek, mit csinálok? Nagyon könnyen boszut állhatnak rajtam, ha
                    ellenük cselekszem valamit.</p>
				<p>Azt hittem, hogy a bácsi kineveti Pitykét ezért az aggodalmaskodásért. De bizony
                    az öreg nagyon komolyan vette a dolgot. Ugy látszik, az ugynevezett cigánymaffia
                    nem mesebeszéd s az egész világra kiterjed. Nagybátyám egy darabig hallgatott s
                    aztán igy szólt:</p>
				<p>- Hát tudsz valami más módot?</p>
				<p>A cigány habozva nézett Pepi bácsira.</p>
				<p>- Ha a tekintetes ur megbizik bennem, tudok.</p>
				<p>- Mi az?</p>
				<p>- Nem mondhatom meg, a mig a helyet nem láttam.</p>
				<p>- Hát gyerünk az ólakhoz.</p>
				<p>Kimentünk a helyszinére, a hol Pityke mindent oly alapossággal megvizsgált, hogy
                    egy angol detektivnek becsületére vált volna. Az ólak mögött füzfára kötve egy
                    vörös rongyot talált. Megmutatta a bácsinak s azt mondta, hogy ezt a cigányok
                    hagyták itt, jeladásul más cigányoknak és ez is annyit jelent, hogy
                    oláhcigányok követték el. A vörös rongyba öt szál fehér cérna volt behuzva, ez
                    Pityke szerint azt jelentette, hogy öten voltak a tettesek. A vajda az ólaktól
                    elvezető utakat kezdte vizsgálni s az egyiken egészen az árok mellé szurva egy
                    száraz ágat talált. Diadallal mutatta: ezen az uton menekültek a zsiványok.</p>
				<p>- Most tessék urfi ezen az uton haladva ötven lépést számlálni, ott talál még egy
                    ilyen ágat.</p>
				<p>A kijelölt uton mentünk s ott csakugyan megtaláltuk azt, a mit Pityke mondott.
                    Cigányon kivül ezt senki emberfia észre nem vette volna.</p>
				<p>- Ezen a nyomon haladva, - szólt Pityke - a világ végéig el tudnék menni
                    utánuk.</p>
				<p>- De hátha keresztut jön közbe?</p>
				<p>- A keresztuton két vagy három ágat szurnak egymás mellé. Mindegyik egy utat
                    jelez. És mindig azon az uton mennek, a melyet a faragott ág jelez.</p>
				<p>Bizonyos, hogy Pityke nem tapogatódzott a sötétben. Tisztában voltunk azzal is,
                    hogy csendőrsegitséggel megkaphatjuk a cigányokat, de a disznókat soha. Mert
                    Pitykének igaza volt: a mint a cigány a hatóság megmozdulását látja, a lopott
                    jószágot megsemmisiti, a banda pedig egy szempillantás alatt szétfoszlik,
                    elpárolog, mint a reggeli köd. Ez a cigánynak ezer esztendős küzdelme a létért s
                    éppen azért legyőzhetetlen ebben, mert olyan természeti ösztön dolgozik benne,
                    mikor ezt cselekszi, mint a vadállatban.</p>
				<p>A vajda észrevette, hogy imponált nekünk s tettetett szerénységgel, mely alól
                    azonban nagyon is kiritt a gőg,igy szólt:</p>
				<p>- Ez a roma-irás, kenyergem, melyet minden cigány megért a világon, akármilyen
                    nyelven beszéljen is. Mi ezen telegrófolunk egymásnak.</p>
				<p>- Nagy akasztófára valók vagytok, - mondá nagybátyám fejcsóválva - hanem azért én
                    rád bizom a dolgot, Pityke s nem teszek jelentést a csendőrségnél. De ha
                    megkerited a disznaimat, kapsz tiz pengőt.</p>
				<p>- Nem azért teszem, - felelt büszkén a vajda - hanem becsületből. A mig mi
                    kontrektusba vagyunk, itt cigánynak lopni nem szabad.</p>
				<p>Aztán halkan folytatta:</p>
				<p>- A tiz pengőt csak kelcsenbe fogadom el.</p>
				<p>(Bizonyosra vettem, hogy hazai szokás szerint ő sem szokta a kölcsönkért pénzt
                    megfizetni.)</p>
				<p>Kiséretéből magához vett egy vén dádét, ketten felültek a kocsijukra s
                    eltrappoltak abba az irányba, melyet a zsiványok maguk jeleztek.</p>
				<p>Két nap mulva éppen ebédnél ültünk, mikor Pityke a dádéval és még két füstös
                    legénnyel szépen betereli az előkelő sertéseket az udvarunkba.</p>
				<p>Persze volt öröm, vállveregetés, áldomás, bagó, szivarvég, dohány quantum satis.
                    Pityke egy pipát, két rossz pokrócot, egy rozsdás pisztolyt, egy ösztövér
                    disznót, egy törött penecilust s egy pár husz esztendős bőrkamáslit kapott
                    ajándékba. Nem is láttam őt soha olyan büszkének és - részegnek, mint aznap.</p>
				<p>A zsiványokról azonban nem szolgált közelebbi értesitésekkel. Arról se fecsegett:
                    hogyan adták vissza neki a zsákmányt? Szép szóval-e vagy erőszakkal,
                    igéretekkel-e vagy fenyegetéssel? Bizonyos, hogy a cigánymaffia bevált s az
                    oláh romák, mikor látták, hogy a lopással Pityke érdekeinek ártanak, lemondtak a
                    rablott holmiról, a mi cigánynál hallatlan eset.</p>
				<p>Két hét mulva bejött Pityke s jelentette, hogy a berek táskai részében, az
                    ugynevezett fekete vizen vidrát látott s ha kimennék hajnali lesre, lőhetnék
                    ebből a ritka állatból.</p>
				<p>Ki is mentem. Egy fából kivájt csónakban töltöttem az éjszakát s ekkor hallottam
                    Pitykétől némi kevés részletet a sertésügyről.</p>
				<p>A nagybátyám ugyanis kiüzent a cigányoknak, hogy a nagyobb purdékat küldjék a
                    falusi iskolába, a hol irni-olvasni megtanitják őket. Pityke ezt ott a csónakban
                    szóba hozta, indignálódott rajta, mert a buzsáki cigányok jól viselik magukat s
                    nem szolgáltak rá az üldözésre, s kijelentette, hogy abból csak rossz
                    származhatik, ha a cigányt olyan mesterségbe avatják, a mi nem neki való.</p>
				<p>- Ugyan Pityke, hát mi rossz származhatik az irás, olvasásból?</p>
				<p>- Ez a disznólopás is abból származott.</p>
				<p>- Hogyan? - kérdeztem bámulva.</p>
				<p>- Hát csak ugy, kérem alássan, hogy abból a bandából, a ki itt járt, ketten a
                    veszprémi tömlöcben fujták a vasat. Több hónapig ültek s ez alatt bejárt egy
                    pap, a ki a rabokat irni, olvasni tanitotta. Mikor megtanultak, még könyvet is
                    hozott nekik. Én nem tom, hogy pap létére micsoda rossz könyvei lehettek, de az
                    egyikből megtanulták, hogy disznót ugy lehet lopni, hogy pálinkát öntenek a
                    vályujába, az állat megissza, részeg lesz és elalszik. Hát ők is igy csinálták
                    itt és bevált.</p>
				<p>- Miféle könyv lehetett az, Pityke?</p>
				<p>Pityke sokáig gondolkozott, végre nagy örömmel kibökte:</p>
				<p>- A Jókai nagyságos ur könyve.</p>
				<p>Majd kifordultam a csónakból, mikor ezt hallottam. De aztán rájöttem, hogy van
                    valami igaz a dologban. Jókai Uj földesurában a betyárok ilyen módon lopják el
                    Ankerschmidt yorkshirei disznait.</p>
				<p>Ime, ilyen tanulékony a kóbor cigány! Kár, hogy csupán a rosszat tanulja meg a
                    könyvből. Vajjon ez is ösztön nála? Ez esetben a cigányság egy nagy tévedése a
                    teremtésnek.</p>
			</div>
			<div type="chapter">
				<head>
                   KENYÉR BÁCSI.
                </head>
				<p>Szeptemberben kezdtem megérteni, hogy a mocsárvidék miért kellemetlenebb a száraz
                    helyeknél? Csak egyórás zápor kellett hozzá, hogy a vidék teljesen magára öltse
                    vizi jellegét. A legszárazabb árkok is megteltek vizzel. A rét egyszerre
                    zsombékos lett s reggelenkint hatalmas köd vett körül bennünket, mely csak tiz
                    óra tájban kezdett oszladozni.</p>
				<p>- Ne félj, - vigasztalt a bácsi - nem olyan veszedelmes ez, mint a milyennek
                    mutatkozik. Nincs itt a mocsárláznak nyoma sem. Nézz körül, sápadtabbak-e itt az
                    emberek, mint másutt? Egy csöppet sem. Majd megszokod te is s minden krizis
                    nélkül beleszokol az uj állapotba.</p>
				<p>Mondhatom azonban, hogy minden biztatás ellenére elég rosszul éreztem magam.
                    Egész lelkierőmre szükségem volt, hogy buskomorságba ne essek. Dolgom nem sok
                    volt, társaságom meg éppen semmi. A bácsit nagyon szerettem, de egy kicsit öreg
                    és tulságosan okos ember volt hozzám és néha vágyakoztam valami hasonló koru
                    fiatalember után, a kivel a magunk ostobaságairól egy kicsit elbeszélgethessek.
                    A bácsinak áldott jó szive volt, kitalálta a bajomat és mindenféleképpen
                    segiteni igyekezett rajtam. Hátaslovat adott alám, legjobb puskáját nekem
                    ajándékozta s egész passzióval vezetett bele a vadászkodásba, hogy ezzel is
                    szórakoztasson. Vasárnap délután néha a faluba is benéztem, a jegyzővel,
                    tanitókkal, káplánnal kuglizgatni és borozgatni. Hát bizony ennél még a kőszegi
                    diákélet is mulatságosabb volt s nem egyszer visszasóhajtoztam utána. No, de már
                    ezen segiteni nem lehetett s mikor éreztem, hogy a Pepi bácsi szeme fürkészőleg
                    nyugszik rajtam, mindig megnyugtattam, hogy már kezdem magamat beletalálni uj
                    hivatalomba.</p>
				<p>Hiszem is, hogy egy olyan ember, a kit az élet egy kissé megtépázott s nyugalomra
                    vágyik, erre a regényes helyre visszavonulva, igen jól érezte volna magát. Én
                    azonban még nem igen vágytam az élet küzdelmei elől félreállani s jobban
                    szerettem volna a kőszegi mészároslegényekkel verekedni, mint hajnali négy
                    órakor fölkelni, hogy az uradalom szarvasmarháinak sót adassak.</p>
				<p>A buzsáki nép Somogy vármegyének egyik, a többitől meglehetősen elütő
                    specialitása. Történeti tény, hogy a Balaton partját már a vezérek korában
                    benépesitették a magyarok. Földvár máig is őrzi a sánccal elkeritett tábor
                    emlékét. Ez a balatonvidéki ősmagyar lakosság már ezer évvel ezelőtt a
                    függetlenségi negyvennyolcas párthoz tartozott, mint most is. Meg is vivta
                    szabadságharcát Kupa vagy Koppány vezetése alatt, mely nem annyira a
                    kereszténység, mint inkább a német invázió ellen irányult. A téritő papok között
                    bizonyára voltak, a kik hevesen jártak el, összerombolván a pogány oltárokat s a
                    kik huszonnégy óra alatt keresztényt akartak faragni kemény nyaku őseinkből. E
                    pogány magyarok ivadékai a Balaton vidék egyes helyeinek tisztán föntartották
                    magukat. Mert a mocsaras vidék elszigetelte őket a külső világtól és nem
                    keveredtek össze másokkal.</p>
				<p>Ez a Buzsák hajdanában olyan menedékhelyféle volt, a hova a védtelen falvak lakói
                    akkor huzódtak meg, mikor a török vagy a tatár verte föl a környéket. Ilyenkor
                    bevonultak egy időre a hozzáférhetetlen berkek közé s ott várták meg, hogy a
                    veszedelem elvonuljon. Máskor az asszonyokat és a gyerekeket küldték a nádasba s
                    a férfiak kirándulást rendeztek valami török-telep megrohanása és kirablása
                    céljából. Sokszor megpróbálhatta az ellenség kifüstölni a veszedelmes nádi
                    embereket, de csekély sikerrel. Tatártemető, törökvész, basahalál s más efféle
                    elnevezések jelölték a zsombékos vidék ama helyeit, a hol ellenséget koncoltak
                    föl. Mikor aztán a lakosság elszaporodott, egyrészük végleges tanyát ütött a
                    mocsarak közt. Igy keletkezett Buzsák, Táska rendezett község s ezek a maguk
                    részéről ujabb tanyákat alapitottak a nádban s igy keletkezett a Tüskésék zuga,
                    még egy egész csomó társával.</p>
				<p>Alacsony, zömök emberek laktak itt, fekete hajjal, sötét mandulavágásu szemmel.
                    Kapuikon, keritéseiken, házaikon, de még a temetői fejfáikon is voltak olyan
                    különös motivumok, melyeket sehol másutt nem láttam. Az öreg emberek befonták a
                    hajukat. Némelyek még fésüvel is megtüzték. A ki irást nem tudott, hosszu botra
                    rótta gazdasága számadásait.</p>
				<p>Századok óta ugy élt itt a nép, hogy az uraság nyomasztó igáját nem érezte. A
                    buvóhelyekkel, rejtett szigetekkel tele vidék megvédelmezte őket az apró
                    zsarnokok ellen is. A paraszt egyet lépett és ezzel tul volt szolgaságának
                    határain. Látszott is e népen, hogy a szabadság neveli a karaktereket. Nem volt
                    modorában semmi megalázkodás, de azért tudott szót fogadni. A jó szót és a jó
                    bánásmódot többre becsülte mindennél. Jó munkás volt, de rossz adófizető. Az
                    urféle iránt bizalmatlansággal viseltetett, de a kit közülök megszeretett, azért
                    tüzbe tudott menni. A nótát, a táncot rendkivül kedvelte. Jelszava volt:
                    harcmoraj kell a magyarnak. És mivel másutt nem nyilt alkalom, bucsukon és
                    vásárokon verekedte ki magát. Ma már persze minden másként van. A mocsarakkal
                    kiszáradtak a régi erkölcsök is. A vasutak befurakodtak mindenhová. A veszprémi
                    cifra szürt is Brünnben csinálják már, a kulacsot pedig Bécsben faragják.</p>
				<p>A Pepi bácsi háza, mint egy királyi rezidencia, állott e különös vidék közepén.
                    Minden ember, a ki bajban volt, csak odafordult, ott biztosan segitséget
                    talált.</p>
				<p>Igy került Kenyér Péter pógár (Somogyban a parasztembert polgárnak hivják), a mi
                    szinünk elé. Ez a történet azért is érdekes, mert kezdetét jelenti a civilizáció
                    betörésének, a pestiek inváziójának a Balaton vidékére. És igy, mint Vajda
                    Gyula, kedves tanárom szokta mondani, nem tagadhatjuk kulturhistóriai
                    horderejét.</p>
				<p>Az első pont, hol a fehér arcu hóditók, mint a spanyolok Amerika földjén,
                    kikötöttek, Boglár vala. Balatonfüred már a tizenkilencedik század elején hires
                    fürdője volt a Dunántulnak, de az ország fővárosa, melyből most az egész tóvidék
                    él, csak az én gyerekkoromban födözte föl a Balatont. És mint mondám, először is
                    Boglárt. Egy pesti egyetemi tanárnak eszébe jutott villát épiteni, ezt a villát
                    meglakta két hónapig, aztán visszatért Budapestre s üresen maradt boglári
                    villájába beültette Kenyér bácsit inspektornak.</p>
				<p>Meleg szeptemberi délután a verandán üldögéltünk a bácsival, mikor egy öreg
                    parasztember alakja merült föl előttünk s illedelmesen ránk köszönti a jónapot.
                    Gondosan meg volt borotválva, kacskaringós bajuszt viselt s füle mellett,
                    halántékánál elől leeresztett haja mind a két oldalt csimbókra volt kötve. Bot
                    helyett nehéz, cifra nyelü csákányt tartott a kezében s nyakában rövidnyelü
                    kanászostor volt akasztva. Nem tudtam eltalálni, hogy miféle szerzet lehet, bár
                    ugy láttam, hogy legközelebb áll a kondáshoz. Később kiderült, hogy csakugyan
                    kondásfamiliából való, de ő maga már nem praktizált. Kutyáink nagyon jól
                    fogadták az idegent, tudniillik levegőbe tartották az orrukat és szimatoltak. De
                    meg se mozdultak s még csak nem is vakkantottak. Ez a legnagyobb bizalom jele,
                    mely rendesen nekünk is utmutatásul szolgált. Kutyáink föltétlen biztossággal
                    megérezték, hogy a jövevény tisztességes ember-e és hogy becsületes járatban
                    van-e?</p>
				<p>Miután az idegent nem szólitotta meg senki, jónak látta ő maga elkezdeni a
                    diskurzust.</p>
				<p>- A nevem, könyörgöm, Kenyér Péter. Én vagyok a boglári inspektor és a tekintetes
                    kasznár urhoz jöttem.</p>
				<p>- Keressen kend egy széket és üljön le, - felelt Pepi bácsi a bemutatkozásra.</p>
				<p>- Ez még nem soros, - szólt Kenyér - majd ha a fáradtság kivánja, megcselekszem.
                    Különben is első az eset.</p>
				<p>- Hát halljuk az esetet.</p>
				<p>Kenyér Péter csak ugy állva nyugalomba helyezkedett s meglehetős körülményesen
                    elmesélte, miféle inspektori állást tölt be Bogláron. Azután áttért arra, hogy
                    Budapestről milyen sokan jönnek nyáron Boglárra, a kik egyebet se tesznek, mint
                    reggeltől estig fürödnek a Balatonban. Igen jó urak, mert sok pénzük van és
                    mindent dupla áron megvesznek, mint a hogy eddig eladták. Soha olyan kelete a
                    gyümölcsnek, csirkének, tojásnak, tejnek nem volt, mint most. Azelőtt a hienc
                    tikászon kivül senki se kereste az ilyesmit. Szóval no, jó élete van Bogláron
                    annak, a kinek van mit eladni. De az élet is egészen más lett ott most. A
                    főszolgabiró ur kidoboltatta, hogy a csordát meg a csürhét nem szabad akárhol a
                    Balatonra hajtani, mert hát tetszik tudni, az urak és a bivalyok nem fürödhetnek
                    együtt. Aztán a község költségén söpörték az utcákat. No igaz, ez nem sokáig
                    tartott, mert olyan por lett belőle, hogy csak ugy fulladoztak az urak. Sok
                    mindenfélét kidobolhattak még, de én nem tartottam mindig oda a fülemet, igy
                    estem aztán bajba.</p>
				<p>Kenyér gazda itt egy kis pihenést tartott. Előkotort a szüre ujjából egy
                    nagyterjedelmü kék kendőt s verejtékes homlokát törölgette vele. A bácsi ujra
                    megbiztatta, hogy üljön már le, de Kenyér tagadólag intett.</p>
				<p>- Tetszik tunnyi, mikor a gazdám szeptember elején hazamegy Pestre gyerekeivel,
                    meg a feleségivel, azt mondja nekem: no Kenyér bácsi, inspektor ur, most maga az
                    ur a háznál. A mint hogy ugy is van. Mert tehetem, a mit akarok és ebbe nekem
                    nem parancsol senki. Hát kérem, a fürdőházak késő őszig künn állnak a
                    Balatonban. Persze, ott is azt tehetem, a mit akarok. Tettem is. Ugy látszik,
                    itt volt a hiba.</p>
				<p>Kenyér bácsi fordulóponthoz ért, mert izgatottság látszott rajta és ujabb pihenőt
                    tartott.</p>
				<p>- Tisztesség nem esik szólván, tekintetes kasznár ur, ugy tessék venni, hogy
                    megfürödtem.</p>
				<p>Kenyér bácsi elszántan tekintett nagybátyám szeme közé, mintha e vallomásra a
                    dühnek valamelyes kitörését várná tőle. Nagy bámulatára a bácsi meg se moccant,
                    hanem nyugodtan igy szólt:</p>
				<p>- Hát aztán?</p>
				<p>Kenyér gazdát a flegmatikus kérdés meglepte. Csodálkozva pillantott a bácsira. A
                    kasznár ur vagy nem értette meg őt, vagy nincs beavatva az uraknak minden
                    dolgába, például abba, hogy mi az uri eljárás, mikor egy parasztember azt meri
                    cselekedni, a mit ők, tudniillik megfürdik.</p>
				<p>- Megfürödtem! - ismételte nyomatékkal.</p>
				<p>A bácsi vállat vont.</p>
				<p>- Ez az egész?</p>
				<p>- Nem. A csöndér meglátott, följelentett és most kérem ássan tessék végignézni
                    rajtam, ugy a hogy itt állok, én, Kenyér Péter, a ki sohasem loptam és nem
                    raboltam életemben, el vagyok itélve három napra.</p>
				<p>- Nem lehet, - mondotta a bácsi.</p>
				<p>- Dehogy nem lehet, ha egyszer ugy van.</p>
				<p>- Másért itélték el kendet.</p>
				<p>- Az ég alatt, a föld hátán nincs más, a miért engem el lehessen itélni.</p>
				<p>- Hogyan fürdött kend? - kérdezte hirtelen a bácsi.</p>
				<p>- Csak ugy, a hogy szoktunk. Mi nem öltözködünk föl, mikor fürdünk, mint a pesti
                    urak, meg dámák, mi levetkezünk.</p>
				<p>- E szerint kend teljesen levetkezett?</p>
				<p>- Le én. Csak éppen a pipámat nem vetettem le.</p>
				<p>- Na lássa, Kenyér gazda, itt a hiba. Ha egyszer kidobolták, hogy meztelenül nem
                    szabad fürödni.</p>
				<p>Kenyér bácsi lassan leeresztette a fejét. Sokáig hallgatott, mi se beszéltünk.
                    Végre igy szólt:</p>
				<p>- Az asszony is mondta.</p>
				<p>- Mit mondott az asszony?</p>
				<p>- Azt, hogy ne fürödjem inkognitóba, mert pórul járok.</p>
				<p>- Inkognitóba?</p>
				<p>- Igenis, tetszik tudni, ezt az asszony az uraktól tanulta. A fene látott ilyent.
                    A szegény ember egyszer fürdik egy esztendőben, akkor is becsukják érte. No, nem
                    is lát engem többet a Balaton vize! Istennek ajánlom a tekintetes urat!</p>
				<p>- Hová siet?</p>
				<p>- Lengyeltótiba. Mit disputáljak az urakkal? Leülöm, a mit rám mértek.</p>
				<p>Megigazitotta a szürét, megsuhogtatta a csákányát és eltávozott.</p>
			</div>
			<div type="chapter">
				<head>
                    NYÁR VÉGÉN.
                </head>
				<p>Sokszor elgondoltam magamban, hogy igazán boldog csak a falusi ember lehet.</p>
				<p>Magam is falusi embernek születtem, aztán mégis városi ember lett belőlem.
                    Lassankint annyira hozzászoktam a városi élet puhaságához, változatosságához,
                    idegzaklató zajához, szellemi élvezeteihez, hogy végtére el sem tudtam lenni
                    nélküle. Idegessé tett egy olyan ház, melybe a gáz nem volt bevezetve s egy
                    olyan konyha, melyben nem csapról folyt a viz. Majd kibujtam a bőrömből
                    bosszuságomban, mikor a reggelinél nem nyomták a friss lapot a kezembe és mikor
                    a vacsora mellett nem olvashattam a még frissebb lapot. Élvezni tudtam a köves
                    utcák dübörgő zaját, a hullámzó tömeg tarkaságát és távoli menydörgésként ható
                    szakadatlan moraját, szóval a hatalmas bérpaloták tövében, köztereken, a
                    kávéházakban nyüzsgő mindennapi életet. Jól esik egy-két hétre valami csöndes
                    fürdőhelyen meghuzódni s az erdők suttogását hallgatni, de egy bizonyos idő
                    mulva már alig várom, hogy ujra visszatérhessek a nagyváros lármájába,
                    szinházaiba, társasági életébe, élvezeteibe és fáradalmaiba.</p>
				<p>Ennyire korrumpálódtam!</p>
				<p>Pedig itt, a nagy városban, boldogság nem igen terem. Itt a földet nehéz kövekkel
                    fojtják le és sose halljuk anyai szivének dobogását. Itt nem látom soha a
                    pacsirtát ég felé röpülni és hirdetni a földön csuszó embernek: Excelzior! Itt
                    soha sem hallom az elrejtőzködött fülemile dalát, mely éjjelenkint büvös
                    érzéssel tölti el lelkemet, gyönyörködtet és nem vár érte se tapsot, se
                    gázsiemelést.</p>
				<p>Ne irigykedjetek ránk falusi emberek, a miért mi az elektromtól sugárzó paloták
                    fényében lakunk. Az én derék őseim nagyon bölcs emberek voltak, századokon
                    keresztül nem jutott eszükbe városba költözködni. Pedig nem nagy kastélyokban,
                    hanem szalmafödeles házakban töltötték sanyaru életüket s megadással hurcolták a
                    parasztember nehéz igáját. És nem állok jót, hogy utódaink nem kerülnek-e megint
                    vissza a szabad természet ölébe. Ime, a bátyámnak a fia már itt hagyta a zajos
                    életet, kitört rajta az ősi foglalkozás és visszament szántóvető embernek.</p>
				<p>... Mikor a csépléssel is készen voltunk, azt mondta a bácsi:</p>
				<p>- No, fiu, holnap vasárnap lesz. Ünneplőt huzunk és elmegyünk a templomba,
                    megköszönni az Istennek a jót, a mit adott és a rosszat, a mit elháritott
                    rólunk.</p>
				<p>Ez a hálaadó isteni tisztelet nem volt olyan egyszerü dolog, mint a hogy én
                    elmondom. Először is nemcsak magunk mentünk, az uradalom uri személyzete, hanem
                    az egész cselédség is velünk jött. Ezt a kivonulást nagy fürdés, mosdás,
                    pucolódás előzte meg. Ragyogó tisztába öltözködött mindenki. A legények gyolcs
                    ingbe, gatyába bujtak, asszonyok és leányok az összes szoknyáikat fölvették. A
                    hajba füzött vagy szabadon eresztett pántlikák hosszusága több kilométerre
                    rugott. Az összes igáslovakat befogták a hosszu szekerekbe s igy ment a
                    cselédség misére. A kiknek ezeken nem jutott hely, azok ökrös szekéren mentek.
                    Még pedig négy ökrösszekéren. A férfiak teljesen felöltözködtek, a fehérnép
                    azonban a csizmát kezében vitte s csak a templom kapujában huzta föl. Csiborka
                    tisztelendő ur, a buzsáki pap, ilyenkor mindig külön prédikációval rukkolt ki a
                    mi számunkra. Gondja volt rá, hogy az uraságunkat agyba-főbe dicsérje,
                    kijelentvén, hogy mindenki boldognak érezheti magát, a ki nála szolgál. Lehet,
                    hogy Csiborka ennek az igazságáról meg is volt győződve, de ha nem, még akkor is
                    szivesen ontotta a dicséretet, mert ő az uradalomnak a hivatalos papja is volt,
                    a mi grófunk kegyurasága alatt. A mise után következett a világi mulatság. Az
                    egyik major szérüjén, melynek földje sima volt, mint a pádimentom, tartották a
                    táncmulatságot. Pityke bandája muzsikált. A szabad ég alatt nagy bográcsokban
                    főzték a birkapörköltet, s csapraütöttek egypár hordó savanyu vinkót. Az összes
                    költségeket természetesen az uradalom viselte. Egy időben a buzsáki parasztok is
                    résztvettek a táncmulatságban, de ennek mindig verekedés lett a vége s mikor én
                    odakerültem, akkor már a cselédek csak maguk közt mulattak.</p>
				<p>Otthon megvacsoráltunk és aztán mi is kimentünk a táncmulatságra.</p>
				<p>- Ne ugy vedd a dolgot, - magyarázta utközben a bácsi, - hogy mi most
                    leereszkedünk a néphez. Egy nemzet különböző rétegei olyan viszonyban vannak
                    egymással, mint a test egyes részei. Igaz, hogy a fejünkben van az agyvelő, mely
                    a gondolkozásnak a székhelye, tehát a testnek a vezetője. De azért a fejnek nem
                    juthat eszébe lenézni a két kezet vagy a két lábat vagy a gyomrot azon a cimen,
                    hogy azok alárendeltebb munkát végeznek. Minden testrésznek tökéletes
                    együttmüködése adja az egész testnek dicső, isteni harmóniáját. Mi most a
                    munkatársaink közé megyünk, mert a kikkel nem derogál együtt dolgoznunk,
                    azokkal nem derogálhat együtt mulatnunk se. Ha mi megbecsüljük őket, ők is
                    megbecsülnek bennünket. A nagy momentumokban a nép dönt. Mikor aratni kell,
                    vagy fegyvert fogni a haza védelmére, ő mozdit egyszerre egy millió kart s e
                    dolog mellett minden szolgálat, a mit mi a köznek tehetünk eltörpül...</p>
				<p>Jól a szivembe véstem ezt a beszédet és azóta sem felejtettem el. Nagybátyám ezt
                    minden póz nélkül adta elő, nem népgyülési szónoklat volt ez, hanem életének
                    hitágazata.</p>
				<p>Mikor a bálba érkeztünk, javában folyt a jó mártogatós somogyi csárdás, de
                    egyszerre abbahagyták, mikor minket megláttak. Mindegyikünknek egy csordultig
                    telt poharat nyomtak a kezébe, előlépett az első hajdu, a vezető-gazda, szintén
                    tele pohárral és igy szólt:</p>
				<p>- Az Ur Isten jóvoltából megértük böcsületes munkánk végét, ugy illik, hogy ezt
                    megköszönjük neki, a mit a templomban meg is tettünk. Most pedig sorát ejtjük
                    annak, hogy a tekintetes ur hozzánk való jóságát is megköszönjük, mert hogy
                    megjelent köztünk örömünket nézni és velünk megosztani. Adjon az Ur Isten
                    mindnyájunknak sok örömet és kevés bánatot, egészséget a munkához és jókedvet a
                    mulatsághoz.</p>
				<p>Mindnyájan kezet fogtunk az öreggel s helyet foglaltunk az asztalnál, hol már
                    gőzölgő báránypaprikás várt ránk, melyet a juhászgazda sajátkezüleg főzött.
                    Mondhatom, hogy kitünő volt. Eszembe jutott, hogy egy tanárom szerint Priszkusz
                    Rétor Attila udvaránál evett valami effélét s azt föl is jegyezte az utókor
                    számára. Bizonyos, hogy ez a pörkölt ősrégi magyar étel s ez a mi berekbeli
                    népünk talán még most is ugy főzi, mint a honfoglaló ősök vagy azoknak az ősei,
                    az Európatipró hunok.</p>
				<p>Az egész mulatságon csak egy botrány történt: a fekete Udvarnoki berugása.
                    Ledobta magáról a kabátját s szilaj kurjongatások közt ugy táncolt, mintha
                    megbolondult volna. A nép fiai illedelmesen viselték magukat, eszükbe se jutott
                    azt tenni, a mit Udvarnoki megengedett magának, a ki sorba csipdeste a
                    fehércselédeket. Az lett a vége, hogy az irnok ur rosszul lett s elfeküdt
                    valami boglya tövében. Mikor másnap délben előkerült, bal arcán egy
                    baracknagyságu daganat volt, valami mérges éjjeli hernyó megmászta. Persze
                    káromkodott, mint a jégeső s egyre emlegette, hogy igy jár az ember, hogyha
                    parasztokkal összeadja magát. Végre aztán a bácsi megmondta neki, hogy jó lesz
                    hallgatni, mert csak egy ember viselte magát illetlenül és ez ő volt.</p>
				<p>A buzsáki királyságnak egy különös szokása is volt: az állatokkal is éreztetni a
                    nagy munka végét. Ez nagyon érdekes módon ment végbe. Az ökröket két napig nem
                    fogták járomba, e helyett térdig belehajtották a vizbe, aztán ott lemosták, jól
                    megvakarták és lecsutakolták, aztán elhajtották a legelőre, a hol negyvennyolc
                    órás szabadságukat töltötték.</p>
				<p>Nem szoktuk nyuzni a barmainkat, de tény, hogy a cséplés után bizonyos fáradtság
                    látszott rajtuk. Az elernyedtség benyomását tették rám, mikor a fürdőbe
                    hajtottuk őket és szemmel láthatólag frissültek föl kis vakációjuk alatt. Mikor
                    megszáradtak, szőrük csak ugy ragyogott. A szavuk is mintha egyszerre csak
                    megjött volna. A munkában az ökör ritkán szólal meg. A kérődzés nyilván jobban
                    esik neki, mint a beszélgetés s ha egyszer kérődzni kezd, alig hallani a
                    hangját. De mikor eltelik egy óra, két óra, három óra, fél nap és nem érzi
                    nyakán az igát, nem látja maga mögött a szekeret s béresét a hosszu ostorral:
                    ez szeget üt a fejébe s tárgyalni kezdi a dolgot.</p>
				<p>Minden állatban van bizonyos foku intelligencia. Ha valaki érti a módját, minden
                    állatot meg tud tanitani bámulatot gerjesztő ügyességekre. A bolhától kezdve föl
                    az elefántig minden állat idomitható. Egy barom van, a mellyel lehetetlen
                    boldogulni: az ökör. Az ökör élete rendkivül csekély körre terjed. Kritizálni és
                    megkülönböztetni nem igen tud, fölismerni is nehezen. Ökörtársait nem ismeri,
                    legföljebb azt az egyet, a melyik mellette huzza az igát. A négyökrös szekérben
                    már nem terjed annyira az intelligenciája, hogy az előtte járókkal
                    megismerkedjék. A nagyon intelligens ökör megismeri a vele egy szekeret huzó
                    előljáró kollégáit, de csak hátulról. Szembe már nem. Két embert nagyon jól
                    ismer, a béresét és az ostorosgyereket, a kinek karikás van a vállán. Ezektől
                    fél. Szük határok közt mozgó kisded élete teljesen a béres és az ostorosgyerek
                    körül folyik le. Ezeknek a szavára történik minden nevezetes dolog, kezdődik a
                    munka, a pihenés s az evés. Mikor az ostor nagyot durran, az ökör reszkető
                    alázattal huzza meg magát s fájdalmas tekintetet vet zsarnokára, mintha mondaná:
                    ne bánts, hisz nem vétettem semmit. A farkasnak szebb életet adott az Isten! A
                    farkaskölyöknek van családja, anyja, vannak gyermekkori emlékei, van nemzetsége,
                    mellyel együtt csatangol erdőkben és kaffogva támad a tanyákra. Az ökörnek
                    semmije sincs, se apja, se anyja, se törzse, csak egy másik buta, szomoru ökröt
                    ismer, mely csöndesen ott ballag, kérődzik mellette, néha föltartja a levegőbe a
                    fejét, hosszan elnyujtva azt mondja: mu, minek is jöttem a világra! Életének
                    többi szereplője már nem hasonló hozzá, azok már emberek, az egyik nagyobb ember
                    hosszunyelü ostorral, a másik kisebb ember rövidnyelü karikással. A szegény ökör
                    boldog, ha e kettőnek teljes megelégedésére morzsolhatja le örömtelen
                    napjait.</p>
				<p>Persze a gulyában lévő szarvasmarhának egészen más az élete. A gulyába vert marha
                    nem is olyan gyáva, mint az igavonó.</p>
				<p>Sokan azt hiszik, hogy a bivaly épp olyan állat, mint az ökör s kettőjük közt
                    csak az a különbség, hogy az egyik fekete.</p>
				<p>Óriási tévedés.</p>
				<p>Ki nézett már a szeme közé a bivalynak? Ki figyelte meg ezt a gyönyörű fekete
                    szempárt, mely a legcsekélyebb indulatra lángba borul s oly irtóztató vad
                    kifejezést ölt, hogy az embert hideg borzongás futja át.</p>
				<p>A bivaly sokkal erősebb, mint az ökör és sokkal bátrabb. A bivaly karakter.
                    Tessék csak megfigyelni: mikor a nehéz cséplőgépet egyik pusztáról a másikra
                    szállitjuk, a rud mellé mindig két bivalyt fogunk, nem pedig ökröt. Mert ha
                    például az ut dombnak megy s az ökör ezt megérzi, rögtön megijed, elveszti a
                    lelkét s enged a gép huzásának. A gép tehát visszafelé fut, árokba szalad és el
                    van veszve. Mit csinál ellenben a bivaly? Nekifekszik, s ha megszakad is, a
                    gépet fölhuzza a dombra. Ha nem birja, letérdel a földre és megáll, de hogy a
                    géptől visszafelé engedje magát rántani, arra nincs eset.</p>
				<p>Épp azért mindig igy szállitottuk a gépeinket: a rud mellé két bivaly, eléje
                    három pár ökör.</p>
				<p>S még van egy nagy különbség: az ökör az ostor csattantásával is dirigálható, a
                    bivaly még a vasvillával sem.</p>
				<p>Ha a bivaly egyszer befeküdt a pocsolyába, a legerősebb béres is hiába veri
                    vasvillával véresre, nem jön ki.</p>
				<p>Az ökör az ökölnyi béresgyerek egy szavára, intésére szót fogad.</p>
			</div>
			<div type="chapter">
				<head>
                  BIRKAORSZÁG.
                </head>
				<p>Ennek a falusi regénynek a cime azért buzsáki királyság, mert itt ugy az emberek,
                    mint az állatok külön törvények alatt éltek. Ezeket a törvényeket a királyság
                    feje, a nagybátyám állapitotta meg s azokhoz kötelesek voltunk mindnyájan
                    alkalmazkodni.</p>
				<p>Itt tanultam meg, hogyan kell az emberekkel bánni és hogyan kell az állatokat
                    megbecsülni. A mi kis királyságunkban teljes demokrácia uralkodott, a nélkül,
                    hogy valaki szavalt volna róla. Azóta az élet megtanitott rá, hogy nálunk csak
                    addig demokrata valaki, a mig föl nem kapaszkodik az uborkafára. És
                    megtanultam, hogy a mi szép hazánkban tulajdonképp mi a különbség az
                    arisztokrata és a demokrata között? Arisztokrata az, a ki mindenkit lenéz, a ki
                    alatta áll. Demokrata pedig az, a ki mindenkit lenéz, a ki fölötte áll.</p>
				<p>Természetes, hogy mind a két álláspont hazug és a jogosultság legkisebb
                    látszatával sem bir. Sem a rang, sem a vagyon, de még a tehetség sem jogcim
                    arra, hogy másokat lenézzünk. Jól elmémbe véstem a buzsáki öreg filozófnak,
                    nagybátyámnak ezt a tanitását, melyet bizony az emberiség nem igen tesz magáévá.
                    Se nálunk, se másutt.</p>
				<p>A mi kis birodalmunknak volt egy külön szervezetben élő autonóm testülete, mely
                    külön fejedelemnek hódolt s melyről eddig alig esett szó: a birkanyáj.</p>
				<p>Sokszor gondolkoztam azon, hogy miért teremtette Isten a krokodilust? Mi a célja
                    a világon ennek az undok szörnyetegnek? Miért nem lehelte a teremtő azt az
                    életet, mely a krokodilust mozgatja, szintén a birkába, mely minden porcikájával
                    ez emberiséget szolgálja? A mig él, szolgál bennünket a tejével és a
                    gyapjujával. Halála után odaadja a bőrét és a husát. S a krokodilus nemcsak
                    haszon nélkül való állat, hanem direkt kártékony is, mig a birka soha senkiben
                    kárt nem tesz. Alázatosan fejet hajt a felsőbbség előtt, szó nélkül türi, mikor
                    lekapják a tiz körméről s pompás, meleg gyapjuját lenyirják, vagy tejét
                    kifejik, s szelid bégetéssel követi a bakót, mikor üt a báránypaprikás
                    rettenetes órája. A birkatemperamentum nagy ritkán nyilatkozik meg abban, hogy
                    valamelyik kosnak néha eszébe jut egy kis gyereket felöklelni. Ezek a kosok a
                    birka-történelemben talán hősök gyanánt szerepelnek. Nem tudom. De annyit tudok,
                    hogy a birka a gyáva, a rabszolgának született állatok közé tartozik.</p>
				<p>Azt azonban elismerem, hogy a birkaország szervezettebb, mint például az
                    ökör-társadalom. A társulási ösztön jobban megvan bennük, mint a
                    szarvasmarhákban. A gulya is hallgat a kolomp szavára, s eljár utána, de tagjai
                    szorosabb kapcsolatban és ismeretségben nincsenek egymással.</p>
				<p>A birkatestület jámborságát mutatja az a körülmény is, hogy még hajtani se kell:
                    a juhász egyszerüen az élére áll s a birka engedelmesen tolong utána, minden
                    ostor, bot és kutyasegitség nélkül.</p>
				<p>Ezt már például a csürhe nem teszi meg. A csürhének ugyancsak oda kell cserditeni
                    a karikással, hogy szót fogadjon. A birkának soha. A verekedő kosokat a
                    legkisebb bojtárgyerek is szét tudja választani, mert nincs bennük igazi
                    szenvedély.</p>
				<p>Téved azonban, a ki azt hiszi, hogy birkaországban a juhász a legfőbb személy.
                    Majd megmagyarázom én mindjárt a birkaalkotmányt, szokásokat és erkölcsöket. De
                    mielőtt erre áttérnénk, előre kell bocsátanom, hogy nekünk a buzsáki uradalomban
                    nem sok birkánk volt. Ez az állat ugyanis a buja, nedves legelőt nem szereti.
                    Nemcsak nem szereti, de könnyen megbetegszik tőle. A száraz fü való neki s ha ez
                    tavasszal egy íznyi, már ki lehet rá hajtani. (Ember is sokszor van igy, hogy a
                    kövér, zsiros pecsenye megárt neki.) Ilyen birkának való sovány legelőnk kevés
                    volt az uradalomban s azért birkát se sokat tartottunk. Össze-vissza lehetett
                    vagy ötszáz főből álló nyáj. Pedig az én fiatalkoromban a birkatartás sokkal
                    jobb üzlete volt a gazdának, mint manapság. Olyan ára volt a gyapjunak, hogy a
                    gazda szinte ölben hordta ki a birkáját a legelőre, annyira kényeztette. A mi
                    grófunknak is rengeteg nyájai voltak, de egyéb uradalmaiban, nálunk nem.</p>
				<p>De a mi kevés juhunk volt, azon én alaposan kitanulmányozhattam e becsületes,
                    jólelkü állat természetét.</p>
				<p>A gazdaságnak az a része, a hol a juhokat tartottuk, meglehetősen messze feküdt a
                    kastélytól, egy magasabb, dombosabb, szikkadtabb helyen, mely a juhtenyésztésre
                    alkalmasabb volt, mint a laposabb mocsári rész. És már huzamosabb időt töltöttem
                    Buzsákon, eleven birka még csak a szemem elé se került. A birkausztatást és
                    nyirást Udvarnoki végezte s én jó sokáig birkaországból csak Szücs Miska
                    bojtárgyereket ismertem, a ki minden harmadik szombaton birkasóért jött be a
                    kastélyba.</p>
				<p>Egyik szombaton este aztán megismerkedtem Szücs Miska főnökével, a vén számadó
                    juhásszal. Lóról való lebukfencezés következtében otthon kushadtam és kimarjult
                    lábamat borogattam jéggel. Az őszi napfény beteges sárga fénybe boritotta
                    odakint a világot, a levegőben ökörnyál uszkált s a falevelek zörögve
                    hulldogáltak. A verandán heverésztem s egy Dickens-féle regénnyel birkóztam -
                    németül. Akkor még ettől az irótól magyarra alig volt valami leforditva s ugy
                    kezdtem rákapni a német nyelvre, hogy a nagybátyám könyvtárában Dickens csak
                    ezen a nyelven volt kapható.</p>
				<p>Az összes kutyák körülöttem heverésztek. Az okos állatok tudták, hogy beteg
                    vagyok s ugy feküdtek egy karéjban, mintha engem, tehetetlen embert, védelmezni
                    akarnának. Annyira éber volt a figyelmük, hogy ha valaki a külső kapu előtt
                    elhaladt, egyikük-másikuk már fölemelte a fejét és figyelmeztetőleg morgott, a
                    morgás után pedig rendesen rám nézett, mintha azt mondaná: Ne félj, kis gazdám,
                    vigyázunk ám rád!</p>
				<p>Egyszerre csak két kutya nagy ugatással az udvarba rohant. Valaki közeledett. A
                    mint megpillantottam, tisztában voltam vele, hogy nem lehet más, mint juhász,
                    még pedig számadó gazda. Föltünően rövid, ezer ráncu gatyát viselt, ujjatlan
                    lajbit és feketével kivarrott szürt. Szutykos kalapja mellé tüzve, rövidszáru
                    makrapipa ékeskedett. Kezében embermagasságu, nagykampóju, szépen faragott
                    pásztorbotot tartott... Hosszu haja elől kétfelé volt választva és hátul
                    csimbókba fonva. Utána illő távolságban, mint egy testőr, Szücs Miska, a bojtár
                    lépkedett. A gazda hosszuszáru csizmát viselt, a bojtár bocskort. Bot helyett
                    az utóbbi karikásostort fogott a kezében.</p>
				<p>A kutyákat nem kellett lecsillapitani, megérezték, hogy az ujonnan jött az
                    uradalomhoz tartozik s maguktól visszafeküdtek őrhelyükre. Csak Vidok, az én
                    zalai kis kutyám nem bizott teljesen, mert hát nem volt még annyira benfentes
                    Buzsákon, azért fölugrott, a diványra, a fájós lábam mellé ült s élénk
                    figyelemmel kisérte a jövevények minden mozdulatát.</p>
				<p>A vén juhász megállt, ugyanezt cselekedte mögötte (mindig megtartva a kellő
                    distanciát) a bojtár. Azután bemutatta magát, megmondta, hogy a neve Csuzy János
                    és foglalkozására nézve az uradalmi birkaügyek legfőbb intézője. Azután amaz
                    óhajának adott kifejezést, vajha a jó Isten még számos boldog napokat
                    virrasztana ránk, majd aziránt érdeklődött, hogy miféle nyavalya szegez engem
                    fekvőhelyemhez? Ezzel levette kalapját, botjára akasztotta, ráhelyezte az állát
                    s igy megtámaszkodva várta a feleletemet.</p>
				<p>A boldog napokat magam is visszakivántam neki, egyuttal elmondtam a lóról való
                    lebukásomat s végül megkérdeztem, hogy talán valami baj van birkaországban,
                    hogy Csuzy uram megjelenése a kastélyban elodázhatatlanná vált?</p>
				<p>Most ujra Csuzy vette át a szót. Sorrendben felelt. Sajnálkozott balesetemen.
                    Egyuttal azt a tanácsot adta, hogy hivassam el a faluból a vén Sziporkánét, a ki
                    ugy kikeni a lábamból a hibbanást, hogy holnap estére már táncolhatok vele. Majd
                    áttért arra, hogy az akol vidékén nincs semmi baj, csak a rend miatt kell nékie
                    a tekintetes kasznár urral szót váltania.</p>
				<p>Mondtam neki, hogy nagybátyám nincs idehaza, üljön tehát le a padra és várja meg.
                    Egyuttal bekiáltottam a konyhába Bábinak, hogy egy pohár borral ne sajnálja
                    Csuzy uramat megtraktálni. A kamarában ugyanis állandóan csapra volt ütve egy
                    hordó vinkó, melyből a tekintélyesebb cselédembereinket szoktuk ilyen
                    alkalmakkor megkinálni. A dukancia egy kis cserépkorsóval járt ki. Csuzy uram
                    kétfelé törölte kosszarv módjára kacskaringós bajuszát s nem mulasztván el (csak
                    egy mozdulattal, szó nélkül) rám köszönteni az italt, egy hajtásra leeresztette
                    torkán az adományt. Utána megint a bajusznak kétfelé törölése következett és a
                    következő kijelentés:</p>
				<p>- Megköszönöm az ifiurnak hozzámvaló szivességét.</p>
				<p>Leült a padra és hallgatott. Az én oldalamat azonban erősen furdalta, hogy miféle
                    rendre van szükség birkaországban és nem haboztam ez iránt néhány kérdést
                    intézni Csuzy polgártársamhoz.</p>
				<p>- Az ifiur nem járt még mifelénk az akolnál, ugy-e? - kérdé.</p>
				<p>- Nem.</p>
				<p>- Hát ugy a birka természetét ösmeri-e az urfi?</p>
				<p>- Azt sem. Tudja, Csuzy bácsi, én eddig leginkább városban nevelkedtem, csak
                    nemrég vagyok itt falun és tanulom a gazdaságot.</p>
				<p>- A birkák erányában mindig szivesen nyilatkozom, ha az urfi tapasztalni óhajt, -
                    felelt Csuzy ünnepélyesen és kacskaringósan, akár csak a kosszarv, - a birka
                    kényes jószág, sok fortélya van a mesterségének, a mit érteni kell, mert
                    különben megette a fene az egész piszmogást...</p>
				<p>Csuzy bácsi lassankint beleringatta magát az előadásba s csudálatos dolgokról
                    rántotta le a leplet, a melyekről nekem halavány sejtelmem sem volt. Ti azt
                    hiszitek, ugy-e, nyájatlan olvasók, hogy az akolban és a nyájban a juhász a
                    legnagyobb ur? Nagy csalódásban vagytok, szeretett atyámfiai. Urnak elég nagy
                    ur, de nem a legnagyobb. A tekintély glóriája nem az ő feje körül ragyog. A
                    birkaország királya, ki hinné el, de ugy van, nem a juhász, nem is a kos, hanem
                    a szamár. A birkának a maga vére nem imponál, de idegen dinasztia előtt
                    meghajol. S ez az, a mi miatt Csuzy János nálunk járt. Szamarat kér az
                    uradalomtól a birkái számára. Elkormányozhatók ugyan a csacsi nélkül is, de
                    rosszkedvüek, kevesebbet esznek, könnyebben megbetegszenek, elbódorognak,
                    megkergülnek s a nyavalyát lassabban heverik ki. A jövő héten lesz
                    Szőllősgyörökön a vásár, ő ott vesz egy szamarat, nyakába akasztja az uradalmi
                    kolompot és lesz a nyájnak királya!</p>
				<p>- Aznap jőjjön ki az urfi az akolba, majd meglátja, hogy milyen boldogság lesz
                    ott. Csak tessék megmondani a tekintetes kasznár urnak, mert már látom, hogy
                    tovább nem várhatok, a sóval pedig haza kell érnünk még ma este, hogy nem
                    lustaságból teszem, mert nyargalni akarnék, hanem a rend okáért.</p>
				<p>Várt még egy darabig, de erősen sötétedett, az öreg hát átvette a sóporciót, a
                    bojtár vállára helyezte s eltávozott. Még egy kis hamuzsirt is kapott, meg aztán
                    összeszedte a háznál található bagót, a mi azonban nem magánhasználatra szolgál,
                    hanem a birkasebeket gyógyitja vele. A hamuzsirral meg, ha jól tudom, a sót
                    szokták keverni.</p>
				<p>Mikor a bácsinak, a ki késő este tért csak haza, elmondtam Csuzy János
                    látogatását, nem mosolygott, sőt nagyon komolyan bólintott s egy hajdut
                    megbízott azzal, hogy a szamármegvételre vonatkozó engedelmet a juhászgazdának
                    elvigye.</p>
				<p>- Ugy van az, fiam, - szólt a bácsi, - csak a birkák tudják igazán méltányolni a
                    szamarat. Mi is tudjuk, hogy türelmes, erős, jó munkás állat, a lónál sokkal
                    ravaszabb s állatvilágunkban még sincs semmi pozíciója. A gyerekek csufolódva
                    szaladnak utána, ha csak lehet ütik, verik, meghuzzák a fülét, farkát. Az
                    emberek gusztusa annyira elment tőle, hogy például egész Buzsákon csak egy
                    embernek van szamara, a falu koldusának. S a birkák közt olyan tekintélyt tud
                    tartani, hogy megteszik királynak és vakon mennek utána. A hivatalok körülbelül
                    igy vannak kiosztva: A juhász a miniszterelnök, a bojtár az államtitkárja, a
                    kutya a rendőrfőnök, a kosokból áll az ellenzék s a nyáj közepén áll és
                    uralkodik a szamár kiemelkedő alakja. Ha ezek az összes állások be vannak
                    töltve, a birka boldog, hizik, szaporodik s nincs vele semmi baj. Ha különben
                    érdekel, jövő héten menj ki az aklokhoz és nézd meg.</p>
			</div>
			<div type="chapter">
				<head>
                 HOGY VETT CSUZY SZAMARAT.
                </head>
				<p>Pár nap mulva a bácsival a szőllősgyöröki vásárra mentünk. A gazdaember még akkor
                    is szükségesnek tartja a vásáron megjelenni, ha nem akar is venni semmit. A
                    vásár arra is való, hogy azon mindenféle megyebeli ujdonságot megtudjon az ember
                    s tájékozódjék mindenféle portékának az áráról. Különösen cséplés után, mikor az
                    év legnagyobb munkája véget ért, fontos az ilyen összejövetel és a dolgoknak
                    beható megbeszélése.</p>
				<p>Már közel jártunk Szőllősgyörökhöz, mikor utolértük Csuzy János juhászgazdát, a
                    ki tudvalevőleg szamarat ment venni a buzsáki nyáj számára. A bácsi, szokásához
                    hiven, rögtön fölszólitotta Csuzyt, hogy másszék föl a bakra. A mit Csuzy menten
                    meg is tett, utasitván előbb a bojtárgyereket, hogy Györök melyik részében
                    akadjon rája.</p>
				<p>Csuzy uramon első pillanatra látszott, hogy hivatalos küldetésben jár. Komoly és
                    ünnepélyes volt, mintha azzal lett volna megbizva, hogy a Festetich-uradalmat
                    megvegye. Tizenöt forintnyi uradalmi vagyon tartózkodott Csuzy uram szüreujjában
                    és bizonyos volt, hogy ezért a pénzért a legelső és legjobb minőségü szamár fog
                    a gróf birtokába átvándorolni. A falu végén elváltunk. A bácsi a plébánoshoz
                    sietett, én meg Csuzyval a vásárra mentem.</p>
				<p>A sokadalom egyik félreeső helyén huzódott meg a szamár-vásár. Nem volt ez itt
                    önálló állat-üzlet, csak mint a birkászatnak kiegészitő része szerepelt. Nem is
                    foglalkozott vele más, csak juhász. Eladó, vevő egyaránt ebből a mesterségből
                    került ki. A hosszufülü állatból is csak nagyon kevés példány volt látható. A
                    szamárnak tulajdonképpen nincs rendes vásári értéke, hogy ugy mondjuk, nem
                    jegyzik a tőzsdén, mert használata nem igen elterjedt... Semmiféle olyan munka
                    nincs, a mit csak a szamarak tudnának elvégezni. Ezért minden szezonban olcsón
                    kapható.</p>
				<p>A buzsáki gróf juhászának megjelenése a szamárszögletben meglehetős figyelmet
                    keltett, noha Csuzy uram oly közömbös pofával állitott be, mintha csak
                    véletlenül toppant volna a vásárnak ebbe a zugába. Háttal a szamarak felé
                    megállt s elnézegetett a vásáron, mintha minden érdekelné, csak a szamár nem. Én
                    ott állottam mellette s nem avatkoztam a taktikájába. Egy nagybotu juhász azért
                    mégis lassankint odasomfordált melléje s ráköszöntötte a jó napot Csuzy gazdára.
                    De beszélgetést nem kezdtek, pedig az Öreglakról való kolléga épp azért
                    szólitotta meg Csuzyt, hogy két eladó szamarára terelje a figyelmet. Hanem azért
                    a világért nem szólt volna. Ezt már igazán illetlen tolakodásnak minősithették
                    volna.</p>
				<p>Csuzy uram a köszönésre megfordult s arcán valami olyan kifejezés villant át:
                    nini, hát itt szamarakat árulnak. Egy darabig még csönd volt, azután
                    méltóztatott előböködni a szájapadlásán bőségesen meggyülemlett szavakat.</p>
				<p>- No, komám, mi ujság itt az öreglaki részen? Hogy szuperált az usztatás?</p>
				<p>- Gyöngén. Napjára hüvös időt kaptunk s vagy harminc birkánkat megvette a
                    hideg.</p>
				<p>- Hát a nyirás?</p>
				<p>- Sokat megvagdaltak. A Bora Nacát haza is kergettem kendtekhez. Ugy megvágta egy
                    birkánkat, hogy szinte félfont kulimász köllött rá.</p>
				<p>A jég meg volt törve, többen pipálva hallgatták a két juhász beszélgetését s
                    ezalatt Csuzy egyre közelebb jött a szamarakhoz. Szakértő szemmel mustrálta
                    őket, azután elkezdte az állát vakargatni, mintha valamin erősen gondolkodnék. A
                    juhászok feszült figyelemmel nézték, mert valamennyi sejtette, hogy az öreg nem
                    hiába fáradt ide. Végre megszólalt az öreg:</p>
				<p>- Ha tudtam volna, hogy lesz egy kis válogatás, biz Isten szóltam volna a
                    tekintetes kasznár urunknak...</p>
				<p>A juhászok, kivéve, a kik éppen vevővel voltak elfoglalva, előre nyujtott fejjel
                    füleltek.</p>
				<p>- Mert hát, a mint kendtek is tudják, kolomposra volna szükségünk.</p>
				<p>- Tudjuk, bölcsen tudjuk, - ismételték többen.</p>
				<p>- Régen mondogatja már a kasznár ur: Hej, Csuzy, kend okos ember lehet, hogy
                    szamár nélkül is eligazitja a birkáit.</p>
				<p>(Csöndes derültség.)</p>
				<p>- Ha már igy gondolja a kasznár ur, mondok, akkor ne is vegyünk szamarat,
                    feleltem rá. Ebbe is maradtunk. Aztán meg az is igaz, hogy jóravaló szamarat
                    csak a veszprémi vásáron lehet kapni. Hát, gondoltam, várjuk meg a veszprémi
                    vásárt, ha már egyszer rászánjuk magunkat arra, hogy kolompost vegyünk.</p>
				<p>Megvető mosoly játszadozott az érdekelt felek arculatján. Veszprémi vásár! Bolond
                    beszéd. Sose látott még a veszprémi vásár muraközi szamarat, pedig azok a
                    legjobbak az egész Tuladunán. Azért Somogyban a legrongyosabb vásár is fölér
                    szamár tekintetében a veszprémivel.</p>
				<p>Igy mormogott a juhászok közvéleménye. Csuzy ugy gondolta, hogy a juhász-had
                    immáron meg van győzve teljesen arról, hogy neki eszeágában sincs szamarat
                    venni. Tehát nem tarthatják magasabbra az árát azon a cimen, hogy nene, ez az
                    ember rá van szorulva, muszáj neki venni. Azért most már jónak látta
                    világosabban közeledni célja felé. Igy folytatta tehát a diskurzust:</p>
				<p>- Ugy történhetett a dolog, hogy a grófunk megtudta, hogy a mi nyájunk kolompos
                    nélkül éldegél és elröstelte a dolgot. Alighanem megmondta a kasznár urnak, hogy
                    kasznár ur, aszongya, röstelném, ha megtudnák a mi hibánkat, mert tán ugy
                    vélekednének, hogy sajnáljuk megadni a módját. A kasznár ur azután csakugyan a
                    lelkemre kötötte, hogy most már ne feledkezzem meg a veszprémi vásárról. De azt
                    nem mondta, hogy muszáj addig várni. Azt se mondta, hogy agyonüt, ha másutt
                    vásárolok szamarat. Ha pedig igy van a dolog, akkor én veszem ott, a hol
                    találom. Még pedig a hol olcsón találom.</p>
				<p>A gyülekezet nagy komolyan végighallgatta Csuzy uram előadását s a végén helyeslő
                    mormogással kisérte. Csuzy legalább tiz szamarat alaposan végigvizsgált. Azóta
                    sok mindenféle kereskedőt láttam életemben. A messze keleten alkalmam nyilt a
                    legnagyobb talentumu kereskedőnépeket, zsidót, örményt, görögöt
                    összehasonlitólag tanulmányozni, de mondhatom, hogy Csuzy uram módszere nem vált
                    szégyenére a magyar faj kereskedő-zsenijének. Az öreg kitünő kupecnek bizonyult.
                    Mindegyik állatnak megnézte a fogát, szemét, lábát, patáját, azután fölült rá és
                    nyargalt egyet rajta. Valamennyit lebecsmérelte a sárga földig s végre az egyik
                    szamarat, melyről körülbelül azt mondta, hogy valóságos szégyenfoltja a
                    szamárfajnak, megvette tizenkét forintért. Érdekes, hogy mikor valamelyik
                    csacsinak a gazdájával tárgyalt, a többi juhász rögtön a háttérbe huzódott, nem
                    akarván a kolléga üzletét rontani. Ekközben odaérkezett Szücs bojtárgyerek, a ki
                    átvette a szamarat, s hazakocogott, mi pedig betértünk a lacikonyhába áldomást
                    inni.</p>
				<p>A szamarat különben Csicsónak hivták. A györöki vásár után vagy két hétig nem
                    hallottam róla semmit. Egy vasárnap délután azonban, mikor Boglárra lovagoltam,
                    hogy egy bucsu-fürdést megpróbáljak a Balatonban, igen különös körülmények
                    között találkoztam vele ujra. Egy leszedett oldalu szekér fenekére széna volt
                    téve s ezen feküdt a csacsi, két igásló pedig huzta Boglár felé.</p>
				<p>- No, mi baj, Csuzy uram? Tán kisült, hogy beteg állat a Csicsó? - kérdeztem a
                    kocsis mellett ülő juhászt.</p>
				<p>- A doktorhoz viszem, kérem ássan, mert nem vagyok tisztában vele, hogy mi baja
                    lehet. Pedig ösmerek vagy harmincféle szamárnyavalyát, - felelt vissza
                    Csuzy.</p>
				<p>Odafartattam a szekér mellé és beszédbe ereszkedtem Csuzy bácsival.</p>
				<p>- Miben nyilvánul a betegség?</p>
				<p>- Először is nagyon fázékony. Este addig nyöszörög és jajgat, mint egy kutya, a
                    mig a subámat a nyaka közé nem keritem. Szabadban nem hálna a szentnek se.
                    Napnyugtakor már kéri a takarót, mikor pedig a szürkület sötétségre válik, nem
                    hagy nyugton, mig az akolba nem viszem. Reggelenkint keservesen szokott köhögni,
                    sokáig elfekszik s megint csak nyög és sóhajtozik, mint a kárvallott cigány. Hát
                    majd a doktor ur kitapogatja és ád neki valami medicinát.</p>
				<p>A boglári sörházban találkoztam az állatorvossal s megkérdeztem, volt-e nála a
                    juhászunk a szamarával?</p>
				<p>- Volt. Nagyon érdekes eset. Képzeld, az a szamár szimuláns. A mint a juhásztól
                    megtudtam, hogy csak mostanában vettétek, rögtön gyanakodni kezdtem. A furfangos
                    állat ugyanis ilyen helyváltozás alkalmával mindig attól fél, hogy munkába
                    fogják. Azért aztán betegséget, gyöngeséget szimulál, hogy ezt kikerülje. Ha
                    tudná, hogy egyéb dolga nincs, mint kolomposnak lennie a nyájban: rögtön
                    egészséges lenne, mint a makk. De még nem bizonyos benne, hát játszik.</p>
				<p>Csuzy nagy dühbe jött, mikor megtudta, hogy Csicsó tuljárt az eszén. Ha megtudja
                    a világ, hogyan szekereztette be a szamarát a boglári doktorhoz, nevetség tárgya
                    lesz az egész vármegyében. Hazafelé menet Csicsó már sejthette, hogy rájöttek a
                    turpisságra. A visszaszekerezés már nem történt olyan grófi állapotban. Csuzy a
                    szekér után kötötte a csacsit, maga pedig egy szőlőkaróval fölfegyverkezve,
                    mögötte ballagott. Akár tetszett a csacsinak, akár nem, muszáj volt neki az
                    igáslovak tempójában baktatni, ha pedig huzni engedte magát, rögtön lecsapott rá
                    a juhász. Ez volt a büntetése a szamárnak. Este akárhogy sóhajtozott is, nem
                    kapott subát, be se eresztették az akolba, odakint élvezte a szép, harmatos
                    éjszakát.</p>
				<p>Másnap reggel is megpróbálta nyögni, szemefehérét forgatni, kinyujtott nyelvvel
                    heverni, de mikor Csuzy bottal jól eltángálta, hamar fölugrott és vezette a
                    birkákat kifelé.</p>
				<p>Két nap alatt Csicsó teljesen meggyógyult. Ilyen kétszinü állat a szamár. A ló
                    becsületes, hiszékeny, korrekt, csak kivételesen vannak gonosz természetü lovak.
                    A ló hü, ragaszkodó, egy párbajképes gentleman. A szamár ravasz, több esze van,
                    mint a lónak, dolgozni nem szeret, még a gazdájához se ragaszkodik, haragos és
                    bosszuálló természetü.</p>
			</div>
			<div type="chapter">
				<head>
                    MÁLCSI NÉNI REGÉNYE.
                </head>
				<p>Mikor az őszi hidegek beköszöntöttek s a napok feltünően rövidülni kezdettek, a
                    mi szükkörü falusi életünk még szükebbre szorult.</p>
				<p>A mint a bőséges őszi esőzések után a mezei munkával elkészültünk, odakint már
                    nem lévén dolgunk, több időt töltöttünk otthon, a házban és ház körül és nagyobb
                    figyelmet szenteltünk egymás személyének. Tulajdonképpen csak ekkor kezdtem
                    behatóbban foglalkozni Málcsi nénivel. Reggeli után, ebéd után, mikor a többiek
                    fölkeltek, én ott maradtam s beszélgettem vele. Egyszer nagy fejszaggatása volt
                    és egész nap ágyban maradt, én pedig valami bekötött német Gartenlaubé-ből
                    fölolvastam neki, a miért ő nagyon hálás volt. Asszisztáltam neki, mikor a
                    kamarában a befőttjeit rendezte. Megvallom, nem egészen önzetlenül, mert sok jó
                    falatot kaptam. Abban a korban voltam, a melyben egész nap tud az ember enni. Ha
                    a világ összes szakácsai összedugták volna fejüket, nem hiszem, hogy ki tudtak
                    volna találni olyan eledelt, mely az én gyomromat elrontsa. Sokszor bámulva
                    hallgattam Udvarnoki éles kritikáját, melyet a koszt fölött gyakorolt. Neki
                    minden étel zsiros volt. A miben egy csöpp paprikát talált, azt méregnek
                    nyilvánitotta. A hus neki kőkemény volt, a gyurt tészta nyulós. E mellett
                    mindenből ugy bepakkolt, mint egy tót napszámos. A bácsi nem egyszer megmondta,
                    hogy olyan gyomra van, mint egy struccmadárnak. Málcsi néni szemében én már csak
                    azért is rokonszenves alak lehettem, mert ha kinyitottam a számat az evés és nem
                    kritika céljából történt, s megettem a bocskortalpat is, föltéve, hogy
                    baracklekvárral adták föl.</p>
				<p>Egyszer aztán Udvarnoki is elhallgatott a birálattal. Egy darabig még dünnyögött
                    a rágott, sárgás bajusza mögött, azután ezzel is fölhagyott. Egyszer nagy csuda
                    történt: Udvarnoki megdicsérte a töltött káposztát. Történt még nagyobb csuda
                    is: egyszer ebéd után Udvarnoki kezet csókolt Málcsi néninek. Ez a jelenet
                    annyira meglepő volt, hogy én hátulról majdnem ráugrottam Udvarnokira: azt
                    hittem, hogy meg akarja csipni, vagy harapni a nénit. Másnap igy szólt hozzám
                    Málcsi néni:</p>
				<p>- Te, Viktor, mikor mégy Boglárra?</p>
				<p>- Ha a néni parancsolja, akár rögtön is. Ráérek.</p>
				<p>- Nem olyan sürgős. Csak gondoltam, hogy ha éppen bemész, én is rád biznék
                    valamit.</p>
				<p>- Mit?</p>
				<p>A néni habozva tekintett rám, tekintete mintha azt mondta volna: ugyan bizhatom-e
                    ebben a fiuban?</p>
				<p>A mint figyelmesen néztem a nénire, nagy bámulattal vettem észre, hogy nincs már
                    oly simára fésülve, mint ezelőtt. Rövidebb hajszálait előhuzigálta kontyából és
                    apró kunkorodásokba csavarta, melyek homlokára tódultak. Azt is elámulva
                    tapasztaltam, hogy a nyakába fehér csipkét varrt, valamint a ruha ujjába is.
                    Eddig mindig egyszinbe, vagy tiszta fehérbe, vagy tiszta feketébe volt
                    öltözködve, soha tarkaság az ő ruháján észrevehető nem volt. Mi üthetett beléje,
                    hogy most egyszerre igy változtatott az izlésén? Észrevette, hogy szokatlan
                    gonddal végigmérem és elvörösödött.</p>
				<p>- Hát csak azt akartam mondani, hogy ne felejts el szólni, ha Boglárra mégy, mert
                    egy kis komissióm lesz számodra.</p>
				<p>Ezzel sarkon fordult és otthagyott. Másnap valami juhmétely ügyében baromorvosért
                    kellett mennem s mikor jó kis Almanzor lovamat megnyergelve elővezették,
                    jelentkeztem a néninél. A néni óvatosan körülnézett, megfogta a kezemet és
                    bevezetett a szobájába, melynek ablaka a kertre nyillott. A szoba meglehetősen
                    rideg berendezésü volt, néhány családi arckép és egy kis tükör diszitette.
                    Valami stelázsi-félén harminc-negyven könyv állott, leginkább német regények. A
                    néni ugyanis a pozsonyi zárdában nevelkedett és meglehetősen jól tudott németül.
                    A szekrény tetején kanári csicsergett. A néni kihuzta kis varróasztalának
                    fiókját és egy nagyobb bankót adott át nekem.</p>
				<p>- Kérlek, fiam, ne szólj senkinek. Bogláron elmégy a patikusnéhoz és megkéred,
                    hogy prenumeráljon arra a német divatlapra, a mely neki is jár. Azután a
                    patikában veszel egy üveg kölni vizet és egy kis üveg viola-parfümöt. Azután
                    Szander-féle bőrkenőcsöt...</p>
				<p>Átvettem a pénzt és megigértem, hogy diszkrét leszek. Mondhatom azonban, hogy a
                    megrendelés nagy szeget ütött a fejembe. Hogy a néni divatlapra előfizessen és
                    piperecikkeket vegyen: ez nem fért a fejembe. Eddig soha nem adott semmit a
                    piperére, soha egy csöpp hiuság nem nyilatkozott meg benne és most egyszerre
                    mintha megváltozott volna. Most, mikor már meglehetősen tul volt ötvenedik
                    esztendején! Valami fordulat történhetett a vén kisasszony életében s
                    elhatároztam, hogy igyekezni fogok kideriteni a titkot.</p>
				<p>Mikor hazatértem, még nagyobb meglepetés várt rám: a néni a zongoránál ült és egy
                    Chopin-ábrándot játszott. Az ócska zongora ugy hangzott, mint egy cimbalom.
                    Valami fájdalmas, beteges nyöszörgés gyanánt hatott rám ez a zongorázás, ugy,
                    hogy szinte köny szökött a szemembe. Mintha egy öreg lélek régmult idők édes
                    hangulatait igyekeznék visszaidézni emlékezetébe. Ugy egy órahosszat ábrándozott
                    a néni a sötét szobában, a töredezett hangu zongora mellett. S mikor kijött az
                    ebédlőbe lámpást gyujtani, láttam, hogy a szemei ki vannak sirva.</p>
				<p>- Az Istenért, Málcsi néni, mi baja?</p>
				<p>Az öreg kisasszony belemarkolt a hajamba, gyöngéden megcsókolt, megveregette az
                    arcomat és felelt:</p>
				<p>- Tudod, nagyon régen nem zongoráztam, pedig fiatalkoromban sokat gyakoroltam
                    magamat és nagyon jól játszottam. Az embernek sok minden eszébe jut, mikor ujra
                    megszólal a hangszer, mely visszaviszi fiatal korába. Ezt te, gyermekem, nem
                    érted. Nem tudhatod, milyen keserves az, mikor valakinek már csak multja s
                    emlékei vannak...</p>
				<p>Valóban nem értettem meg a néni hangulatát s azokat az érzelmeket, a melyek
                    keblét eltöltötték. De fájdalmát önkéntelenül is megéreztem s az én szivem is
                    egy kicsit mintha összeszorult volna. Mikor nagybátyám este hazajött, bementem a
                    szobájába és elmondtam neki, hogyan beszélgetett az öreg asszony az öreg
                    hangszerrel. A bácsi arca meglepetést árult el s ki is jelentette, hogy ez
                    igazán rendkivüli dolog, mert Málcsinak eddig eszébe sem jutott a portól lepett
                    zongora nyugalmát megzavarni. Vacsora alatt aztán igy szólt a nénihez:</p>
				<p>- Nem is tudtam, Málcsi, hogy te zongorázol?</p>
				<p>A néni arcán gyermekesen zavart mosoly jelent meg. Olyan képet vágott, mintha
                    valami csinyen kapták volna rajta. Halk hangon felelt:</p>
				<p>- Hajdan nagyon szépen játszottam s magam sem tudom, hogy, hogy nem, ma megkapott
                    a vágy, hogy ujra játszam. A zongora is berozsdásodik, ha nem nyul hozzá
                    senki.</p>
				<p>- Nos és jól ment?</p>
				<p>- A magam mulatságára elég jól. Mások előtt meg ugy sem szándékozom produkálni
                    magamat.</p>
				<p>Egy este a hangulat komor volt. Ugy állt a dolog, hogy körülbelül a Pepi bácsi
                    feleségének a halála óta nem szólalt meg a zongora a háznál. A mult idők emléke
                    ráborult a bácsira is s bánatba vonta férfias arculatát. Mind korán aludni
                    mentünk, legkorábban a néni és másnap rájöttem, hogy miért. Arcát és kezét
                    ugyanis bekente azzal a kenőccsel, melyet én hoztam, hogy szeplőit eltüntesse.
                    Reggelre a vánkosa tele volt zsirfoltokkal, a mit a Bábi szakácsné nekem rögtön
                    elárult. A divatlap megérkezését a néni lázas türelmetlenséggel leste s mikor az
                    első szám megjött egészen beletemetkezett, majd elővette gardrobját, s ócska
                    ruháit igyekezett divatosra átalakitani. Nekem mindez feltünt, de a bácsi nem
                    vett észre semmit, sokkal kevesebb figyelmet szentelt Málcsi néninek. Azért
                    nagyot is nézett, mikor egyszer megkérdeztem tőle, hogy vajjon talán a Málcsi
                    néni itt szándékozik hagyni bennünket?</p>
				<p>- Miből következteted?</p>
				<p>- Mert olyan előkészületeket tesz, mintha el akarna utazni.</p>
				<p>És erre előadtam megfigyeléseimet, nem hallgatván el most már a divatlapot és a
                    ruhavarrást se. A bácsi végighallgatott és csak annyit mondott rá:</p>
				<p>- No, majd utána nézünk a dolognak.</p>
				<p>Az utánanézésnek sajátságos eredménye lett. Nagy meglepetésünkre kiderült
                    ugyanis, hogy Udvarnoki Miklós, a mi feketevérü gazdasági irnokunk titokban
                    udvarol a néninek. A naiv öreg lélek, a ki se az életet, se az embereket nem
                    ismerte, s a kinek sejtelme sem volt arról, hogy az Uristen szép kék ege alatt
                    micsoda komisz fráterek éldegélnek, a ki jó volt, mint egy falat kenyér és
                    gyönge, mint egy szál pipacs, természetesen komolyan vett mindent s Udvarnoki
                    nyájas szavaira azonnal átalakult. Nem talált abban semmi rendkivülit, hogy
                    Udvarnoki őt feleségül vegye. Elvégre Udvarnoki sem fiatal ember, sőt koránál
                    sokkal öregebbnek is látszott és bizonyára nagyobb bolondság volna tőle egy ifju
                    leányt elvenni, mint egy meglett dámát.</p>
				<p>A bácsit rendkivül bántotta a dolog, melynek megtalálta nagyon természetes
                    magyarázatát. Azt tudniillik, hogy Udvarnoki megtudta, hogy a néninek egy
                    kaposvári takarékpénztárban ötezer forint vagyona van deponálva. Képesnek hitte
                    arra, hogy ezért a pénzért nőül veszi és szerencsétlenné teszi a nálánál sokkal
                    idősebb vénkisasszonyt.</p>
				<p>A bácsi igazán nem tudta mit csináljon? Udvarnokinak szóljon, hogy hagyjon föl
                    ezzel a perfid és erkölcstelen dologgal, vagy a néninek mondja meg, hogy ne
                    tegye magát nevetségessé, hisz Udvarnoki a fia lehetne? Nehéz dilemma volt. A
                    bácsi gyöngéd lelke nagyon is jól tudta, hogy minő változások történhettek és
                    minő remények ébredhettek a vénleány szivében. Ebbe se akart durva kézzel
                    belemarkolni. De szörnyen bántotta a dolog, s ahhoz lett volna legjobban kedve,
                    hogy Udvarnokit rövid uton kidobja a házból.</p>
				<p>Elhatározta, hogy egy darabig csak megfigyeli a dolgot, de nem avatkozik
                    bele.</p>
				<p>Soha életemben nem felejtem el azt a napot, mikor Málcsi néni a divatlapból
                    kiböngészett és sajátkezüleg megvarrott legujabb divatu ruhájában megjelent. A
                    ruha világoskék volt. Bő ujjakkal, fehér csipkével és meglehetősen rövid
                    szoknyával. Hozzá a néni, szintén a divatlapból, valami kócos frizurát csinált,
                    a mely ugy festett a fején, mint valami vihartól megtépett szénaboglya. Egy
                    vasárnapi ebédre lépett ki először a néni ebben a kosztümben. Már mindnyájan az
                    asztalnál ültünk s én nagyon éhes lévén, épp egy darab kenyeret kaptam be, mikor
                    a néni belebegett. A falat a torkomon akadt s szinte meredten bámultam a
                    szokatlan alakra. A néni kedves fejbiccentésekkel köszönt nekünk és hosszabb
                    mosolygással füszerezett meghajlást irányzott Udvarnoki felé. Azután megragadta
                    a nagy ezüstkanalat, hogy a levest kimerje. A bácsi csak ekkor vetette föl
                    fejét az ujságból. Feszülten lestem az arcát. Mondhatom, hogy ezt a komoly, okos
                    embert még igy elképedve nem láttam. Darab idő mulva olyan hangon, mely tréfás
                    igyekezett lenni, de nagyon komoran recsegett, igy szólt:</p>
				<p>- Te, Málcsi, valami maskarabálra készülsz?</p>
				<p>A régi levesmerő kanál, mellyel családunknak ez az ága már a tizenhetedik
                    században levest mert, irtóztató csörömpöléssel hullott vissza a levesestálba, s
                    Málcsi vörös lett, mint a tört paprika. Lopva Udvarnokira vetett egy pillantást,
                    mintha azt akarta volna mondani, hogy látod, mennyit szenvedek érted, aztán
                    lassan összeszedte magát és igy felelt:</p>
				<p>- A tréfás szavaidból csak azt látom, Pepi, hogy ideje volt a rongyaimat egy
                    kicsit fölfrissiteni. Már nagyon hozzászoktatok a lomposságomhoz.</p>
				<p>Ennek az ebédnek a további részleteire nem emlékszem, mert éhes voltam s a
                    levesben csigatészta volt. A mi annyit jelent, hogy megfeledkeztem a körülöttem
                    zajló életről s kizárólag önfentartási ösztönömnek csirkeaprólékkal és
                    csigatésztával való kielégitésén fáradoztam.</p>
			</div>
			<div type="chapter">
				<head>
                  ANDRÁS NAPJA.
                </head>
				<p>November elején, ebéd táján, egy könnyü, sárga kocsi gördült be udvarunkra s egy
                    testes, középkoru, meglehetősen elhanyagolt külsejü, a naptól feketére égett, a
                    széltől cserepesre fujt arcu férfiu szállott le róla.</p>
				<p>Hosszuszáru csizmát viselt, vállán dupla puska lógott, félrevágott
                    cseperkeformáju kis vadászkalapját sastollak ékesitették. Bár meglehetős hüvös
                    szél fujt, inge elől nyitva volt.</p>
				<p>A vendég kocsisa utasitás nélkül is elindult az istállók felé: ugy látszik,
                    ismerte a járást. Az ujonnan érkezett felém indult, ki az udvar egyik napsütötte
                    sarkában a kutyákkal játszottam.</p>
				<p>- Jó napot, kis öcsém, - szólt - ugy-e te a Bárándy-gyerek vagy Zalából?</p>
				<p>- Az vagyok.</p>
				<p>- Szervusz, én Piskolty András vagyok, Gamásról. Azt hiszem, hogy hallottad már a
                    hiremet?</p>
				<p>- Hallottam. A buzsáki plébános ur azt a tanácsot adta, hogy ne üljek le magával
                    ferblizni. Ha pedig leülök, ne féljek, mert akkor ijeszt legjobban, mikor
                    semmije sincs.</p>
				<p>Piskolty jóizüt nevetett s kimutatta két sor egészséges, fehér fogát.
                    Konstatáltam, hogy a mosolygás nem áll rosszul neki, sőt két szemét oly
                    sugárzóvá teszi, hogy kellemesen hat az emberre. Azt következtettem ebből, hogy
                    nem lehet rossz ember.</p>
				<p>- Nem mondom, hogy a papnak nincs igaza. De ő belőle mégis csak a méreg beszél,
                    mert szegény nekem keres: a fele stóláját én viszem el. Különben pedig ha vén
                    szamár vagyok is, ne magázz engem és mondd meg, hogy idehaza van-e az öreg?</p>
				<p>- Mindjárt itthon lesz, mert dél van.</p>
				<p>Piskolty puskáját és tarisznyáját lerakta a folyosón és bekiáltott Málcsi
                    nénihez, hogy itt marad ebédre. Az én időmben az volt a szokás a mi vidékünkön,
                    hogy ha valakit utközben meglepett a dél, a legközelebbi uriházhoz bement
                    ebédelni és mindenütt tárt karokra számithatott. Málcsi nénit se lepte meg a
                    jelentkezés, főzni nem, csak teriteni kellett többre.</p>
				<p>Pár perc mulva a bácsi is megjelent s ekkor megtudtam, hogy Piskolty András
                    gamási kasznár látogatásának mi a célja? A tuladunai uri házak az én
                    gyerekkoromban hatalmas névnapokat szoktak tartani. Mikor a gazdák már a
                    szüretet is elvégezték, s minden áldás csűrökbe és pincékbe volt takaritva,
                    megkezdődött a névnapozás. A mi környékünkön az első nagyobb-szabásu névünnep a
                    gamási András-nap volt Piskolty agglegényházánál. Piskolty a fél októbert azzal
                    töltötte, hogy személyesen járt házról-házra meghivni barátait. Ez az András-nap
                    csak férfimulatság volt, annál nagyobb népszerűségnek örvendett a házas emberek
                    közt.</p>
				<p>Azóta, hogy elkerültem Tuladunáról, nem tagadom, hogy sokszor nagyokat mulattam
                    hazám különböző virányain. Trojanicáztam a bácskaiakkal, pozabucskit jártam a
                    sárosiakkal, csürdüngölőztem a székelyekkel, s bár bornemissza ember vagyok,
                    végigjártam a lumpolás különböző állomásait, a nóbelspicctől a sárgaföldig.
                    Hatalmas, nagy mulatságokban vettem részt, brudersaftot ittam a fél ország
                    intelligenciájával s meglehetős népszerüségnek örvendettem mindenfelé, a merre a
                    jó táncos, jó nótás, jókedvü, őszinte beszédü, nyilt, magyar természetü,
                    könnyelmü, de jószivü fiukat szeretik. A somogyvármegyeiek hazánk dáridózó
                    köreiben semmi speciális hirnévnek nem örvendettek soha, pedig mondhatom, hogy
                    nem igen állanak hátrább a hires bácskaiaknál. Igaz, hogy nem vitték soha
                    tulságba a dolgot s nem igen ismerek családot, a melynek anyagi romlása az ilyen
                    nagyszabásu lumpolásokra volna visszavezethető. Mert aztán, mikor kialudták
                    mámorukat, ujra munkához fogtak és tizszeresen kipótolták az elmulasztottakat.
                    Azóta nagyot fordult a világ. Nem vagyok még annyira öreg ember, hogy jogom
                    volna a régi jó időket emlegetni, de nekem ugy tetszik, hogy az én ifjuságomban
                    mégis más élet volt Magyarországon. Hogy többet ne emlitsek: akkor még a
                    filloxéra, a sertésvész és a hatforintos buza ismeretlen fogalom volt. Pedig
                    ujabban ezek renditették meg az alapjait nemcsak az uriosztálynak, hanem a
                    népnek is. Ezek adták meg sok ingadozónak a kegyelemdöfést, kergették
                    nyomoruságos hivatalokba a dzsentrit s nyitották meg Amerika kapuit a nép
                    százezrei előtt... De nem vezércikket akarok én irni s azért ott veszem föl a
                    fonalat, hogy ebéd alatt Piskolty András ünnepélyesen meghitt bennünket a
                    november tizediki gamási András-napra.</p>
				<p>- Tudom, Pepi, - mondá - hogy te komoly ember vagy, s nem szereted az ilyen vad
                    murikat. De azért tisztelj meg azzal, hogy eljösz. Látod, kora tavasz óta
                    esőben, szélben, viharban, forróságban dolgoztunk keményen, hát most
                    megérdemeljük, hogy egy kicsit kirugjunk a hámból. Én tudatlan fráter vagyok,
                    még a keszthelyi gazdasági intézetet se tudtam becsületesen elvégezni, azért
                    méltán lenézel engem te, a ki tudós ember hirében állasz. Nem tudom neked
                    megmagyarázni, de érzem, hogy a testi és lelki egyensuly szempontjából
                    szükségünk van rá, hogy kitomboljuk magunkat. Nem tudom magamat jól kifejezni,
                    de az ilyen mulatság olyan nekem, mint a lónak, mikor kihajtják a mezőre és ott
                    jól kiszaladgálja, kinyeriti és kihempergi magát.</p>
				<p>A bácsi figyelmesen hallgatta Piskoltyt s aztán komolyan igy felelt:</p>
				<p>- Értelek én, András, nagyon jól: a temperamentumod kivánja meg ezt a mulatságot.
                    A gazdaság nem ád elég munkát nektek. Valamennyien többet birnátok el, mint a
                    mennyi dolgotok van. A rendes foglalkozásotokra nem megy rá az összes
                    energiátok, a fölöslegeset azután ilyen módon adjátok ki magatokból. Ne
                    mentegetődzzél, mert nem a te hibád. Senkinek se hibája, de az ország -
                    szerencsétlensége, mert elmaradott és nem független és kicsi és szegény... Majd
                    ötven esztendő alatt másképp lesz.</p>
				<p>Se Piskolty, se én nem igen értettük meg a bácsi beszédét, de sokat gondolkoztam
                    rajt azóta is, s rájöttem, hogy azok mély megfigyelésen alapultak.</p>
				<p>Ez a gamási mulatság volt az én első nyilvános szereplésem és föllépésem, mint
                    önálló férfiunak. Eddig a középiskola és a szülei ház fegyelme alatt állottam,
                    most mint önálló gazdasági gyakornok, a ki ezért fizetést is huz, jelentem meg.
                    Valami harminc ember állitott be a gamási pusztára, többnyire a nagy
                    mágnásuradalmak gazdatisztjei és kisebb részben önálló birtokosok, bérlők és
                    papok. Jobbára harminc éven alól álló fiatalemberek voltak. A házasemberek is
                    asszony nélkül jöttek, mert igy fesztelenebbül, vagyis nyakló nélkül lehetett
                    mulatni. Érdekes látványt nyujtott ez az erőtől duzzadó, az Isten szabad
                    levegőjén barnára sült társaság. Széles mozdulatok, hangos beszéd, majdnem
                    kiabálás jellemezték valamennyit. Harsogva kacagtak, erőteljes csörömpöléssel
                    ettek és a poharak folytonos összekoccantása közt ittak. Beszámoltak az ez évi
                    gazdálkodás eredményéről, megkritizálták egymás termését, a buzától le egészen a
                    mákig. Mindegyik eldicsekedett a maga termésével és marhájával.
                    Meghányták-vetették az árakat és a cselédviszonyokat, azután áttértek a lovakra
                    és a lábasjószágra. Belekóstoltak a nagy politikába, nem feledkeztek meg a
                    megyei állapotokról és a gazdasági konstellációkról. Elintézték a pletykákat s
                    egy kicsit kiterjeszkedtek a külföldi viszonyokra is. Az ebédet a veszprémi
                    püspöknek egy nyugalomba vonult hires öreg szakácsnéja főzte, a kit Piskolty ez
                    alkalomra hozatott Kaposvárról. A cigány nem volt más, mint a kaposvári hires
                    Szimpliciusz, a kinek nagyapja már Csokonai idejében nevezetes cigány volt
                    Somogy vármegyében. Egy órakor fogtunk az ebédhez és öt órakor még az asztalnál
                    ültünk. Leves volt kétféle, egyik tyukkal, a másik tüdős táskával, utána jött
                    fiatal tormáshus, pörkölt volt háromféle, a töltött káposztában volt marha- és
                    sertésdagadó. Tészta is került nyujtott, gyurt, vert, sütött és főzött. A
                    tálalást a legügyesebb parádéskocsisok végezték egy urasági inas vezetése alatt.
                    A komoly és humoros felköszöntőknek egész zuhatagát kellett kiállanunk. Ötkor
                    megkezdődött a kártya és a dalolás és folyt két nap, két éjjel szakadatlanul.
                    Szabályos időközökben megterítettek, vagy ebédre vagy vacsorára. Azt lehet
                    mondani, hogy a társaság egy része mindig evett. Sokan lefeküdtek, kialudták
                    magukat és előlről kezdték a mulatságot. Végtére is a cselédek dőltek ki, nem az
                    urak s a harmadik nap reggelén Piskolty András, a házigazda egy kaposvári
                    fogadóban ébredt föl és sejtelme sem volt arról, hogy hogyan került oda.
                    Ugyanezen időben az ő házánál még mindig folyt a mulatság s a társaság nem is
                    vette észre, hogy a háziur nincs otthon. A cigányok csak tiz nap mulva kerültek
                    vissza Kaposvárra a következő konstellációban: a klarinétost lecsukták
                    Marcaliban, a nagybőgős kificamodott lábbal feküdt Somogyvárott, az egyik
                    kontrást pedig a déli vasut egyik vonatának elsőosztályu kupéjában találták
                    Székesfehérvárott. A szétoszlás alkalmával csak két kocsi fordult föl, de komoly
                    baja senkinek se történt. Csak a józan ember szokta kitörni a nyakát.</p>
				<p>Igy végződött a gamási mulatság, melyből én a bácsival már az első napon, éjfél
                    után két órakor megszöktem. Illetőleg a bácsi szöktetett meg engem, látván, hogy
                    a sok bortól garázda hangulat kezd erőt venni rajtam. Az öreg egész egyszerüen
                    kivitt a konyhába, ott nyakon ragadott s beleverte a fejemet egy sajtár jéghideg
                    vizbe, a mitől egyszerre kijózanodtam, kocsira ültünk és hazarobogtunk. Az öreg
                    utközben látta rajtam, hogy a mámor teljesen kiröppent belőlem s arra
                    méltatott, hogy megmagyarázta nekem e mulatság pszikológiáját.</p>
				<p>Nevezetes, hogy egy ilyen közönséges falusi dinom-dánomot milyen magas
                    szempontból tudott tekinteni.</p>
				<p>- Látod, fiu, - mondá, miközben a nyirkos, novemberi éjszakában szétfujta a
                    szivarja füstjét - engem ez a mulatság elszomoritott. És pedig azért, hogy a
                    magyar fiatalság temperamentuma nyomoruságos és kicsinyes viszonyainknál fogva
                    nem is tombolhatja ki magát másképp. A nagy, boldog nemzetek fiai, ha nem férnek
                    a bőrükbe, nekivágnak a nagy világnak s uj világrészeket foglalnak el hazájuk
                    számára. Gyarmatositanak, vagy tengerészkednek, vakmerőségük, temperamentumuk
                    nagyszabásu, érdekes munkálkodásban nyilatkozhatik meg s bárhova mennek, seholse
                    kell megtagadni nemzetiségüket. A mi nem független országunk csak olyan szük,
                    vármegyei életet él, a mi sok nagyszabásu talentumot elsorvaszt. Tehetségénél
                    fogva világkereskedelmet kellene üznie és kis szatócsboltban kell szenvednie.
                    Katonának született és nincs hadserege. Abban a hadseregben, a mi van, ha
                    magyar, csak kivételképpen viheti többre kapitányi rangnál. Milyen szép a
                    diplomáciai pálya, de azon is németté kell válni annak, a ki boldogulni akar. Ez
                    pedig még se megy olyan könnyen! Látod, ezeken a vidám mulatságokon nekem ilyen
                    szomoru gondolatok jutnak az eszembe, mikor ezeket a villogó fekete szemü,
                    erőteljes fiukat látom, a mint a legcsekélyebb ellentmondásra föllobbannak és
                    vasöklükkel az asztalt döngetik. Mennyi itt az elzüllött zseni, a félbenmaradt
                    tehetség, a lappangó erő! Csodálatos ereje van ennek a mi földünknek és ennek a
                    kevert fajnak, mely itt lakik. A faj megszüli a tehetségeket, de hát ez nem
                    elég. Ezek a kicsinyes viszonyok elszáritják. A nagyszabásu föladatok és a nagy
                    nemzeti célok hiánya elsorvasztja a tehetségeket. A multkor egy öreglaki
                    gazdatisztnek a gimnazista fia jött hozzám és könyörgött, birjam rá az apját,
                    hogy őt tengerészpályára adja. Mikor az apának ez iránt szóltam, azt felelte:
                    “Miért, hogy idegent neveljenek belőle s hogy pár év mulva hazajőjjön és csak
                    makogjon magyarul? A nemzetét és hazáját pedig lenézze?” Nem feleltem rá semmit,
                    mert igaza volt. Igy van ez, fiam és ebbe bele fogunk pusztulni, mert az
                    intelligens proletárok elszaporodnak s a küzdelmet a mindennapi létért még
                    nehezebbé teszik.</p>
				<p>Az öreg nagyot sóhajtott, elhajitotta szivarcsutkáját s mivel a Balaton felől
                    hidegen fujt a szél, köpenyegébe burkolta magát és elhallgatott.</p>
			</div>
			<div type="chapter">
				<head>
                    AFFÉREM UDVARNOKIVAL.
                </head>
				<p>A nagy muri után néhány napig mint az őszi légy, olyan demoralizált állapotban
                    lézengtem a ház körül. Ezt akkor macskanyöször-nek neveztük. A bácsi figyelemmel
                    kisérte állapotomat s mikor ugy látta, hogy megrendült erkölcsi egyensulyom
                    helyreállott, megszólitott:</p>
				<p>- Mondd csak, gyerek, emlékszel te arra, hogyan viselted magadat Gamáson?</p>
				<p>Igyekeztem összeszedni emlékeimet, de csekély sikerrel. Az ebédre emlékeztem.
                    Csiborka plébános felköszöntőjéből is csengett még néhány frázis a fülemben, de
                    délután öt órától kezdve sürü köd ereszkedett az események szinhelyére és
                    agyvelőm sejtjeire, s ezt őszintén megvallottam a bácsinak.</p>
				<p>- Na, fiu, - felelte ő - akkor jó lesz csinján bánni a boritallal. Mert nagyon
                    veszedelmes dolog, ha valakire a szesz annyira hat, hogy öntudatát is elvesziti.
                    E szerint nem emlékszel a nagy összeütközésre, mely közted és Udvarnoki közt
                    volt?</p>
				<p>Elámulva néztem az öregre.</p>
				<p>- Bácsi tréfál.</p>
				<p>- Nem tréfálok, fiam. Ostoba és kinos história, de egyuttal megnyugtató is rám
                    nézve. Udvarnoki nem kártyázott, hanem Piskolty irodájában, mely tisztán ivásra
                    volt berendezve, müködött. Mikor becsipett, elkezdett járni a szája. Kitálalta,
                    hogy Málcsinak udvarol és pedig azért, hogy feleségül vevén, ezen az uton
                    behatoljon családi titkainkba és kideritse, hogy én csakugyan lopom a
                    grófot...</p>
				<p>Elhülve tekintettem a bácsira.</p>
				<p>- Annyi ember előtt merészkedett volna?</p>
				<p>- Igen, merészkedett. És ez engem egyrészt megnyugtat, mert most látom, hogy a
                    beteg rögeszméje hajtja őt ebbe a bizarr nősülési vállalkozásba, nem pedig az
                    az aljas szándék, hogy a szegény Málcsit megfossza az ötezer forintjától. A
                    fiatalemberek, a kik Udvarnoki körül ültek, Udvarnokit bolondnak nevezték és
                    kinevették. Te azonban fölugrottál és odavágtad a szeme közé, hogy csak
                    hitványlelkü fráter képes ilyen állitásra és hogy többet ne merjen egy szót se
                    szólani a nagybátyád ellen, a ki a legjobb és a legbecsületesebb ember a
                    világon. Emlékszel rá?</p>
				<p>Szégyenkezve vallottam meg, hogy nem emlékszem nemes fölbuzdulásomra.</p>
				<p>A bácsi folytatta:</p>
				<p>- Udvarnoki erre kijelentette, hogy ne lármázz, tacskó, mert megfogom a füledet!
                    Mire te fölkaptál egy mohai Ágnes-üveget és hozzávágtad Udvarnokihoz. Udvarnoki
                    dühbe jött és rád akart rohanni, de lefogták és tovább itatták, ugy, hogy végre
                    teljesen elvesztette eszméletét. Engem csak azután értesitettek a dologról, mert
                    nem voltam bent a szobában. Erre azonban bementem és téged kivittelek a garázda
                    kompániából.</p>
				<p>- Mi történt azután? - kérdeztem izgatottan.</p>
				<p>- Semmi. Ugy látszik, Udvarnoki épp ugy nem emlékszik semmire, mint te. Különben
                    még nem jött haza és a mulatság óta nem láttam itthon.</p>
				<p>- Hát bácsi nem szándékozik ebben a dologban valamit tenni? - kérdeztem.</p>
				<p>A bácsi vállat vont.</p>
				<p>- Megvallom, hogy unom már a dolgot, de mit tegyek? Hisz ha csak egy szót szólok,
                    ez a nyomorult elvesziti az állását. Pedig, ha innen kiteszik a szürét, a milyen
                    kellemetlen és rossz hirü fráter, igazán nem kap kenyeret sehol. Málcsi néninek
                    azonban megmondtam a dolgot; nagyon föl van háborodva és alig várja az alkalmat,
                    hogy nem éppen nyájas szavakkal kiadja az utat Udvarnokinak.</p>
				<p>Az egész dologban azt rösteltem, hogy csak részegen szántam rá magamat erre a
                    lovagias lépésre. Megragadtam a bácsi kezét, megcsókoltam és igy szóltam:</p>
				<p>- Kérem, bácsi, ne tekintsen engem gyáva gyereknek... Józanon is ugy gondolkozom,
                    mint berugva s csak azt sajnálom, hogy még nem nyilt rá alkalom, hogy tiszta
                    fejjel rátámadhassak Udvarnokira galád rágalmaiért. De majd keresni fogom az
                    alkalmat.</p>
				<p>A bácsi egy barackot nyomott a fejemre, gyöngéden meghuzta fülemet és igy
                    szólt:</p>
				<p>- Hadd el, fiu, majd elhallgattatjuk mi Udvarnokit más módon.</p>
				<p>Én azonban bementem az irodába és stante pede, vagy mint Málcsi néni szokta
                    mondani, stantapé, a következő levelet intéztem Udvarnokihoz:</p>
				<p>Tisztelt uram!</p>
				<p>Az a körülmény, hogy én önt tisztelt uramnak szólitom, ne ejtse tévedésbe. Vannak
                    udvarias formulák, melyeket muszáj használni, de nem kell szószerint venni. A
                    fönforgó esetben csak azért mondom önnek, tisztelt uram, mert azt, mint müvelt
                    ember, csak még sem mondhatom, hogy hallja kend. Most hallom, hogy a gamási
                    mulatságon ön mit beszélt nagybátyámról és hogy én ezért mit cselekedtem önnel.
                    Nehogy azt higyje, hogy ez csupán a részeg ember eljárása volt, ezennel tiszta
                    fejjel kijelentem, hogy utólag helyeslem, a mit önnel Gamáson tettem, egy
                    csöppet sem bántam meg, s ha tetszik, a sértésért helyt állok. </p>
				<p>Jó napot kivánok</p>
				<p>Bárándy Viktor.</p>
				<p>A levelet rábiztam egy cselédre, hogy juttassa Udvarnoki kezébe. Másnap a
                    következő választ kaptam:</p>
				<p>Urfi! Majd ha kinő a bajusza és elvégzi a gimnáziumot, akkor bátor leszek az ön
                    fülét meghuzni. Még pedig a levélért. Mert az esetre, a miről mesél, nem
                    emlékszem.</p>
				<p>Udvarnoki.</p>
				<p>A mire én meglehetős dühbe jöttem s a következő levelet irtam vissza:</p>
				<p>Udvarnoki ur! Jegyezze meg a következőket: ha ketten egymás fülét egyszerre
                    huzzuk, akkor is ön fogja a rövidebbet huzni!</p>
				<p>Bárándy.</p>
				<p>Miután ezt is elexpediáltam, az egész levelezést bemutattam a bácsinak, a ki oly
                    zajos jókedvre fakadt, hogy ilyen vidámnak még soha életemben nem láttam. Azután
                    hirtelen komolyra válva, vállon ragadott, jól a szemem közé nézett,
                    kijelentette, hogy ő irói talentumot talál bennem és hogy ezentul erről az
                    oldalamról figyelemmel fog kisérni.</p>
				<p>Udvarnokit nem láttuk többet a háznál. Mikor a gróf megtudta a gamási esetet,
                    táviratilag intézkedett, hogy a feketemáju irnok azonnal hagyja ott Buzsákot s
                    az uradalom kaposvári középponti irodájába lépjen be.</p>
				<p>Ha már ennyire mentünk, mondjuk el végig Udvarnoki élete regényét.</p>
				<p>Néhány esztendő mulva valami nagy őszi vásár alkalmával Kaposvárt tartózkodtam. A
                    vásárral együtt valami mezőgazdasági kiállitást is tartottak, lóversennyel
                    egybekötve. E miatt rengeteg sok volt az idegen a megyei székvárosban s magam is
                    csak egy kisebb külvárosi fogadóban kaptam szállást. A fogadó egyik sarka el
                    volt keritve s egy nagy kirugó verandával meg volt toldva, ott lakott a fogadós.
                    Egy reggel, mikor valamelyik uradalmi pajtásommal elhagytam a szállást, a
                    verandán egy galambősz férfiut láttam, a ki egy gyermekkocsit huzogatott. A
                    gyermekkocsiban lévő ifju polgártárs torkaszakadtából üvöltött, a mi azonban az
                    ősz férfit nem hozta ki sodrából. Roppant egykedvüen, minden sietség vagy harag
                    nélkül huzogatta a kocsit.</p>
				<p>Pajtásom megállitott s odamutatott a terraszra.</p>
				<p>- Te, Viktor, tudod-e, hogy ki az az ember, a ki azt a gyereket ott
                    dajkálgatja?</p>
				<p>- Nem én.</p>
				<p>- Udvarnoki, a mi volt uradalmi kollégánk.</p>
				<p>- Ne mondd! S ugy látom, teljesen átadta magát a családi örömöknek.</p>
				<p>- Az ám, ha a maga gyerekét ringatná.</p>
				<p>- Csak nem akarod ezzel mondani, hogy beállt dajkának?</p>
				<p>- Rosszabbat tett ennél: megházasodott. S most ingyen dajkálja a más
                    gyerekeit.</p>
				<p>Udvarnoki történetének egy részét magam is tudtam. Mikor tőlünk Kaposvárra
                    áthelyezték, ott se szünt meg szerencsétlen rögeszméje. S az lett a tragikuma
                    szegénynek, hogy ő, a ki minden becsületes embert gyanusitott, végre csakugyan
                    talált egy gazemberre, a ki tényleg lopta az uradalmat s hogy épp ebben az
                    egyben bizott meg, pedig neki hivatalbeli kötelessége lett volna őt ellenőrizni.
                    Mikor aztán a lopás kisült, persze Udvarnoki is elvesztette az állását. Nem
                    tudván miből megélni, nemrég rászánta magát és elvette az Arany Gyöngytyuk-hoz
                    cimzett fogadósnak az özvegyét, hat gyermekkel megterhelve. A történetnek ez a
                    része uj volt előttem.</p>
				<p>E pillanatban kinyilt a terraszra vezető ajtó s egy vastag, erőteljes, durva
                    vonásu asszonyság jelent meg, a kiről azonnal látszott, hogy a konyhából szaladt
                    ide s keményen rákiáltott Udvarnokira:</p>
				<p>- Százszor mondtam, ugy ringasd a gyereket, hogy ne lásson. Mert ha észreveszi,
                    hogy te vagy mellette, a nyavalya töri ki. Eredj, keresd meg a Pannit, küld ide,
                    te meg szaladj a vásárba és végy még öt zsák krumplit és husz fej káposztát. De
                    gyorsan járj!</p>
				<p>Az öreg ember, mint a leforrázott kutya, válla közé huzta fejét (de arcán gonosz
                    indulat vonaglott keresztül) és szó nélkül elsompolygott.</p>
				<p>Este ugyanabban a korcsmában a kaposvári önkéntes tüzoltóság, az ezredik éjjeli
                    őrség alkalmából, bankettel összekötött táncmulatságot rendezett s a hölgyekre
                    Udvarnoki alparancsnok mondott felköszöntőt. A hölgyeket rózsáknak nevezte el,
                    kiket Isten keze hint le a földre.</p>
				<p>Neki ugyancsak vastag bazsarózsát hintett a jó Isten!</p>
			</div>
			<div type="chapter">
				<head>
                    HIDVÉGI HALÁLA.</head>
				<p>A buzsáki temetőnek volt egy bozótos, tüskés, bozontos, buja, elhanyagolt része,
                    melyet a sirásók ásócsapásai soha sem érintettek.</p>
				<p>Oly lompos, kietlen és vad hely volt ez, hogy én mindig azt hittem: ide nyilván a
                    rossz embereket temetik. Mikor aztán az öreg Magi, az uradalom legöregebb
                    bérese meghalt s a temetésén én is megjelentem a nagybátyámmal, mellesleg
                    megkérdeztem Sóst, a temető-csőszt, hogy miféle Istentől elrugaszkodott szöglete
                    ez a temetőnek?</p>
				<p>- Oda rakjuk el az öngyilkosokat, vagyis - tette hozzá magyarázólag az öreg -
                    azokat, a kik elemésztik magukat.</p>
				<p>- De ilyesmi nem igen akad, ugy-e?</p>
				<p>- Nem ám. Rendes emberek laknak itt. Mindenki csöndesen megvárja, mig a halál
                    bekopogtat hozzá. Igy is elég hamar elkövetkezik - tette hozzá az öreg
                    sóhajtva.</p>
				<p>Sós ugy hetvenöt esztendős lehetett, sárból összetákolt házban lakott a
                    temetőárok mellett, a legfeketébb és a legszárazabb kenyeret ette és rövidnek
                    találta az életet! A nagybátyámtól megtudtam, hogy van vagy husz esztendeje,
                    hogy a buzsáki öngyilkosok parcellája nem kapott friss halottat.</p>
				<p>Nagyot is néztünk, mikor egy este, vacsora tájban házunkhoz beállit Hidvégi
                    János, buzsáki parasztgazda s jelenti, hogy az ő házában szerencsétlenség
                    történt.</p>
				<p>- Mi az? - kérdezte a nagybátyám.</p>
				<p>- Jóska fiam az istállóban fölakasztotta magát.</p>
				<p>- Mi vitte rá?</p>
				<p>- Ki tudna rá biztosat mondani? Én azt akartam, hogy idehaza maradjon, itthon
                    folytassa a csizmadia-mesterséget, a mi mellett még a mezei munkára is ráér, ő
                    pedig visszakivánkozott a városba. Nagyon megszokta Kaposvárt azalatt, mig
                    kitanult. De hát nem veszekedtünk, soha egy rossz szót nem szóltam neki ebben a
                    dologban. Lehet azonban, hogy megérezte, hogy nem engedek és ez elkeseritette.
                    Hitvány fából vannak ezek a fiatalok faragva, tekintetes ur... Hamar elveszitik
                    a fejüket, a bajnak nem mernek a szeme közé nézni. Inkább még az életet is
                    lerázzák a nyakukról, ha másképp a bajt ki nem kerülhetik...</p>
				<p>Nagybátyám helyben hagyta az öreg Hidvégi kijelentéseit. Már az igaz, hogy a mi
                    parasztjainkat a város megrontotta. A ki egyszer ott gázvilágitásnál olvasott,
                    annak nem izlett többet a faggyugyertya, meg a homályos petroleumlámpás. Ha
                    szegényül éltek is a városban, ehhez képest is primitivnek tetszett a falusi
                    életük. Megunták és kivetették a szivükből szülőfalujokat az ő egyhanguságával,
                    méla csöndjével, eseménytelen szürkeségével.</p>
				<p>- Jelentettem a papnak is, - folytatta az öreg - de nem fogadta el.</p>
				<p>- Mit?</p>
				<p>- A temetést.</p>
				<p>- Mit mondott?</p>
				<p>- Azt mondta, hogy a ki kezet emel magára, azt nem lehet megszentelt földbe
                    tenni. Azt az Isten szolgájának nem szabad beszentelni és eltemetni. Igaz ez,
                    tekintetes ur? Ezért jöttem, hogy megkérdezzem.</p>
				<p>Láttam a nagybátyámon, hogy a kérdés nehéz volt. Sokáig nem felelt Hidvégi uram
                    kérdésére, gondolkozott, hogy ugyan mit is mondjon neki? Sajnálta a megsebzett
                    szivü apát, a kit az egyház is ily keményen készült sujtani, de hát azzal
                    vigasztalja, hogy a papot ledorongolja? Ezt sem akarta.</p>
				<p>- Tudja mit, Hidvégi uram? Majd beszélek én a pappal.</p>
				<p>- Én csak a mondó vagyok, tekintetes ur, láttam én már siralomházba kitett
                    gyilkost, a kit a pap egész éjjel vigasztalt és az akasztófáig elkisért. Hát ha
                    annak megteszi a pap, a ki mást gyilkolt meg, akkor csak annak is megteheti, a
                    ki magára emelt kezet? Hisz tán ez a kisebbik bün? A papnak kötelessége
                    elősegiteni, hogy minél több meghalt lélek üdvözüljön, a szerint jó pap, ha ezt
                    elősegiti. Hát ennek, uramfia az a módja, hogy a másvilág kapujánál
                    cserbehagyjon egy veszendő lelket?...</p>
				<p>Ilyen módon dünnyögött az öreg. A mig Buzsákról a mi pusztánkra jutott, sok
                    argumentumot kitalált s azt nekünk ott mind kitálalta.</p>
				<p>Másnap bementünk a faluba a Hidvégi-családhoz. A szerencsétlen öngyilkosnak
                    anyja, leány testvérei, meg a rokonsága a legnagyobb kétségbeesésben voltak.
                    Mikor minket megláttak, a szó szoros értelmében ránk rohantak, mintha mi lettünk
                    volna a mentőangyaluk.</p>
				<p>Igyekeztünk vigasztaló szavakat mormogni. Nagy ámulatunkra nem igen hallgattak
                    ránk, mert jóformán kizárólag az egyházzal való összeütközés érdekelte és
                    izgatta őket. A fiu életét az öngyilkosságig ugy tekintették, mint egy
                    befejezett egészet, a mely megváltozhatatlan és igy nem érdemes vele
                    foglalkozni. Az öngyilkossággal kezdődik egy uj stádium s most ennek a
                    rendbeszedéséről van szó. A temetésről ugy beszéltek, mint valami olyan
                    eseményről, a mely jelentékeny befolyással van a fiu másvilági karrierjére.</p>
				<p>Különös benyomást tett rám az egész dolog. Egy csomó egyszerü lelket láttam magam
                    körül, melyekben egy képzeleti világ erősebben élt, mint az ő mindennapi
                    világuk. Magamban csodálattal adóztam Csiborka tisztelendő urnak, a ki hiveiben
                    a tulvilágnak oly intenzív képzetét tudta fölkelteni, hogy magával a pozitív
                    földi léttel egyforma fontosságu szerepet játszott. Ez kétségtelen sikere a
                    papnak, mert igy tarthat a tulvilági élettel rendet idelent a földön.</p>
				<p>A szomszéd szobában fehér lepedővel leteritve feküdt a szegény öngyilkos fiu. Mi
                    pedig az asztal körül helyet foglaltunk, hogy megbeszéljük a teendőket s az ég
                    és föld, a purgatórium, a mennyország és a pokol között nyugtalanul bolygó
                    lelket valahogy a helyes utra igazitsuk.</p>
				<p>Mert ez volt a kérdés lényege és ez volt a mi föladatunk.</p>
				<p>A nagybátyám is, én is fekete ruhában voltunk és ünnepies megjelenésünk s
                    tisztességes, gyászos külsőnk már maga annyira hatott a családra, hogy az
                    izgalom lecsillapult, a meghatottság a kellő korlátok közé vonult s a zaklatott
                    lelkekbe, mint a ránk szegezett szemekből láttuk, visszatért a bizalom és a
                    remény.</p>
				<p>- Tekintetes ur - kezdette az öreg Hidvéginé, az áldozat anyja. - Hát lehetséges
                    az, hogy az én fiam pap nélkül menjen a temetőbe és hogy ne szenteljék be a
                    koporsójában? Hisz akkor én többet nem merek becsületes keresztény katolikus
                    hivők közt megjelenni. Én, a ki huszonöt év óta a templomban is mindig ugyanarra
                    a helyre ülök. Hiszen ez a megszenteletlen sir átka lesz a mi hivő famíliánknak.
                    Imádkozni se merek az én meghalt fiamért, mert hiszen a jó Isten nem is tudhat
                    róla semmit, vagy ha tud, hát csak azt tudhatja, hogy elkárhozott, mert hisz nem
                    az Isten szolgájának karján jelent meg az örök üdvösség kapujában, hogy
                    bebocsáttassék, hanem az angyalok tüzes karddal kergették le a poklok
                    országába...</p>
				<p>Figyelemmel tekintettem az öreg asszonyra. Ősz haja kicsuszott főkötője alól a
                    homlokára. Szemében köny csillogott, szája széle remegett. És én rám, a mint ott
                    néztem, csodálatos hatást tett, a lelkem is reszketett bele. Először láttam
                    életemben magam előtt ilyen erős hitet, mely érzékelhető valóságnak veszi a
                    másvilágnak félelmesen szép regéit, a hogy azt szentek, próféták, bölcsek
                    elképzelték. És e nagy hit mellett, a minő talán a vadállatok elé dobott
                    vértanuban élhetett, az egyszerü, csiszolatlan falusi elmének kicsinyes
                    fölfogása az óriási titokról, a Mindenható Istenről... Hogyha Csiborka
                    tisztelendő ur, a buzsáki plébános be nem szenteli, akkor az angyalok becsukják
                    a fényes kaput s kijelentik, hogy Hidvégi Andrásnak nem szabad belépni. Mint a
                    hogy itt a földön a hajdu kilöki a főszolgabirói hivatalból a szegény parasztot,
                    ha a hivatalos óra után talál bekocogtatni. A vértanukat teremtő nagy hit és a
                    naiv fölfogásnak egy különös keveréke, mely engem annyira meghatott, hogy
                    mialatt az öreg asszonyt ámulva néztem, az én arcomon is könyek peregtek végig.
                    Meg voltam zavarodva, mikor ez az ablak kitárult előttem s azon keresztül egy
                    pillantást vethettem a primitiv néplélek rejtelmes világába...</p>
				<p>Nagybátyám szerencsésen eligazitotta Csiborkával a dolgot. Kijelentette neki,
                    hogy a legény hirtelen megőrült és beszámithatatlan állapotban követte el az
                    öngyilkosságot. Erre a plébános ur engedett s megigérte az egyház közremüködését
                    a temetésen.</p>
				<p>Mikor nagybátyám ezzel a hirrel a házhoz visszatért, a hálálkodó család szivéről
                    legördült a nehéz kő. Az asszonyok most már a halottal kezdtek foglalkozni.
                    Arcuk nyugodt volt, rendesen ment minden, a fiut legszebb ruhájába öltöztették
                    és virágot raktak rá. A rendes szomoruság honolt, de minden siránkozó
                    kétségbeesés nélkül. A családot nem fenyegette immár szégyen és az eltávozott
                    lelket kárhozat. Az öreg Hidvégi egy pár percre eltünt s fölhozott a pincéből
                    egy kancsó ujbort, melyet a nagybátyámmal elfogyasztottunk. Igy dukál ez
                    jóravaló háznál.</p>
				<p>A fiatal Hidvégi azonban az öngyilkosok bozótos temetőjébe került. Ezen már nem
                    lehetett segiteni. De hát ezen nem akadt fönn senki - sem a földön, sem az
                    égben.</p>
			</div>
			<div type="chapter">
				<head>
                   A SZÉTDULT FÉSZEK.
                </head>
				<p>Sokan szomoru időszaknak tartják azt, mikor az ősz leadja izletes gyümölcseit, a
                    szüretelés vig zaja is elmulik, s a tél első fagyos lehelete sorvasztani kezdi a
                    természetet. Rám a nyárnak átmenetele az őszbe és az őszből a télbe, vagyis az
                    életből a haldoklásba és a haldoklásból a halálba sose tett szomoru hatást. Hisz
                    az elszáradt fában, az ugarrá lett földben uj élet csirája rejlik. S a pusztulás
                    hideg hónapjai után eljön a tavasz nyájas verőfénye s meg nem állitható erővel
                    tör elő a földből az uj élet. Sokkal szomorubb dolog az, mikor a reggeli
                    fésülködés alkalmával az első ősz szálat megtalálod a hajadban, s eszedbe jut,
                    hogy soha-soha semmiféle tavasz ennek feketeségét vissza nem hozza. Csak az
                    elsőnél busulod el magad, kedves atyámfia, azután megbarátkozol ezzel a
                    koroddal is, különösen ha vidám kis jószágok ugrálnak körülötted s látod, hogy
                    az egykori fekete hajszálaidat ezek viselik s a te tavaszod ő általuk tér vissza
                    hozzád.</p>
				<p>Szüretig a mi őszünk igen szép szokott lenni. Azután jön egy nagyon kellemetlen
                    kis időszak, a hüvös esőzések, a fojtó köd korszaka, a feneketlen sár ideje, a
                    mikor a legjobb uton is csak lépést lehet haladni. Mikor aztán beköszönt az erős
                    fagy és leesik a hó, nincs semmi baj. A csengős szánokon ugy kalandozik az
                    ember, mint a szárnyra kelt madár. Szinte érezzük, mikor végigtekintünk a tájon,
                    hogy a földi élet millió csirájával milyen jóizüen alszik, pihen meleg takarója
                    alatt.</p>
				<p>Azóta jártam olyan szerencsésnek tartott országokban, a hol a téli hideg soha nem
                    kopasztja le a fa lombját és magamban megvallottam, hogy ezt az örök nyarat nem
                    irigylem ezektől a szerencsés országoktól. Egy telet töltöttem a szicíliai hires
                    Taorminában, abban a normann idők óta fönnálló régi kolostorban, melyből
                    kikergették a barátokat és átalakitották az egészet penzióvá. És megvallom, hogy
                    szenvedtem az örökzöld erdők láttára. Olyan benyomást tettek rám, mint a
                    munkások, a kiknek soha nincsen pihenőjük. Mint a bolygó zsidó, a ki soha fejét
                    le nem hajthatja s a kit végzete folyton hajt előre, előre. Nálunk, az igaz,
                    hogy a lombos erdő megsárgul, sárba hullatja gazdag koronáját s puszta ágai
                    kietlenül zörögnek a szélvészben. De micsoda öröm, mikor tavasszal az apró
                    rügyek megjelennek, levéllé fakadnak, lombbá sürüsödnek: milyen friss, illatos,
                    életerős minden, holott ugyanakkor a meg nem pihent olasz erdők még mindig csak
                    megfakult, fáradt lombjaikat mutogatják.</p>
				<p>És nekem a taorminai örök nyár nem egészséget, hanem betegséget hozott.
                    Buskomorrá lettem s álmomban otthon jártam, hóban hemperegtem és zuzmarás
                    erdőkben vadásztam. És mikor az orvosnak panaszkodtam, az egyszerre rájött
                    kedélyállapotom nyitjára.</p>
				<p>- Tudja, mi a baja? A hó hiányzik önnek.</p>
				<p>És a jó doktor kirándulást szervezett a hó világába. Egy csomó angol, meg német
                    turistával elmentünk Catániába és onnan lóháton fölmentünk az Etna tetejére,
                    melyen méter magas hó volt. A hónak a látása kissé megenyhitette honvágyamat és
                    én jobb kedvvel, egészségesebben tértem vissza Taorminába.</p>
				<p>A mi mocsárvidékünkre a zivatar a balatoni hegyek, különösen pedig a keszthelyi
                    szöglet felől szokott jönni. Innen kaptunk esőt, nyári jégverést, hózivatart. A
                    kert végibe volt az obszervatórium, egy hatalmas szál lekopasztott jegenyefa,
                    melynek tetejébe vasszögekből készült lépcsőzeten föl lehetett kapaszkodni. E
                    fának a tetejéről a Balatont végig lehetett látni, Keszthelytől kezdve a
                    tihanyi félszigetig. Ha Keszthely eltünt a párában, akkor tudtuk, hogy egypár
                    óra mulva nyakunkon az eső. A szénát akárhányszor boglyákba raktuk, arra a
                    hirre, hogy a keszthelyi parti házak fehér pontjai nem látszanak már hozzánk. És
                    mindig bevált. Ha a Badacsony koporsó alaku teteje fekete felhősüveget tett föl,
                    melyet lassankint a derekáig magára huzott, ez erős zivatart jelentett. Ha ez a
                    felhősüveg piszkos, sárga volt, jégesőtől tarthattunk. A piszkos, fehérszinü
                    felhő pedig hózivatart jelentett.</p>
				<p>Mikor a Balaton befagyott, akkor kezdődött a szélvészek táncmulatsága ezen a
                    sikos pádimentumon. A zalai hegyekről lenyargaló szél a sima jégen erőre kapva,
                    nyargalt be Somogy vármegyébe. Kérdezzétek meg a Balaton parti állomások
                    vasutasait, majd ezek mesélnek róla, hogy miféle szilaj szélviharok szoktak
                    uralkodni télen a Balaton mellett. Ők első kézből kapják a hóvihart, mely a
                    Badacsony tetejéről leugrik a jégre, ott nagy hópalástokat kap föl s ezzel
                    vagdalkozva maga körül, rohan be Somogy vármegyébe.</p>
				<p>Isteni látvány ez, s csak azért habozom, mikor le kéne irnom, mert Jókai ezt már
                    elcsipte előlem. Pedig Eötvös Károly szerint ő nem is látta a téli Balatont
                    soha.</p>
				<p>Decemberben egyszer megszólitott a bácsi:</p>
				<p>- Te, fiu, töltöttél már valaha karácsonyt távol a szülei háztól?</p>
				<p>- Nem. Mikor Kőszegen tanultam is, mindig hazamentünk a karácsonyi vakációra.</p>
				<p>- Mit szólnál hozzá, ha az idén is hazamennénk hozzátok?</p>
				<p>- Azt felelném, bácsi, hogy nagyon boldog lennék.</p>
				<p>December huszadikán jelentette a bácsi, hogy a Balaton befagyott, s mi Boglár és
                    Szepezd közt fogunk átkelni rajta. Ekkor tudtam meg egyuttal, hogy atyám
                    szülőfalumból elköltözött Türjére s mindent eladott, a mink a régi helyen csak
                    volt. Tizenhat esztendős gyerekfejjel nem igen tudtam fölfogni ez esemény
                    jelentőségét. Csak annyit értettem, hogy karácsonyra hazamegyek a szüleimhez és
                    ez elég volt arra, hogy boldoggá tegyen.</p>
				<p>Mikor a napja elérkezett, egy régi, öreg födeles hintót leszedtek kerekeiről és
                    szántalpakra tették. A kerekeket hátul fölkötötték a hintóra. Igy minket az
                    olvadás se hozhatott zavarba. A kocsiládát elláttuk hideg sültekkel, néhány üveg
                    borral s fölszerelve birkabőrbundákkal és báránybőr-süvegekkel, hárman utnak
                    indultunk Boglár felé. A harmadik Málcsi néni volt. Karácsonyra a buzsáki
                    kastély üresen maradt. Persze, négy lóval indultunk, s a bakot Keserü, a vén
                    kocsis foglalta el, a ki ezzel visszahelyeztetett régi méltóságába. Virradatkor
                    indultunk el. Bogláron egy kicsit megpihentünk, s aztán nekivágtunk a Balaton
                    jegének. Csodálatos, felejthetetlen szép ut, minden részletére ugy emlékszem,
                    mintha tegnap lett volna. Az ebédet Szepezden költöttük el, s nagybátyám a
                    balatonparti regék mesélésével mulattatott, melyek fantáziámat lángra gyujtották
                    és mohó érdeklődésre tüzelték. Délután az idő viharosra fordult, ugy, hogy este
                    hatkor meg kellett állnunk. Ekkor, nem emlékszem már, melyik faluban,
                    betértünk egy atyámfia házához és ott megháltunk. Alig aludtam valamit. A
                    látott képek gyötörtek. A befagyott Balaton mély hatást tett rám. A forgószél
                    hatalmas hótölcséreket röpitett végig a fehér sikon; gyönyörü volt a hóval
                    boritott hegylánc, mely a Balaton zalai partján végigvonult. A hallott mesék
                    tündéralakjai is hemzsegtek lelkemben s jól emlékszem rá, hogy aznap
                    elhatároztam, hogy Attila koporsója cim alatt egy ősmagyar történetet fogok irni
                    a Balatonról. Másnap, mikor virradni kezdett, folytattuk utunkat és dél felé
                    Türjére érkeztünk.</p>
				<p>Szüleim egy nádfödeles, terjedelmes parasztházban laktak, közel a franciskánusok
                    kolostorához. Képzelhetik, mily örömmel vetettem magamat karjaik közé, hisz
                    hónapok óta nem láttam őket. Csöndesen, minden kitörő öröm nélkül, szinte
                    fásultan fogadtak. Mikor a viszontlátás örömkönnyeit kitöröltem a szememből,
                    akkor láttam csak, hogy apám arca mennyire ráncos lett és anyám haja mennyivel
                    fehérebb, mint mikor utoljára láttam. Körültekintettem. Ah, ez nem a szülei ház,
                    melyben bölcsőm ringott!</p>
				<p>Micsoda ujjászületés az, mikor az ember a nagyvilágból visszatér az ősi házba,
                    hol minden sarokhoz gyermekkorának egy-egy emléke füződik. Micsoda jóizü
                    pihenés, micsoda csöndes alvás esik e barna gerendák alatt. Ha az élet küzdelmei
                    még oly dulásokat vittek is véghez lelkedben, melyet, illuzióitól megfosztva
                    koldussá tettek: a családi fészekben visszaszerezheted az elrabolt kincseket,
                    az elvesztett hitet. Milyen szerencsétlen ember az, ki korán, végképp elszakad
                    szülőházától s elsodródik szülőfalujából. Ezt éreztem én most, mikor
                    körültekintettem ebben a házban és nem találtam sehol a helyemet. És végtelen
                    szomoruság fogott el, mikor szüleimnek mélységes komorságát és csöndes
                    szenvedését láttam.</p>
				<p>Nem voltunk mi sohasem gazdag, vagy sok pénzt kereső emberek, a mi filléreinkhez
                    mások könye, verejtéke, vagy átka nem füződött. A mink volt, azt magunk kerestük
                    meg, s a ki e munkánkban segitett, az becsületesen osztozkodott velünk. De egy
                    kis meleg, puha, barátságos fészkünk mégis csak volt, reméltük, hogy meg is
                    marad, de csalatkoztunk. Akármilyen szerényen huztuk is meg magunkat, a sors
                    észrevette létezésünket és ránk gázolt, s azt a kicsit is elveszitettük s
                    kidobattunk a nagyvilág küzdelmes forgatagába... És sok, sok esztendő mulva,
                    mikor mindegyikünkből ember lett, sokszor hallottam Pepi bácsitól emlegetni: A
                    végzet tudta, mit csinál veletek, mikor kicsi körötöket brutálisan
                    szétzilálta.</p>
				<p>De hát ki tud a végzet könyvében olvasni? Ki tudná megmondani, mit rejt a jövő?
                    És ki vehetné rossz néven, hogy mi jajgattunk és szomoruak voltunk, mikor a
                    balsors megsuhogtatta fölöttünk korbácsát és szétdult fészkünkből kikergetett a
                    nagyvilág kegyetlen küzdelmei közé.</p>
				<p>... Ezen a bus karácsony ünnepén néztem először bele az élet mélységeibe, s -
                    ezzel fejeződött be az én gyermekkorom.</p>
			</div>
		</body>
	</text>
</TEI>