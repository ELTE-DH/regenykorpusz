<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00811" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aki a szívét a homlokán hordja</title>
				<author ref="viaf:59084200">Jókai Mór (1825-1904)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">25645</measure>
				<measure unit="pages">63</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Aki a szívét a homlokán hordja</title>
					<date>2003-06-24</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00800/00811"/>
					<respStmt>
						<resp>Original Electronic Edition</resp>
						<name>Mészáris Atilla</name>
						<name>Pétery Kristóf</name>
						<name>Király Péter</name>
					</respStmt>
					<bibl type="printSource">
						<title>Aki a szívét a homlokán hordja</title>
						<author>Jókai Mór</author>
						<pubPlace>Budapest</pubPlace>
						<publisher>Arcanum</publisher>
						<date>2001</date>
						<ref target="https://mek.oszk.hu/00800/00811"/>
					</bibl>
				</bibl>
				<bibl type="firstEdition">
					<title>Aki a szívét a homlokán hordja</title>
					<author>Jókai Mór</author>
					<date>1889</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>
                   1. FEJEZET - Alof-beth-gomál mollah
                </head>
				<p>Akik a szíriai nyelvvel ismerősek (s ugyan ki ne ismerné?), rögtön ki fogják
                    találni, hogy ez a név: Alof-beth-gomál mollah annyit jelent magyarul, hogy
                    „Ábécé bácsi”. – S ez a név a lehető legnagyobb megdicsőítés halandó emberre
                    nézve. – Mert valamiképp az Alkorán az a könyv, amelyben minden tudománya a
                    kerek világnak bennfoglaltatik; azonképpen az ábécé az a könyv, amelyben az
                    ember minden betűt megtalál, s ezen betűknek összerakásától függ, hogy minden
                    kérdésre megkapja a kívánt feleletet.</p>
				<p>Alof-beth-gomál mollah az igazhívők orákuluma.</p>
				<p>Eredetét a régi „Koreis” törzsből származtatja. A törzs maga rég kiveszett már.
                    Elfogyasztá a szent élet, a testi élvezetek megtagadása; ami megmaradt,
                    elpusztíták a vahabiták; a mollah maga képviseli az egész népcsaládot, melyből
                    maga Mohamed próféta is eredt. – Ez idő szerint terjed az életkora százhuszonhat
                    esztendőre. „Meghalhatatlan” ember.</p>
				<p>A lábaira már nem bír felállani, s a kezét nem bírja a szájáig emelni; de azért a
                    legjobb testi-lelki egészségnek örvend. Aki hozzá jön tanácsot kérni, jövendőt
                    mondatni, annak kötelessége a prófétát megetetni és megitatni. Nem nehéz
                    kötelesség, miután az öreg növényfogyasztó.</p>
				<p>Aki hátrafelé száz éven végiglát, az bizonyosan előre is éppen olyan messze belát
                    a jövendőbe.</p>
				<p>Alof-beth-gomál mollahnak a feje a mohamedánok Conversations-lexikona s a
                    bölcsesség tárháza.</p>
				<p>A bölcsességét semmi sem bizonyítja oly határozottan, mint az, hogy saját magáról
                    milyen jövendőlátással tudott gondoskodni. Egy olyan törzsnek az ivadéka,
                    melynek kiirtására volt kihúzva minden fegyver barbárok és versenytársak
                    kezében, kénytelen volt olyan rejtekhelyet keresni magának, ahol rá nem
                    találnak. Csakhogy ott meg elveszhet éhen vagy a puszták ragályos lázaiban.</p>
				<p>Alof-beth-gomál kiválasztotta magának menedékül azt a völgyet Tunisz
                    tartományában, amelyet az „egészség völgyének” neveznek, ahol az örökzöld cserfa
                    a fenyővel és pálmával csodálatosan összekeveredve, életgerjesztő balzsamával
                    gyógyítja meg az odamenekülő nyavalyásokat. S ahol még az ellenséges
                    növényóriások is ki tudtak békülni, az emberek közt is aranykorbeli jóakarat az
                    egyedüli törvény. Az arab közmondás szerint az „Ain-draham” (ezüstforrás)
                    tartományában bátran járhat végig egy szűz leány, arany koronával a fején
                    éjszaka – egyedül.</p>
				<p>A hajdani karthágóiak s a római Caesarok egykori kedvenc paradicsoma most is tele
                    van még a régi nagyságot hirdető paloták romjaival: a chemsui márványbányákból
                    került meseszép antiksárga, rózsaszín, zöld és erezett oszlopok még tartogatják
                    a bazilikák, amfiteátrumok árkádjait s hirdetik Nerva Traján örök dicsőségét, de
                    Alof-beth-gomál mollah nem választá ez üres palotákat lakhelyéül; hanem
                    bevetette magát a Szuk-eltnin-i sziklasírboltok egyik üregébe, s ott megosztotta
                    a Flamen Martialissal a fekhelyét: a szarkofág fenekén alszik a Flamen, a
                    tetején a mollah.</p>
				<p>Ha a mollah most százhuszonhat esztendős, akkor nyolcvan esztendő óta kell neki
                    abban az odúban ülni. – És mégis tudja, ami az egész világon történik. Akik
                    tanácsot kérni jönnek oda hozzá, azok hordják azt össze neki. S eljárnak hozzá a
                    kicsinyek és a nagyok, a gazdagok és a nyomorultak, a hatalmasok és az
                    üldözöttek; és különösen, akik szerelmesek. És még azután, ami legkülönösebb
                    baj: Európában alig ismeretes, de a Keleten sűrűn előfordul: a „halott szívűek”.
                    A szerelem halottjai inkább.</p>
				<p>Ilyen „halott szív” volt a szíriai kormányzónak, Tefik bejnek a fia, „Edrisz
                    el-Homrah emír”.</p>
				<p>Azért hítták „el-Homrah”-nak (veresnek), mert az arca, a keleti faj olajbarna
                    színétől elütően, piros volt. Olyan piros, mint a rózsa. És a szíve mégis halott
                    volt.</p>
			</div>
			<div type="chapter">
				<head>
                   2. FEJEZET - Tefik bej és a próféta
                </head>
				<p>Tefik bej, akinek a mellékneve volt először „gázi”, később pedig „deli”, mind a
                    kettőt kiérdemelte: az elsőt: „a győztes”, a vahabiták és beduin törzsek fölötti
                    diadalaival, a másodikat pedig: „az őrült”, azzal, hogy elvesztette az eszét.
                    Hogyan cserélte ki egymást ez a két név?</p>
				<p>Szép, erőteljes férfi volt, még ötvenéves korában is. Igazi eredeti arabs jellegű
                    arc, sötétbarna színnel, fekete göndör szakállal, villogó fekete szemekkel;
                    ideges, karcsú termet, széles vállal, acélizmokkal; kivált, ha lovon ült, a
                    Selaheddin korabeli hősökre emlékeztetett.</p>
				<p>Egy napon nem restellte a hatalmas bej felkeresni a Szuk-eltnin-i prófétát
                    sziklaodújában.</p>
				<p>Ismerte a látogatást tevők kötelességét; iszákjából megtölté a bölcs
                    gyékénykosarát datolyával, kőkorsóját forrásvízzel; szájába rakta az ételt,
                    szájához emelte a korsót, megetette és megitatta.</p>
				<p>– Áldva legyen Allah neve, aki Illés prófétát táplálta a pusztában a maga hollói
                    által.</p>
				<p>– Hát engem csak hollónak becsülsz?</p>
				<p>– Nem. Te vagy a keselyű, aki a beduin törzseket megeszed, Tefik bej.</p>
				<p>– Honnan ismertél rám?</p>
				<p>– Minden embernek a homlokán lakik a lelke, aki megmondja, hogy kicsoda. Miért
                    jöttél hozzám?</p>
				<p>– A fiam beteg, annak a számára keresek nálad írt.</p>
				<p>– Miben szenved?</p>
				<p>– Semmiben sem. Hiszen ha valami hibája volna, akár testi tagjaiban, akár a belső
                    zsigereiben, nem jönnék tanácsért tehozzád, hanem elvinném a keresztény
                    tudósokhoz, akik ezt a tudományt tanulták; tudnak halottból élőt, élőből
                    halottat csinálni; fiamnál az a baj, hogy semmi baja sincsen. Ép, erős, délceg:
                    naphosszat megüli a vágtató paripát, neve sokszor fel van már írva ellenség
                    homlokára. Étvágya jó, de az éhséget is kibírja, ami első kötelessége a jó
                    katonának.</p>
				<p>– Talán hát engedetlen, szilaj természetű?</p>
				<p>– Sőt ellenkezőleg: a legjobb fiú a világon, akiről a többi legényeknek hímet
                    kellene varrni. Apatisztelő, baj társmegsegítő, koldusápoló. Sohase láttál olyan
                    fiút: mikor a harc melegében látod, egyik kezében a szablya, másikban a lándzsa,
                    csak a térdével igazgatja a mént, úgy dúl az ellenségben, mint a párduc a tevék
                    között, ha pedig otthon van, szegfűt olt, galambot etet.</p>
				<p>– Hát akkor mi baja?</p>
				<p>– Nem akar asszonyt szeretni. Gyűlöli az asszonyfélét, elfordul előle; nem néz
                    reá. Megpróbáltam már vele mindent. Elvittem az örmény kávéházba, ahol a
                    bajadérok táncolnak – helyettük ő takarta be az arcát. Adtam a kedvéért
                    lakomákat, amelyen francia mustot ittak, amely ki van véve a próféta tilalma
                    alól, a hárememből a legszebb rabnőket ültettem melléje; a bort kiköpte a
                    szájából, s a csókot letörülte az arcáról: egyik sem fogott rajta. Annyira megy
                    a nők iránti gyűlölete, hogy még a saját húgait sem akarja látni, és soha velük
                    beszédbe nem állt még. Pedig szép leány mind a kettő.</p>
				<p>– Tudom. Az egyiknek a neve „Laillabeth”, a másiké „Ferinkháne”. Az első anyárul
                    is nővére Edrisznek. Keresztény nő volt az anyjuk. Azt te egy kolostorbul
                    raboltad el erővel.</p>
				<p>– Mindent tudsz. Azt hiszem, hogy ez a keresztény asszony kötötte meg a fiának a
                    szívét a születése órájában, hogy soha ne szeressen nőt.</p>
				<p>– Mennyi a fiad életkora?</p>
				<p>– Éppen fele az enyimnek. De olyan idős koromban én már tíz leányt raboltam el a
                    kút mellől.</p>
				<p>– Allah nem egyformán osztotta ki a virágzást és a gyümölcstermést a fák között.
                    A fügefa háromszor virágzik, háromszor gyümölcsöz, amíg a nap rákfordulótól a
                    bakfordulóig eljut; a medveszőlő fájának az érett gyümölcse pedig ott éri az
                    ágon az új virágot: annak egész év kell; a cidoni alma fanyar marad a
                    tizennegyedik holdtöltéig; és a kenyérfa gyümölcsét csak hat évszak letölte után
                    lehet leszakítani. Majd megjön Edrisz el-Homrahnak is a maga ideje, amikor a
                    szíve virágozni kíván.</p>
				<p>– Csakhogy én arra nem várhatok. Edrisz fiam a minapi harcjátékok alkalmával
                    megnyerte a kedive kegyét. Én azóta ismét új diadalokat vívtam ki az ő
                    ellenségei fölött. Most az én hőstetteim megjutalmazására azt gondolta ki a
                    kedive, hogy leányai közül a legidősebbet a fiamnak adja feleségül. A
                    menyasszony már útban van. Az én Edrisz fiam pedig hallani sem akar felőle.
                    Veszedelmes kelepcében vagyok. Ha a szultáni hercegasszonyt visszaküldöm, akkor
                    „megittam a fekete kávémat”.</p>
				<p>– Mindennap Allah árnyékában járunk.</p>
				<p>– De én még koránlom a paradicsomba jutást: nekem még nagyon sok megennivalóm van
                    itt a földön.</p>
				<p>(A mohamedi hitrege szerint Allah minden embernek kiszabta a születése napján,
                    mennyi ételt kell e világi életben elfogyasztania; aki hamarább megeszi,
                    hamarább elvégzi; aki takarékoskodik vele: hosszabban él.)</p>
				<p>– Van időd a meggondolásra. A hercegleány nem fog egyenesen a te palotádba menni;
                    annak még egy nagy kerülő utat kell tennie, s azalatt majd mutat megváltást a
                    sors.</p>
				<p>– Én már találtam ki egyet. Ha a fiamnak nem kell a menyasszonya: elveszem magam
                    feleségül.</p>
				<p>– Ha te elveszed a kedive leányát, akit a fiadnak szánt, akkor az megteszi, hogy
                    a fiadnak elküldi a leányának az anyját feleségül, s akkor a fiad lesz a te
                    apósod s az újszülött fiad lesz a fiadnak az unokája. Különben is tudd meg azt,
                    hogy öreg ember szívének a fiatal asszony fényes tőr. Egyébiránt jól teszed, ha
                    a legédesebb nemét választod a halálnak.</p>
				<p>– Csak egy nagy baj van vele. Ha én magam veszem el a kedive hercegkisasszonyát,
                    akkor az udvari törvények szerint azonnal el kell bocsátanom a most meglevő két
                    feleségemet. A szultánleány férje nem tarthat több asszonyt.</p>
				<p>– Hát hiszen tudod azt, hogy az olló két ága, mely szüntelen egymás ellen
                    harcolni látszik, mégsem egymást, hanem mindig a közbeeső valamit metszi
                    darabra.</p>
				<p>– Csakhogy nekem nagyon kedves volt ennek az ollónak a metszése.</p>
				<p>– Ám lássad. Én tudnék neked valami tanácsot adni, amivel a kedive haragját
                    elfordíthatnád. Te is fogod tudni, hogy a kedivének „gyűjtési” szenvedélye van.
                    Voltak szultánok, akik órákat gyűjtöttek, mások drága ötvösműveket; a kedive
                    minden színű rabnőket szed össze. Van neki már mindenféle: hófehér bőrű orosz,
                    aranyosbarna színű örmény, hollófekete bársonybőrű bisbariba szerecsen,
                    olajszínű maláji, rézszín bőrű indián, sárga kínai; aztán van olyan, akinek a
                    bőre márványozott, fehér pirossal törve; azután meg hamuszínű, amilyen a kreol
                    nőké, meg olyan, aki a csiszolt diófához hasonlít, cigányfajta. Én tudnék neki
                    még egy új színt szerezni.</p>
				<p>– Mifélét? Lehetetlen az!</p>
				<p>– Zöldet.</p>
				<p>– Valami tengeri istennőt?</p>
				<p>– Nem. Csodák nincsenek a világon. Allah teremtése minden, ami volt, van és lesz.
                    Itt járt nemrég nálam egy egész család, amelynek bőre zöld: arca, teste csupa
                    világoszöld. Nem betegség rajtuk ez a szín; hanem egy csodálatos vérkeverék
                    szüleménye. Az apjuk sárga színű kínai volt, s az anyjuk fekete. A gyermekeik
                    zöldek lettek. Van közöttük egy hajadon leány, aki szép. Mintha topázbul volna
                    faragva. A hajában is egyesülve van e két faj sajátsága; olyan puha és göndör
                    az, mint a szerecseneké, de olyan hosszú, mint a kínaié; úgy omlik le rajta,
                    mint egy bársonypalást. – Különös színük miatt nem volt maradásuk a
                    szülőföldükön; se a kínai, se a néger nem akarja őket befogadni. Egyik országbul
                    a másikba üldözik őket, mint a bélpoklosokat. Hozzám jöttek tanácsot kérni. Én
                    azt mondtam nekik, hogy menjenek el Dzsiddába, ott húzódjanak meg a hánban, majd
                    nemsokára értük fog menni egy nagy úr, s elviszi őket egy fejedelem
                    udvarába.</p>
				<p>– Aisah kötényére esküszöm, az a nagy úr én leszek. Azt a zöld leányt megszerzem
                    azonnal.</p>
				<p>– És elküldöd a kedivének, kiengesztelésül a visszautasított hercegleányáért.</p>
				<p>– Nem! Megtartom magamnak a hercegleányt feleségül, a zöld leányt pedig
                    rabnőül.</p>
				<p>– Ám lássad. De ráemlékezzél, hogy nem én tanácsoltam.</p>
				<p>– Allah legyen előttem! Ő akarta, hogy a férfinak a szíve sebesebben dobogjon,
                    mikor asszonyra gondol. De mármost szólj, tudsz-e valami segedelmet a fiam
                    számára, hogy annak a szíve ne legyen halott?</p>
				<p>– Megmondhatom; de jobban tennéd, ha annak hagynád. Azt mondja az Alkorán: „ha
                    alvó oroszlánt találsz, ne lépj a farkára, hogy fölkeltsd”. Ha a kertész
                    sietteti a fának a virágzását, az a fa elvész.</p>
				<p>– De már huszonöt éves korában csak virágozhatik.</p>
				<p>– Ábrahám hatvanéves volt, mikor nőül vette Sárát.</p>
				<p>– De ott volt Hágár!</p>
				<p>– Az történik, amit Allah előre elrendelt, én vissza nem forgathatom a nagy könyv
                    lapjait. Tele van írva a múlt és a jövendő lapja egyaránt. De én megmondom neked
                    most, hogy rossz lesz azt tenned, ami meg van felőled írva, hogy tenni
                    fogod.</p>
				<p>– Hallgatom.</p>
				<p>– Tehát el fogod küldeni a fiadat a nagy búcsújárással Mekkába a „Beit Allah”-hoz
                    (Isten háza), amikor a napja eljön, hogy a „Kába” ajtaját felnyitják. Mikor el
                    lesznek végezve a szertartások, a Zemzem kútjánál való mosakodás, az Arafáthegyi
                    zarándoklás, a Wadi muna pusztában a kőhajigálás: hát akkor a fiad szíve eleven
                    lesz. Új emberként fog visszatérni a „Beled el-Harám”-ból. De abból nem lesz
                    semmi jó. Most hagyj békében és meg ne köszönd, amit tőlem kaptál, mert abban
                    nincsen semmi jó.</p>
				<p>Mikor Tefik bej kilépett a próféta sírlakából, éppen akkor jött fel a nap a
                    Dzsebel el-Hadzsela kopár gerince mögül, mely úgy néz ki, mintha óriási várak
                    düledéke volna.</p>
				<p>Akkor bámult el csak, visszatekintve az elhagyott völgyre, az Alof-beth-gomál
                    mollah lakásának pompáján. A szultánok valamennyi palotái nem mérkőzhetnek
                    azzal.</p>
				<p>Azt a meredek hegyet, melynek aljába a rómaiak sírüregei vannak vájva, úgy hívják
                    a mai kor népei, hogy az „izzó szikla”. Fekete homokkő az egész, mely a
                    bazalthoz hasonlít. Semmi növényzet rajta: kopár az egész kő. A naptól fenékig
                    áthevítve, üregeiben olyan hőség van, mint egy szárítókemencében. Az idehordott
                    hullák mind múmiákká váltak a száraz hőségtől, s állati élet ott meg nem
                    maradhat. Az a pokol.</p>
				<p>Hanem Allahnak úgy tetszett, hogy az ő híve számára egy ölnyi tért kiszakítson a
                    pokolból.</p>
				<p>A sziklafal mentében húzódik a hajdani római vízvezeték maradványa, mely a régi
                    Simissus városába szállítá a távol hegyekből eredő patak vizét. Az egész
                    aquaeduct összedűlt; csak ez a kis darab áll fönn belőle, s most a félbeszakadt
                    romcsatornából hull alá a patak éppen a próféta lakóhelyének az ürege előtt,
                    eleven kárpitot képezve a bejárásnál, mely azt eltakarja. A zuhatag medencét
                    vájt a kőben, melynek örökké forgó örvénye behatol a próféta barlangjába s mint
                    egy szolgálattevő dzsinn, tisztogat és hűs levegőt áraszt; a barlangot fehér köd
                    takarja folyton, s amint a nap keresztülsüt a zuhatag kristályán, a próféta
                    sírlakását örök szivárványfény derengi át.</p>
			</div>
			<div type="chapter">
				<head>
                    3. FEJEZET - A drága hold és az olcsó hercegnő
                </head>
				<p>Egész Dzsidda népe mind a háztetőkön volt, s valamennyinek az arca mind az ég
                    felé volt fordítva. Az újholdat keresték.</p>
				<p>A kalendáriumban világosan ki volt téve, hogy a hold megújul naplemente után 7
                    óra 11 elsőperc 22 másodperckor. De ez nem elég Dzsiddában. Ám nyugodjanak meg
                    a sztambuli, teheráni, tuniszi mozleminek az asztronómiai meghatározásokban; de
                    a szent Hedzsasz tartomány lakóinak ez nem elég auktoritás. – Abban a malasztos
                    háromszögben, melyet Éva sírja, a próféta bölcsője és temetője képez: Dzsidda,
                    Mekka és Medina, az újholdnak tanút kell hozni magával, aki szemmel látta az ő
                    megjelenését az égen: egy „sohud”-ot.</p>
				<p>Ezúttal pedig egészen be van borulva az ég. Ígéri az esőt, de nem adja alá. Pedig
                    ugyan nagy szükség volt már rá. A házakban minden ciszterna kiszáradt; a
                    közkutak vasajtóval vannak bezárva, s a „vízbérlők” csak az „oádi” teszkeréjére
                    adják ki a vizet korsószámra – pénzért; forrásvizet a távol hegyek közül a
                    beduinok hordanak bőrtömlőkben; de azt csak urak ihatják, mert drága.</p>
				<p>Hanem azért mégis nagyobb az óhajtás egy kis derült ég után, mint maga a
                    népszomjúság, s minden igazhívő a „fatihát” hadarja, ínyéhez száradó
                    nyelvvel.</p>
				<p>És Dzsiddában minden ember igazhívő mozlemin, kivéve egynéhány gyaur
                    pálinkaboltost, aki keresztény. Rendes nevén „Kelb ibn Kelb” (Kutyafia Kutya). A
                    pálinka ugyan meg van tiltva a szultán és a próféta által; de hisz éppen azért
                    árulják pénzért, mert tilos; különben ingyen adnák.</p>
				<p>Látszik ugyan a keleti láthatár felé, amerre Mekka fekszik, valami kis rongyos
                    szakadás a felhőpaláston: ha valaki éppen ott volna, hát onnan ugyan megláthatná
                    a félholdat; de hát ki mehet oda? Annak a „Rokmadár” szárnyaival kellene
                    bírni.</p>
				<p>Márpedig az egész városra nézve nemcsak életkérdés, hanem valóban ételkérdés az,
                    hogy fenn van-e „e mai napon” valósággal az újhold az égen, vagy nincs. Mert
                    ezzel az újholddal kezdődik a nagy Ramadán-bőjt. S a bőjt a Mohamed-hitűeknél
                    igen komoly dolog. Ezalatt egy álló egész holdjáraton át, napfelkeltétől
                    naplementéig, egy falatnak és egy kortynak nem szabad lemenni az igazhívő
                    torkán; csak naplemente után ehetik és ihatik. A gazdagoknak könnyű, mert azok
                    éjszakát csinálnak a nappalból; bezárják az ablaktábláikat; a nappalt
                    átalusszák; de a szegény embernek, akinek az utcán a dolga, aki a boltjában ül,
                    ugyan keserves dolog egész forró napon keresztül nyelni az éhkortyot s még csak
                    egy kis feketekávét sem szürcsölhetni. Néha pedig a hideg napon is, mivel a
                    Ramadán „hó” nem számít a rendes „hónapok”, hanem a holdjárás szerint, s ekként
                    32 év alatt végig vándorolja az esztendőnek mind a négy évadját. Ez évben éppen
                    a tavaszi monszunszelek idejére esett. Minthogy pedig a Ramadán „este” kezdődik:
                    annálfogva az egész népségnek legnagyobb érdekében áll megtudni, hogy ez a „mai”
                    éjszaka olyan éjszaka-e már, amikor a holnapra való ebédet előre meg kell enni?
                    mert különben teljes huszonnégy óráig tartana az étlenség. S ez már nem bőjt,
                    hanem koplalás.</p>
				<p>Azonban az újholdat csak nem látta meg senki. Már be is sötétedett, s a helytartó
                    basa dobosai kihirdették minden utcaszegleten, dobszó mellett, hogy a hold nem
                    lévén látható, a Ramadánböjt kezdete a mai napról holnapra tétetik át. A
                    dzsiddai kormányzónak van arra hatalma, hogy megigazítsa az asztronómiát:
                    egyébre úgysincs.</p>
				<p>Erre aztán minden igazhívő letakarodott a háztetőkről, a pékek, húsárulók és
                    zöldségkofák bezárták a boltjaikat, a bazárra lakatot vetettek, s ment haza
                    minden ember – mosakodni. Az arab mohamedán minden nap háromszor mosakodik, az
                    indus mohamedán pedig négyszer – egy esztendőben.</p>
				<p>A Ramadán-hó kezdetét hirdető ágyúlövés tehát a maga rendes kalendáriumi napjáról
                    elmaradt.</p>
				<p>Azonban a „Kizmet” nagy könyvében az volt megírva, hogy ezen a felhőfátyolozta
                    napon egy buzgó igazhívő alig megmagyarázható okokbul, éppen azon a
                    vendégszeretetlen pusztán kóboroljon lóháton, amely fölött az említett égnyílás
                    mutatkozott. Ennek a halandónak a szemei meglátták a nyugati láthatáron éppen
                    leszállni készülő újhold ezüst sarlóját, s miután a látomány által e szerencsés
                    kiválasztottja a prófétának egyszerre „sohud”-dá lett fölavatva, szent
                    kötelességének tartá azonnal lóhalálában bevágtatni Mekkába s hírül adni a Nagy
                    Serifnek, hogy ő látta a holdat.</p>
				<p>Ott tehát még aznap este elkezdődött a Ramadán-hó. Minthogy pedig abból nagy
                    veszedelem támadna az Iszlámra, ha a Hedzsasz földén egy helyen ma, másikon
                    holnap kezdenék a böjt havát, annálfogva a nagy Serif megparancsolá a hírhozó
                    sohudnak, hogy rögtön vegyen más paripát s vágtasson Dzsiddába, ott is tudatni
                    az örömhírt, hogy megvan a hold!</p>
				<p>Dzsidda Mekkához gyors paripán is jó négy óra járás. A müezzim éppen az éjféli
                    szurát vonyította a minaréh erkélyén, mikor a sohud a helytartó basa palotája
                    elé megérkezett.</p>
				<p>Mondták neki, hogy a basa már lefeküdt s az igazak álmát alussza.</p>
				<p>– Mondjátok meg neki, hogy a mekkai Nagy Serif parancsát hozom. Keljen fel
                    azonnal.</p>
				<p>A helytartó basa bizonyára ugrott volna az ágyából erre a szóra, ha igazán feküdt
                    volna is: mert a Hedzsasz tartományában az igazi parancsoló úr nem a padisah,
                    hanem a mekkai Nagy Serif; – azonban szerencsére fenn volt még s a főkádival
                    sakkozott, közben iszogatva a tilalmazott rakit.</p>
				<p>A sohudot bebocsátották a basához. Karcsú, deli levente volt. A termetét jól ki
                    lehetett venni. A mekkai zarándokok öltözete, az „ihrám” nem más, mint egy fehér
                    lepedő a vállukon s még egy fehér kendő az ágyékuk körül tekerve. A fiatal
                    legény a lepedőt összecsavarta, hogy nyargalása közben szelet ne fogjon: nem
                    volt rajta más, mint a patyolat kendő a derekán, azon függött a meztelen
                    kardja.</p>
				<p>– Labbaika Allahuma, labbaika! – kiálta a belépő ifjú. (Ami annyit tesz, hogy
                    „szolgállak, óh Allah, szolgállak” – a mekkai zarándokok folytonos
                    üdvözlése.)</p>
				<p>– No mi baj? – kérdé a helytartó.</p>
				<p>– A Nagy Serif mondja: ma van a Ramadán kezdete: én láttam az újholdat.
                    Labbaika!</p>
				<p>– Óh, hogy szurokzápor esett volna a pofádra a három sejtán örök sebeiből, amikor
                    megláttad! Hát mit csináljak én most a te holdaddal?</p>
				<p>– Add hírül ágyúlövéssel a városnak a Ramadán kezdetét! – mond a zarándok.</p>
				<p>– Az Izrafil angyal trombitája nem lesz rettenetesebb az ítélet napján! – nyögé a
                    basa. – Köszönöm, jámbor metuáf, hogy ezt a hírt elhoztad. – Mi jutalmat kérsz
                    érte?</p>
				<p>– Azt én egészen a te nagylelkűségedre bízom.</p>
				<p>– No nézd ezt a csalafintát – mondá a basa a kádinak. – Rám bízza a jutalmat. Ha
                    ő kérne valamit, azt lealkudhatnám negyedrészére. De magam magammal csak nem
                    alkudhatom. – Adok neki egy erszény egyiptomi bronzpénzt. Talán még nem ismeri;
                    azt gondolja: arany. Vagy még jobbat. – Jámbor metuáf: ajánlani foglak a
                    nagyvezérnek, hogy nevezzen ki hadnagynak az albán lovasokhoz.</p>
				<p>– Köszönöm, jámbor basa. Vagyok már eddig is valami. Én vagyok a kairói spáhik
                    ezredese: Edrisz bég el-Homrah.</p>
				<p>A basa hanyatt esett ijedtében.</p>
				<p>– Allah akbar! Ezt nem lehet kifizetni sárgaréz pénzzel. – No hát nemes Edrisz
                    bég (ismerem az apádat is, a gázit, a Tefik bejt), nagyon örülök, hogy
                    láthatlak. Foglalj helyet a szőnyegen, s fogd a nargilé egyik szopókáját a
                    szádba. Mától fogva vendégem vagy, az egész Ramadán hónapon keresztül.</p>
				<p>Edrisz bég nem mondatta magának a kínálást másodszor; – szétterjesztgetve az
                    összegyűrt ihrámját, s tagjait szalonképes burkolattal véve körül, leült
                    harmadiknak a két úr közé. Egy szerecseny rabszolga rögtön eléje tolta a kis
                    asztalt a kávéscsészével, míg egy lengeteg öltözetű rabnő megkínálta egy
                    ezüsttálcábul aszalt fügékkel és kandírozott pisztáciákkal: amelyeket Edrisz bég
                    sok órai fáradsága által indokolt étvággyal sietett bekebelezni.</p>
				<p>A kormányzó basa eközben felhívatta a kavaszát, s kiadta neki a rendeletet,
                    melynek eredményéül néhány perc múlva egy hatalmas ágyúdördülés szakítá félbe
                    az éj csöndjét.</p>
				<p>De igazán mondva még Izrafil angyal trombitája sem fog annyi konfúziót okozni
                    annak idejében idelenn a földön, mint amennyit előidézett ez az egy
                    ágyúlövés.</p>
				<p>Az igazhívők mind a gyékényeiken nyújtóztak már, s az ágyúlövésre a legédesebb
                    álmaikból ugráltak fel.</p>
				<p>Ágyúlövés. Ramadán kezdet! Huh, hetvenezer angyal! Tehát nem holnap kezdődik a
                    nagy bőjt, hanem még ma! Akkor még reggelig meg kell vacsorálni minden embernek.
                    De hol kapni most valamit? A török nem tart otthon éléskamrát: minden nap a
                    piacról veszi az ennivalót. A török asszony nem gazdasszony. Nosza futott minden
                    ember a szomszédjához kölcsönkérni egy kis harapnivalót. Minden bolt, mészárszék
                    be volt zárva. Az utcákon szaladgálók hasztalan döngették sorba a boltajtókat.
                    Éjjel nem árulnak a muzulmánok semmit.</p>
				<p>A kormányzó basa ellenben jól el volt látva konyhára valókkal, szakácsa is volt,
                    s annak nem kellett utasítás. Amint ez meghallotta az ágyúlövést, rögtön ürüt
                    vágott, piláfot készített; tojásgyümölcsöt töltött meg mézes mandulával, s egy
                    nagy cápaúszószárnyat kisütött olajban. A basa asztala sohasem szűkölködött
                    vendégekben, s ami jó és drága a városban csak kapható volt: az mind bőségesen
                    volt felszolgálva. Az igaz, hogy senkinek se szokott megfizetni azért, amit
                    elhordatott, se húsvágónak, se péknek, se szatócsnak.</p>
				<p>Az éjjeli lakomának tökéletességéhez tartozott a zene és tánc is, kivált miután
                    egy olyan kitűnő vendég vett benne részt, mint Edrisz bég. A núbiai zenészek és
                    bohócok lármás játékai eléggé mulattatták a fiatal leventét: bár igaz muzulmán
                    léha nevetéssel nem szokta is jelezni a derült jó kedvét; midőn azonban a
                    lakomázó vendégek elé belebbent egy pár alme, aminővel Dzsiddában egy egész
                    városrész van tele; s elkezdé a maga érzéki mozdulatokból álló táncait lejteni,
                    s sebes orsószerű pörgéssel a vékony selyemfátyolt a tagjai körül csavarni, s
                    aztán megint megfordított pördüléssel a fátyolból kibontakozni, akkor Edrisz bég
                    egész felháborodással takarta el az arcát az ihrám leplébe, s arra kérte a
                    basát, hogy távolítsa el ezeket a szemérem nélküli némbereket.</p>
				<p>– Éva anyánk sírjára mondom! – kiálta fel a basa. – Ilyen eset még nem jött
                    tudomásomra, hogy egy fiatal levente megbotránkozzék az abelérák tánca fölött.
                    Talán holtszívű vagy te, ifjú bég?</p>
				<p>– Igenis, holtszívű vagyok – monda egykedvűen Edrisz.</p>
				<p>– Bizonyosan keresztény anya szült?</p>
				<p>– Igenis. Keresztény volt az anyám.</p>
				<p>– Az ilyeneknek a fiai szoktak holtszívűek lenni. Voltál-e már a szent Kábakő
                    előtt? Megmosakodtál-e a Zemzem kútjában? Áldoztál-e már eleven ürüvel az
                    Ábrahám oltáránál?</p>
				<p>Edrisz bég elmondá, hogy mindezen átesett már minden siker nélkül.</p>
				<p>– Most is úgy borzadok az asszonyi állatnak a mosolygásától, mintha a párduc
                    vicsorgatná rám a fogait, s mikor felnyitja a száját valami leányféle, hogy
                    nekem hízelegjen, mindig azt várom, hogy a kettős kígyónyelv fog előjönni
                    belőle. S amióta a Kába kövét érintettem, még inkább fázom tőle, mint
                    azelőtt.</p>
				<p>– Azt elhiszem – mondá a basa. – Nem is gyógyít meg az a bolond kő semmit. Csak a
                    buta parasztoknak való az, hogy hitükben megerősödjenek, s papjaiknak a zsákját
                    megtöltsék. Mink, művelt muzulmánok az ilyen mesékre már semmit sem adunk.
                    Imádkozás, búcsújárás, mind csak babona. Megcsináljuk, hogy a nép meg a papok
                    fel ne förmedjenek ellenünk; de bíz én, ha a fogam fáj, nem olvastatom rá a
                    szurát az imámmal, hanem hívatom a borbélyt, s kirántatom az odvas fogat. – Bízd
                    rám magadat, vitéz bég. Amit semmi babona, vájákolás, kancsérolás ki nem vett
                    belőled, én majd kiveszem a holt szívedet, s meggyógyulva térsz haza az apádhoz,
                    a dicsőséges Tefik bejhez, akinek Allah hosszabbítsa meg az árnyékát.</p>
				<p>Edrisz bég kíváncsi volt az ilyen szívhúzásra.</p>
				<p>A basa egy intésére az egyik bajadér a hosszú rózsaszínű selyemfátyolának a végét
                    Edrisz fejére borítá, s aztán elkezdett körülötte forogva keringeni, mint ahogy
                    a planéta kering a nap körül, úgy, hogy apródonkint mind Edrisz bég körül
                    tekerődzött a fátyol és ugyanabban a mértékben fogyatkozott el a táncosnő
                    termetéről. Mikor aztán egészen átköltözött a fátyol, akkor a bajadér odaveté
                    magát Edrisz bég ölébe, s a fejét átkarolva gömbölyű karjaival, egy tüzes csókot
                    nyomott az ajkára.</p>
				<p>Ezt nevezi a basa a holt szív praktikus kigyógyításának.</p>
				<p>De Edrisz bég el-Homrah nem állt kötélnek; dühösen tépte le magáról a karjait
                    leszorító fátyolt, mint hajdan Sámson Delila köteleit, s a szemérmetlen
                    hajadont, mint a macskát, derékon kapva, odadobta a basa lábaihoz, s azzal
                    felrúgva az étkezőasztalkát, kezébe kapta a meztelen kardját, mely szíjon lógott
                    az övébe akasztva, s azt megforgatá a feje fölött.</p>
				<p>– Eltakarodj előlem, „Sejtán-Emisznézi”, vagy kettőbe hasítlak! Te pedig vén
                    istenkáromló mushir, légy átkozott örök időkre, amiért meg akartál rontani egy
                    igazhívőt. Ha a Ramadán-hóban nem volnánk, s ha nem nézném azt a
                    Nisán-Ifticház-rendet a gyomrodon, aminek érdemetlen viselője vagy, bizony a
                    lábadhoz tenném a fejedet! Büntessen meg Allah, én futok ebből az ördögök
                    palotájából! Te maradj itt, disznó! Bátyja a malacnak!</p>
				<p>Azzal kirohant az ajtón, előhozatta a paripáját, s visszaindult Mekkába.</p>
				<p>A kormányzó basa szépe zsebre dugta a kapott címeket; volt neki már abból egész
                    gyűjteménye, s elégült kedéllyel dörzsölé a kezeit, hogy íme ettől a sohudtól
                    ugyan olcsó áron megszabadult.</p>
				<p>De csak nagyhamar bekövetkezett az átok beteljesülése, melyet Edrisz bég a basa
                    fejére szórt. A legvidámabb éneklés és citerázás közepette egy ágyúdördülés
                    hangzott el odakünn, mely egyszerre csendet parancsolt, s nyomban utána
                    következett a másik.</p>
				<p>– Ez a tengerről jön.</p>
				<p>Azután még több lövés... egész hétig.</p>
				<p>– Hét ágyúlövés! Insallah! Valami hercegasszonyt hozott ide az – iblisz!</p>
				<p>Most vakarta aztán már a fejét a vörös fez alatt a basa. A hercegasszonyok
                    rendesen ide szállnak a kormányzó palotájába, egész cselédségükkel: egy ilyen
                    fenséges látogatónak az ellátása tökéletesen elnyeli azt az Allah adta véletlen
                    jövedelmet, amit egy-egy útközben a hajón elhalálozott indus zarándok pénze hajt
                    a basa konyhájára.</p>
				<p>Rögtön eltakaríttatta az egész pompás lakomát, s meghagyta a szakácsának, hogy
                    amíg a vendégek itt lesznek, a legavasabb faggyút használja a
                    sütés-főzéshez.</p>
				<p>A veszedelem gyorsan következett. A basa a palotája erkélyéről szemlélheté, hogy
                    a kikötőben horgonyt vetett gőzösről hogy szakad el egyik csónak és dereglye a
                    másik után. Éjszaka lévén, mindannyi el volt látva lámpásokkal. Előbb jött egy
                    háromlámpásos kaik. Ez a kavasz. Azután egy négylámpásos dereglye. Ezen vannak
                    az eunuchok. (Nevezzük magyarul „kappanőr”nek – nem is új szó; Diószeghy találta
                    fel az „arnica” számára.) Azután jön egy hosszú, mennyezetes bárka, hét
                    lámpással, azon jön a hercegasszony; annak a nyomában aztán több csónak, páros
                    lámpásokkal: azok szállítják a málhákat.</p>
				<p>– Legkevesebb száz kenyérpusztítót hoz magával! – sóhajta fel a kormányzó:
                    szomorúan tapasztalva, hogy a partra ért háromlámpás csakugyan egyenesen az ő
                    palotája felé tart.</p>
				<p>A kavasz jóval előre érkezett meg. A hercegasszonyt kísérő férfiaknak a
                    partraszállásnál elébb végig kellett döngetni a vámhivatalnokokat, akik nem
                    akarták megérteni, hogy fejedelmi személyek málhái nem tűrik a vámot; s azután
                    meg a sűrű néptömeg közt rinocéroszbőr korbáccsal kellett utat verni egy szakasz
                    feketének a közbevett lámpáshordók számára, akik a magas utazónő palankinját
                    oldalt fogták. Az elkésett Ramadán-kezdet miatt az egész város minden élő népe
                    az utcán szaladgált.</p>
				<p>A kavasz felsietett a basához, s átadta neki a fetvát, amiben az utasítások
                    voltak a számára a nagyvezértől.</p>
				<p>A basa azt mondta rá: „péki”.</p>
				<p>A török, ha valami tetszik neki, azt mondja rá: „péki”, – ha nem tetszik, akkor
                    is azt mondja, hogy „péki”. (Jól van.)</p>
				<p>– Csak azt sajnálom, hogy az elkésett Ramadán-kezdet miatt nincs a házam eléggé
                    ellátva ilyen magas vendég igényeinek kielégítéséhez.</p>
				<p>– Amiatt ne legyen gondod. A hercegnő mindent hoz magával, ami a kényelméhez
                    megkívántató: még főzőkemencét is; neked csak a nyers halat és húst kell
                    szolgáltatnod; azt is megfizetik; aztán meg a szenet. Nyittasd meg a
                    hölgyvendégek számára való szobákat, hogy a szőnyegeket, párnákat felhordják.
                    Majd ha elvégezte az étkezését a hercegnő, hívatni fog.</p>
				<p>Ez már aztán enyhítette az Edrisz bég átkát.</p>
				<p>Az előkelő vendég nagyszámú kíséretével elfoglalá az üres szobákat, minőkkel a
                    nagy kormányzói palota bőségesen el volt látva; azt a szobát, melyet a maga és
                    rabnői lakásául választott, földíszíték a legdrágább perzsaszőnyegekkel és orosz
                    prémirhákkal; a vánkosok, nyugvópárnák mind gazdagon voltak hímezve ezüsttel,
                    arannyal; asztal gyanánt szolgált a remek préselt bőrből készült vánkos, amellé
                    voltak elhelyezve a pompás vésett művű arany- és ezüstedények; azoknak egy része
                    fogadalmi ajándékul szánva a szent helyeknek. A terem közepén volt a bronzból
                    készült kemence; valódi remekműve a keleti fémkovácsművészetnek, melyben egy
                    negyedóra alatt meg lehetett abálni az ürühúst. A hercegnő kívánsága az volt,
                    hogy az ételt a szeme láttára készítsék el.</p>
				<p>Mikor a basát maga elé hívatta, már akkor túl volt a lakomán a hercegnő: csak a
                    feketekávét töltögették még apró arany findzsákba.</p>
				<p>Hasztalan fáradozás volna a hercegnőt le akarni írni; mert annak az egész
                    termetét végtől-végig takarta az idomtalan szabású, irigy feredzse, melynek a bő
                    ujjaiba még a kezeit is eldughatá; a feje is sűrű fátyollal volt letakarva, s az
                    arcát rejtve tartá valami arany álarc, mely csak a két szemének hagyott nyílást,
                    s valami olyan lengeteg anyagból volt, hogy a lélegzete folytonosan mozgásban
                    tartá.</p>
				<p>– Labaika Allahuma! – üdvözlék egymást kölcsönösen. A hercegnő a meghajtott
                    fejével mutatta a basának, hogy hová üljön le.</p>
				<p>Azután megszólalt olyan halk hangon, hogy alig lehetett hallani. Kevéssel volt az
                    több a suttogásnál.</p>
				<p>– Én holnap tovább akarok utazni Mekka felé.</p>
				<p>– Péki...</p>
				<p>– Sok kincset viszek magammal; az azyr beduinok támadásától tartok.</p>
				<p>– Békében fognak hagyni. A múlt hóban tizenkettőt akasztattam fel közülök.</p>
				<p>– Annál rosszabb.</p>
				<p>De a többiek között meg kiosztottam három erszény pénzt a szultán
                    kegyadományából.</p>
				<p>– Péki...</p>
				<p>– Elővigyázatból mégis rendelni fogok melléd száz albán lovast egy
                    muteszelimmel.</p>
				<p>– Péki...</p>
				<p>– Majd megírom az ajánlólevelet a mekkai Nagy Serifhez, hogy hamarabb bocsásson
                    be téged a Kábához, mint a többi asszonyokat.</p>
				<p>– Péki...</p>
				<p>– Ott vár rád a férjed?</p>
				<p>– Nem vár.</p>
				<p>– Péki...</p>
				<p>– Nekem nincs férjem.</p>
				<p>– Özvegy vagy?</p>
				<p>– Még hajadon vagyok.</p>
				<p>– Péki...</p>
				<p>– El vagyok jegyezve s fogadalomból jövök a szent városba.</p>
				<p>– Ott van már a vőlegényed?</p>
				<p>– Nincs ott.</p>
				<p>– Péki... Akkor nem mehetsz be a Kábába.</p>
				<p>– Miért nem?</p>
				<p>– Mert oda semmiféle leányt be nem eresztenek.</p>
				<p>– Miért nem?</p>
				<p>– Mert a leány olyan, mint a rózsabimbó. Az ember nem tudhatja, hogy nincs-e
                    kelyhében pók?</p>
				<p>– Péki...</p>
				<p>– Bizonyosan hallottad a történetét, hogy miért lett a Kába köve fekete?</p>
				<p>– Nem hallottam.</p>
				<p>– A Kába köve, mikor a próféta imájára az égből leesett, tiszta fehér volt és
                    átlátszó; de egyszer egy afféle hajadon tette rá a kezét, aki olyan virágbimbó
                    volt, melyben pók lakik; s attól egyszerre olyan fekete lett az égből esett kő,
                    amilyennek most ismerjük. Ezért nem bocsátanak többé férj nélküli némbert a Kába
                    szentélyébe.</p>
				<p>– Péki...</p>
				<p>A basa vállat vont; ha neked „péki”, hát nekem is „péki”.</p>
				<p>S azzal tovább szürcsölte a kávéját; a hercegasszony kissé felemelve az arany
                    arctakaróját, egy falat rahát rakumot dugott a szájába, s amíg azt majszolta,
                    addig hallgatás volt.</p>
				<p>Megint megszólalt a hercegnő.</p>
				<p>– Én úgy tudom, hogy az adeni szultánnak a leánya is meglátogatta a szent Kábát
                    és be lett bocsátva.</p>
				<p>– Az igaz.</p>
				<p>– Hát annak lehetett?</p>
				<p>– Mert tudta a módját.</p>
				<p>– Mi volt a módja?</p>
				<p>– Ha akarod, elmondom. De csak úgy, ha nagyon akarod. Hogy aztán azt ne mondd
                    felőlem, hogy én erőszakoskodtam veled.</p>
				<p>– Péki...</p>
				<p>– Hát amikor egy ilyen magas rangú szűz óhajt a próféta szülőhelyének
                    szentélyében látogatást tenni: a Nagy Serif megteszi a kedvéért, kivételképpen,
                    hogy férjet ád neki.</p>
				<p>– Férjet?</p>
				<p>– No igen. De csak ideiglenesen. Arra az időre, amit a magas hölgy a szent
                    helyeken eltölt. Annak a férjnek csak kötelességei vannak, de jogai nincsenek;
                    az kíséri el a hölgyet a templomba, s segít neki felmászni az első lépcsőfokon,
                    amely olyan magas, hogy nekem a szakállamig ér; aztán felvezeti az Arafát
                    hegyre, a palankinja mellett gyalogol, s a sátora előtt őrt áll. Az cepeli utána
                    a hét követ, melyekkel a három ördögszobrot meg kell hajigálni: együtt vacsorál
                    vele s vacsora után vizet tölt a nő kezére s éjszaka mellette alszik: hanem egy
                    „kivont kard van a férj és feleség közé téve”.</p>
				<p>– De hátha az a színleges férj el találja egyszer felejteni, hogy az a kard minek
                    a jelképe?</p>
				<p>– Éppen erről szokott gondoskodni a Nagy Serif bölcsessége. Minden alkalommal
                    vannak Mekkában holtszívű férfiak, akiknek a szeme lezáródik az asszonyi bájak
                    előtt. Egy ilyent ád férjül a pártfogolt hajadonnak. Szívesen vállalkozik az rá.
                    Amíg a színlett házasság napjai tartanak, addig jól él a fickó; mikor vége van a
                    búcsúnak, a Nagy Serif rendén elválasztja őket: a hercegnő újból leány lesz, a
                    férj megkapja a napszámját, s aztán nem tudnak egymásról többet. Én ajánlhatnék
                    neked egy olyan viceférjnek való ifjút.</p>
				<p>– Péki...</p>
				<p>– Derék levente, jó családból való.</p>
				<p>– Az mindegy, akár mameluk, akár tevehajcsár, ha csak faragott kép, aki ott
                    marad, ahová megtámasztják. Tehát írd meg ezt a Nagy Serifnek. Én minden
                    szertartásnak alávetem magam.</p>
				<p>...Másnap már útra kelt a hercegnő Mekka felé. Neki is fel kellett ölteni az
                    ihrámot, a mekkai zarándokok egyetlen köntösét. Egy kis áldozattal, melyet az
                    imám és a vezető metuáf markába nyomott, el lett neki nézve, hogy az ihrám alatt
                    megtarthatá magán az inget és a harisnyát; más halandónak mezítláb kell az utat
                    megtenni az Éva sírjától a próféta bölcsőhelyéig.</p>
				<p>A hercegnő szerencsésen megérkezett a szent városba; a helytartó basa előre
                    futtatott hírnöke megelőzte a Nagy Serifnek küldött levéllel, s a hatalmas papi
                    fejedelem eléje jött a város kapujáig: addig be sem engedte lépni a városba,
                    amíg a számára kiválasztott férjjel minden ceremónia megtartása mellett össze
                    nem adá. Az a férj volt Edrisz bég el-Homrah.</p>
				<p>„Péki!”...</p>
			</div>
			<div type="chapter">
				<head>
                    4. FEJEZET - El-Kába Yehram
                </head>
				<p>A színlett házasságnál nem mondják meg a házastársak a neveiket (a töröknél nincs
                    matrikula), hogy arról se emlékezzenek többé egymásra, majd mikor az asszonyból
                    ismét leány lesz. A feleség úgy hívja az urát, hogy „ember”, a férj a feleségét,
                    hogy „asszony”. Elég ismertető név, midőn a többi férfi körülöttük csak
                    félember, s a többi nő csak rabnő.</p>
				<p>Legelső kötelessége volt Edrisz bégnek az asszonyát kíséretestől együtt
                    elhelyezni. Ahhoz egy egész házcsoportot kellett kibérelni. Százezrével jöttek;
                    azoknak is tanya kellett, minden élelmiszert magával hozott a karaván, mert az
                    Mekkában méregdrága. Egy mérce tönköly (a leghitványabb gabonafaj) száz piaszter
                    a búcsújárás idején. A Nagy Serif kegye folytán közel a nagy fürdőmedencéhez
                    kapott a hercegnő lakást egy olyan palotában, mely a templom oldalához volt
                    építve, s ahonnan annak az udvarába lehetett látni: volt hozzá egy udvarka is,
                    amit kertnek neveztek: egy pár kaktusz meg egy pálma nyomorgott benne.</p>
				<p>Azután pihenőt lehetett tartani, amíg az a nap bekövetkezik, amikor a nők számára
                    nyitják meg a Kábát. Körüljárni lehet azt bármikor az igazhívőknek, férfinak,
                    asszonynak, shiitának, szunnitának, zarándoknak és bajadérnak.</p>
				<p>Az óriási nagy templom huszonhárom kapuján rajzik ki s be a nép. Mondják, hogy
                    negyvenezer ember elfér benne. Az árkádok alatt eleven élet üt tanyát. Itt egy
                    arab iskolamester tart előadást az Alkoránból a tanítványainak, amott
                    népénekesek és utcai táncosnők mulattatják a közönséget. Egy szögletben a
                    papucsvarga foltozza a körülötte felhalmozott patymagokat, melyekre a gazdáik
                    áhítattal várnak. Odább a zemzemija töltögeti nagy vederből kis korsókba a
                    szent vizet. Emitt egy pénzváltó magyarázza a hadzsadzsnak a piaszter értékét;
                    mellette ürühúst mér egy mészáros, hosszú fogasra felakasztott nyúzott
                    állatokból; zsibárus kínálja nagy lármával a portékáit; potrohos teheráni kalmár
                    ül pöfékelve a tevebőrön, drága szőnyegeket és ércedényeket rakva maga körül
                    csábító szemlére; zarándokcsapatok szaladgálnak a metuafin után, az előénekelt
                    szurát utána üvöltve; beduinok dulakodnak gyűlölt egyiptomiakkal; amott egy imám
                    prédikál reggeltől estig, s szidja a keresztényeket, a zsidókat, az eretnekeket,
                    a bálványimádókat; aki megunta hallgatni, dob neki egy pénzdarabot s odább megy;
                    a túlsó oldalon talál egy másik makámét, abban egy másik imám prédikál, az meg
                    az elsőt szidja, a harmadik mind a kettőt, a negyedik mind a hármat s együtt
                    négyen a gonosz Biaidijákat, akik Mohamed-hitűek, de nem járnak templomba, nem
                    takarják be az asszonyok arcát, s el nem zárják őket, s csak egy feleséget
                    tartanak s az északcsillag felé fordulva imádkoznak. Majd meg szép leányok
                    csoportja állja útját a zarándoknak, s tolakodó nyájassággal hízelgi körül. Az
                    udvarban csoportok települnek le étkezni, akiket egyszerre ellep a galambok
                    serege, melyek a kezükből csipkedik ki a falatot. Közben minden teketóriázás
                    nélkül levetkőzik ádámpusztára egy igazhívő, s öntözteti végig a testét a szent
                    vízzel, s valamennyi feje fölött a hét minaréhn álló templomőrök ordítják az
                    idők óránkénti haladását.</p>
				<p>E rengeteg oszloperdő közepett, melyet száz kalifa építtetett, messze országból
                    elhozott márványkövekből és gipszfedte homokkőből, emelkedik ki a szentül-szent
                    „Kába” (kocka). Az annyira áhított végcélja minden igazhívő mozlemnek. Egy lapos
                    födelű, négyszögletű torony, negyven singnyi magas s tetétül talapjáig behúzva a
                    szent Kizvával: a sötét színű selyemszőnyeggel, melyet a szultánok minden évben
                    megújítanak: a tavalyit kiosztják a szegények között. Mikor néha meglendül a
                    szél s megmozgatja a nehéz kárpitot, a templomőrök elkezdenek ordítani: „ide,
                    ide, igazhívők! nézzétek, hogy emelgeti a szent Kizvát a hetvenezer angyal!”</p>
				<p>A Kába belsejébe vezető ajtónak a küszöbe oly magas, hogy alig éri el az ember a
                    fejével, oda úgy húzzák fel a zarándokot, már tudniillik az olyant, aki fényes
                    ajándékot hoz, mert a Kába szentek szentjében csak a fogadalmi kincsek
                    állnak.</p>
				<p>Maga az imádat tárgya: a Kába fekete köve, a torony ajtaja mellé van befalazva,
                    olyan alacsonyan, hogy azt csak térdelve lehet megcsókolni.</p>
				<p>Ezért a csókért vándorol ide évről évre százezer ember, távol Ázsiából, széles
                    Afrikából, az európai Törökországból. Nem járják ezt vasúton, hanem teveháton
                    vagy lovon, a nagyon buzgók, a szegények gyalog; hónapokig tartó szenvedések,
                    nélkülözések között, homoksivatagokon, sziklakietleneken keresztül, a fojtogató
                    számum s a fagyasztó északi szél által korbácsolva, szilaj rablótörzsektől
                    üldözve, a délibábtól csalogatva. Midőn pedig a szent tartományba lép a
                    zarándok, akkor minden öltönyét leveti, csak egy vékony lepel takarja testét;
                    turbánját lecsavarja fejéről, s koponyáját simára borotváltatja, s úgy halad a
                    szent sír és a szent bölcső városáig mezítláb, fedetlen tar fővel rekkenő
                    napsütésben, homokszóró viharban, s csak akkor öltözik fel újra, ha a búcsújárás
                    végén az Arafát hegyről visszatér.</p>
				<p>És még egy egyiptomi csapást hord magával a hodzsa. Az egész Ramadán-bőjt alatt
                    tiltva van mindenféle vadászat. Így parancsolja az Alkorán. S minthogy az emberi
                    testen élődő apró szörnyetegek is a vad állatok sorába számíttatnak, annálfogva
                    azokra sem szabad vadászni. Tűrni kell a marásukat a Kába csókjáért.</p>
				<p>Mi hát az a Kába köve? Egy formátlan fekete szikladarab.</p>
				<p>– Senki sem tudja megmondani, mi volt valaha? A mohamedán hitbölcsek százféle
                    regét tudnak felőle: az égből esett alá, azt mondja az egyik. A másiknál Ábrahám
                    köve volt, melyen állva a szent templomot építette. A harmadik szerint Ábrahám
                    maga lakik benne. – Aki jobban ért hozzá, az a régi pogány Hobál istent találja
                    e bálványban; a laikusok azt hiszik, hogy maga Allah lakik ebben a sunda
                    kőben.</p>
				<p>Azért is ettől jön minden áldás a földön és az égben. Ez ád a földnek esőt, ez
                    fordítja meg a viharokat; ez ád a hajósnak kedvező szelet; ez óv meg a
                    pestistől, a fekete himlőtől; ez ád termékenységet az asszonyoknak és a
                    tevéknek. Ez szerzi meg a diadalt az igazhívők fegyvereinek a hitetlenek
                    fölött; ez ád a kalmárnak dús nyereséget, az éhezőnek olcsó kenyeret, a fáknak
                    gyümölcsöt, a szabóknak cifrálkodó népet s a vargáknak elszakadt papucsokat. Ez
                    teszi az ostobát okossá, a nyavalyást daliává, a bánatost sorsában megnyugvóvá.
                    És ez biztosítja az igazhívő számára a paradicsomot. A Kába kövének a csókja
                    megvált a pokol tüzeitől, s egyenesen bebocsát a Tubafa árnyéka alá a hetedik
                    égbe.</p>
				<p>Aki egyszer rátehette a kezét s rászoríthatta az ajkait, az egyhamar nem is veszi
                    azt le onnan. Pedig egyszerre csak egy ember csókolhatja meg a követ, mert az be
                    van falazva a Kába oldalába, s csak egy kis része van szabadon hagyva, a többi
                    fekete vakolattal van behúzva; a többi zarándokoknak ott kell várni, amíg társuk
                    elvégzi a szent kővel a szerelmeskedést, s azalatt a többiek csak a kezeiket
                    nyújtogatják a távolból a kő felé, s aztán a gyönyör legmagasabb önkívületével
                    csókolják sorba a saját ujjaikat.</p>
				<p>A Kába kövéhez utat csinálni erőszakkal nem lehet, ha mindjárt hercegasszony is,
                    aki az édes csókját hozza.</p>
				<p>A hercegnő az ő „embere” kíséretében jött a Kábához. A kappanőrök hozták utána a
                    prófétának szánt ajándékokat: azok között egy muzsikáló órát, amilyenből már
                    egész gyűjteménye van a prófétának a Kába szentélyében, amelyek egyszerre
                    muzsikálnak nagy ünnepnapokon.</p>
				<p>Jobbról a Kába mellett az „Ibrahim Makám”, ahonnan a hanefita imám szórja az
                    áldást és az átkokat tele marokkal; ez alatt van „Ábrahám lábnyoma”, mely a
                    sziklába be van nyomva. Nehéz férfiú lehetett és nagytermetű, Izsáknak és
                    Izmaëlnek az ősapja: a talpának az önlenyomata másfél singnyi hosszú. Balról
                    van a Zemzem kútját magába záró kupolás épület. Ez meg az a forrás, mely a
                    pusztában bolyongó Izmaël sarka alól fakadt: sós, keserű és salétromos víz.
                    Drága ital! és kik azt vederrel mérik s pénzért osztogatják, a zemzemiják,
                    bizonyos nemesi osztályt képeznek: rangjuk apárul fiúra száll. A
                    legszegényebbnek is fizetni kell ezért az italért: nem lehet belőle dobzódni.
                    Nagy úr legyen, aki ezzel a keserűsós vízzel le akarja magát inni!</p>
				<p>A hercegnő türelmetlenül várt ott a zarándokok sokasága között. A templomudvar
                    úgy tömve volt töksimára borotvált koponyákkal, hogy a fejek tetején bízvást
                    sétálni lehetett volna.</p>
				<p>– Ember! Csinálj nekem utat a Kábához! – szólt a hercegnő Edrisz béghez,
                    parancsoló hangon.</p>
				<p>Edrisz bég odafurakodott a Zemzem kútjához, s néhány szót váltott a zemzemijával,
                    amire az felállva a kút kámvájára, recsegő hangon kiáltá a sokaságnak:</p>
				<p>– Jámbor zarándokok! Halljátok! Egy kegyes hodzsa, akit Allah tegyen naggyá,
                    mindenki számára ingyen vizet fizetett, akik az udvaron vannak: jöjjetek a
                    Zemzem kútjához, ingyen vizet kaptok.</p>
				<p>Erre az egész áhítatos tömeg mind felugrált a térdéről, s rohant a szent kúthoz,
                    ekként utat engedve a hercegasszonynak a Kába kövéhez.</p>
				<p>Azonban az udvar többi része éppen oly tömött volt zarándoknéppel, s bizonyos
                    volt, hogy amint azok érzik a tágulást, rögtön betöltik az üresen hagyott
                    tért.</p>
				<p>Edrisz bég ekkor a tarsolyába nyúlt, s telemarkolva az öklét ezüstpénzzel,
                    odahajítá azt a zarándoksereg közé.</p>
				<p>– Íme az igazhívők szultánjának leánya küldi ezt a jámbor zarándokoknak!</p>
				<p>A pénzszórásnak csodahatása volt: a sokaság mind oda futott össze. Még a
                    prédikáló imám is leszaladt a katedrából, s hosszú süvegével igyekezett elkapni
                    a repülő dinárokból valamelyest.</p>
				<p>Ezzel a mesterséggel időt nyert az „ember” az „asszonya” számára, hogy az egész
                    áhítattal megcsókolhassa a Kába kövét, s a kappanőrök az ajándékokkal a Kába
                    ajtajáig hatolhassanak.</p>
				<p>A templomőrök felnyiták a Kába ajtaját.</p>
				<p>Hogy a hercegnő felléphessen a küszöbre, Edrisz bég odatérdepelt eléje. Az első
                    lépcső volt az ő felemelt térde, a másik a kinyújtott keze. A hercegnő mezítláb
                    volt. A harmadik lépcső volt Edrisz válla, a negyedik a feje. Az „asszony”
                    végiglépkedett rajta. Nem volt rajta egyéb, mint az ihrám meg az ümög: öv
                    nélkül.</p>
				<p>Amint a hercegnő a templomőrök segédkezésével feljutott a Kába-ajtóba, Edrisz bég
                    is utána sietett. Ide nem bocsátják be a nőt, csak férjével együtt. Neki nem
                    kellett semmi segédkezés. Féltenyerét a küszöbre téve, egy könnyű szökéssel
                    fenntermett a küszöböt képező márványlapon.</p>
				<p>A hercegnő visszafordítá a fejét. Ez szép ugrás volt! Gondolta magában: „ez az én
                    emberem valami arab zsonglőr!” Keresztény halandó még eddigelé nem látta a Kába
                    belsejét.</p>
				<p>Leírását a titokteljes szent odúnak csak az igazhitűek után bírjuk: azok között
                    az afgán Bursonét. A szentély pádimentuma sakktábla módra van kirakva
                    márványkockákkal; a padmaly és falak sötétveres damasszal vannak bevonva, melyre
                    arany betűkkel hímezvék az Alkoránból vett mondatok. Három cédrusfából faragott
                    mestergerenda tartja a tetőt, s ugyanolyan oszlopok a gerendázatot. Ablaka
                    nincsen. Benne a lég fülledt és fojtó, keverve tömjénfüsttel és ámbrával.
                    Viaszgyertyák égnek benne éjjel-nappal arany tartókban. A melléksekrestyékben
                    vannak felhalmozva a kegyes ajándékok, melyeket a gazdag búcsújárók
                    összehordtak, amióta a vahabiták kirabolták a Kábát, s magát a szent követ is
                    darabokra törték. Egy szoba tele van órákkal, amelyek mind összevissza mutatják
                    az időt. Senki sem igazítja őket.</p>
				<p>Itt egészen arcra fekve kell végezni az ájtatosságot. A metuáf előénekli a
                    szurát.</p>
				<p>Mikor már elég volt a malasztból, a hercegnő szétosztja a gazdag ajándékot, s a
                    visszatérésre gondol.</p>
				<p>De az most már éppen lehetetlen. A sakálok vért szagoltak!</p>
				<p>A pénzszórástól megvadult zarándokhad most már egymás hegyin-hátán tolakodik a
                    Kába bejárata elé, amelyből a titokteljes jóltevőnek ismét elő kell jönni.</p>
				<p>– Csinálj nekem utat! – szólt a hercegnő hideg, kemény szóval a maga
                    emberének.</p>
				<p>– Péki!</p>
				<p>Edrisz bég odalép a Kába küszöbére, s ezt kiáltja a tomboló sokaságnak:</p>
				<p>– Igazhívő mozlemin! Íme a tengerentúli szultán hercegasszonya új kizvát hozott a
                    Kába számára: a régin osztozzanak meg az istenfélők!</p>
				<p>S azzal a kardját kezébe kapva, hatalmas csapásokkal kettészeli a nehéz
                    negyvenrőfös kárpitot tartó köteleket. Az egész függöny körös-körül leomlik; de
                    az ajtó előtt üres hely marad. A zarándoksereg rohan a lehullott selyemnek, s
                    elkezdi azt késsel hasogatni, osztozni fölötte: az ajtó előtt üres marad a
                    tér.</p>
				<p>– Asszonyom: előtted az út! – kiált Edrisz, előre ugorva. S aztán a hercegnő két
                    rózsaszínű talpát a tenyereibe fogva, leemeli őt a küszöbről, mint egy
                    gyermeket.</p>
				<p>Még ezt is megteszik az arab erőművészek.</p>
				<p>Mikor a hercegnő a földön áll ismét, azt kérdi az emberétől:</p>
				<p>– Hát te nem csókolod meg a szent követ, ember?</p>
				<p>Arra Edrisz bég így felel:</p>
				<p>– Már megcsókoltam egyszer: nem használt; többször nem teszem. Én is Omár
                    kalifával tartok, aki azt mondá: „ostoba, buta kődarab vagy, aki se jót, se
                    rosszat nem tehetsz; megcsókollak, de csak azért, mert a próféta is így
                    tett”.</p>
				<p>A hercegnő gondolá szívében: „így nem beszélnek az arab szemfényvesztők!”</p>
				<p>Innen aztán a Zemzem kútjához mentek.</p>
				<p>Ennek a tetejében áll oszlopokon a safeiták makámja.</p>
				<p>A Zemzem kútja egy földalatti patakforrás, melyből a zemzemiják merítik
                    bőrcsebrekkel a vizet.</p>
				<p>Edrisz bég előre figyelmezteté rá a hercegasszonyt, hogy ne igyék belőle, mert a
                    lágymeleg keserűsós víz bélgörcsöket okoz az idegeneknek, s ivása után tályogok
                    támadnak a testen. A mekkaiak azt isszák: hozzá vannak szokva. Mikor a szultánok
                    és kalifák roppant költséggel vízvezetékeket építtettek, melyeken ólomcsöveken
                    át hozatták a friss forrásvizet a távol hegyekből a szent városig: a mekkaiak
                    fellázadtak, hogy ők nem hagyják az ő szent Zemzem kútjukat, a büdöset, holmi
                    tiszta vízzel megfertőztetni, s a szultánok kénytelenek voltak a jó ivóvizet a
                    városon kívül ásatott tavakba ereszteni. Ott csak a tevék használják, akiknek
                    inkább kell az édes friss víz, mint a paradicsom. Átkozottak legyenek!</p>
				<p>Tehát a hercegasszony nem ivott a Zemzem kútjából, hanem egész vederszámra
                    tölteté azt a fejére. Így még drágább és még jobban használ.</p>
				<p>A vízzel leöntözött ihrámlepel ez egyszer világosan elárulá Edrisz bég előtt a
                    gyönyörű termet körvonalait.</p>
				<p>Bevégezte a szent szertartást a hétszer alá s fel nyargalás mezítláb a nagy
                    el-Emszai utcán, a Szafa szobrátul a Merva szobráig, mint emlékeztető az
                    eltaszított Hágár bolyongására a pusztán.</p>
				<p>(Hágár volt Ábrahám szolgaleánya, kit a felesége, Sára unszolására elkergetett
                    magátul. Hágár fia volt Izmaël, az arabok őse; Sáráé Izsák, a zsidók törzsapja;
                    a mohamedán hit szerint Ábrahám újra felkereste Hágárt, az elűzött szeretőt.
                    Kitelik az ilyen bolondság az öreg uraktól!)</p>
			</div>
			<div type="chapter">
				<head>
                    5. FEJEZET - A szultánleányok regéi
                </head>
				<p>Amint a müezzinek a hét minaréhból a napnyugati órát elüvöltik: a böjtölésnek
                    vége. A zarándoksereg eloszlik a városban. A galambok és a galamboknak a papnéi
                    házaikba térnek. A muzulmánoknál is az a hit, hogy Venus és a galambok egymáshoz
                    tartoznak.</p>
				<p>Edrisz bég is megtért a maga hercegasszonyával a templomhoz ragasztott
                    palotába.</p>
				<p>Mind a ketten elvégezték a vallásos thuhareth-mosakodást a maguk fürdőszobáiban:
                    amire valóban nagy szüksége van a Kába látogatóinak.</p>
				<p>Azután a felhordott lakomához ültek.</p>
				<p>Abban aztán megint nagy a mohamedán hitalapító bölcsessége, hogy ha nappal
                    megkínozza is a híveit böjttel és a testi sanyargatással, de éjszakára
                    felszabadítja őket; nem válogat az ételekben. Csak éppen nem kérődző és nem
                    hasított körmű állat húsát nem szabad nekik enni és kiforrott szőlőnedvet
                    inni.</p>
				<p>A hercegasszony és az ő embere együtt vacsoráltak: rizzsel főtt juhhús, mócsingos
                    tevepúp (melynek ízes voltát maga a próféta fedezé fel), szultánkenyér, befőtt
                    pisztáciák, vajban sült pisztrángok, jeges sorbeth (melyhez a jeget tíz
                    mérföldnyi messzeségben levő jégbarlangból szállítják Mekkába) – minden bőséggel
                    volt. Amit az úri házaspár el nem fogyasztott, azt a felszolgáló rabnők
                    költötték el. Misem veszett kárba.</p>
				<p>Lakoma után a hercegnő kezébe adatta a kilenchúros lantját, s szép csengő hangon
                    énekelt valami rögtönzött románcot, témának választva a mai nap élményeit: a
                    Kába-látogatást; a Zemzem kútjáról való rögtönzést azonban átengedte Edrisz
                    bégnek, aki szintén értett a mandolinpengetéshez s a versdúdoláshoz.</p>
				<p>Edrisz bég annyira vitte a dolgát, hogy versekben leírta a hercegasszonynak a
                    szép termetét, mely a szent vízzel áztatott ihrám alatt kitűnt; a patyolat a
                    víztől átlátszó lesz. Hozzátette azonban, hogy mindezen szépségek érintésére nem
                    érdemes halandó ember.</p>
				<p>A hercegasszonynak megtetszett mind a magasztalás, mind a szerénység.</p>
				<p>– Mesélj nekem valamit – monda Edrisz bégnek. – Te bizonyosan sok mesét
                    tudsz.</p>
				<p>– A te rabnőid bizonyosan többet tudnak.</p>
				<p>– Péki! A Sekerbuli tud tündérmeséket, a Sekerpára pedig olyanokat, amik
                    csintalan tartalmúak és nevetni lehet rajtuk. De én olyan mesét szeretnék
                    hallani, ami igaz. S ilyent csak a férfiak tudnak.</p>
				<p>– Hát miféle tárgyról parancsolod, hogy mesét mondjak?</p>
				<p>– Mondd el nekem azt, ha tudod, hogy ki szerzette és minő alkalomból azt a
                    szokást, hogy a szultánok hercegleányai színből hozzáadassanak egy férfihoz,
                    akitől aztán elválasztja őket a kivont kard.</p>
				<p>– Igenis, tudom ennek a történetét, s ha megengeded, elmondom előtted.</p>
				<p>A hercegnő végigheveredett egy dagadó kereveten; egy rabnője nagy pávatoll
                    legyezővel hűsselte az arcát, mely folyvást takarva volt az aranylepellel; a
                    másik illatszerekkel dörzsölte gyöngéden a lábacskáit, amiket felváltva
                    kidugdosott az ihrám alól. Egy harmadik rabnő Edrisz bég poharába töltögette a
                    mazsolaszőlős rózsavizet, hogyha regélés közben a torka kiszáradna.</p>
				<p>Edrisz bég megmutatta, hogy kiváló makáma-énekes. Keze a lant húrjain volt, s
                    amíg a rímre rátalált, a húrpengetés tölté ki az időközt.</p>
				<p>„Tehát – volt az igazi hívők földén – távol a napköltén – egy uralkodó földi lény
                    – Harun al Rasid – kiről az a hit, – hogy mindenkor igazságos – és jóságos –
                    volt ítéletében: – egész életében. Kardját ismerte ellenség, – a szegények meg
                    a kincsét; – rakva voltak egész pincék, – kádak, vedrek kivert pénzzel: – nem
                    számlálták, mennyi vész el? – Trónusa volt színaranyból, – smaragddal rakva a
                    nagy bolt: – s annak ormán – az Alkorán – minden során – ragyogott rubint,
                    gyémánt...”</p>
				<p>Itt egyet ivott a pohárbul Edrisz, s megpengeté a mandolint, nem találva hirtelen
                    a rímet arra, hogy gyémánt.</p>
				<p>„Ez mind némán – hirdeté a nagy sah fényét, – énekesek, komoly bölcsek – élő
                    hangon az erényét; – ámde minden drágakőnél – ragyogóbb volt az élő lény – a
                    szultánnak kedvenc lyánya, – Allahnak remek talánya: – a szépséges el-Abbása –
                    valóságos isten-mása – ki, ha az arcát fölfedte – a gyémánt sötét lett mellette,
                    – s ha mosolyogva kacsintott, – zölddé tette a rubintot, – fogsorát mondhatnám
                    gyöngynek, – pehelynél járása könnyebb, – se a bánfa, se a pálma – termetének be
                    nem válna.”</p>
				<p>– Elég lesz már a magasztalás, ember! Gyanút keltesz bennem, hogy nem vagy igazán
                    holt szívű.</p>
				<p>– Hiszen csak mesét mondok.</p>
				<p>– No hát folytasd. De ne versben.</p>
				<p>– Harun al Rasid válogathatott az igazhívő szultánok között, hogy melyiket
                    szemelje ki a leánya számára vőlegénynek. Jöttek az udvarához a világ minden
                    részéből egymással versengő kérők. De ő egyiknek sem adta a szép el-Abbását.
                    Irigy volt valamennyire. Sajnálta a koronából kitörni a legszebb gyémántot.</p>
				<p>A hercegnő helyreigazító szót ejtett közbe.</p>
				<p>– Én úgy „hallottam”, hogy a csodaszép Abbása a nagy Harun al Rasidnak húga volt,
                    nem leánya.</p>
				<p>– Te úgy hallottad a mesemondóktól, én ellenben így „tanultam” azt a tudósok
                    munkáiból. Nem is volna a történet elhihető másképpen, mert amikor a barmekidák
                    megbuktak, akkor már Harun öreg ember volt, a nővérének is vén leánynak kellett
                    volna lenni, s te magad ítéld meg, hogy vajon lehet-e egy olyan lanton szép
                    dalokat pengetni, amelynek a húrjai le vannak lankadva?</p>
				<p>– Neked van igazad. Folytasd.</p>
				<p>Edrisz bég ismét elővette a lantot, s folytatá a makámapengetést.</p>
				<p>– A nagy dicső kalifának – sok vezérei valának – bírák, bölcsek és tudósok, –
                    költők és jósok; – de mind valamennyi felett – arcának sugáriban melegedett, – a
                    barmekidák utódja – «Dzsafár», kiről a hír toldja, – hogy együtt volt hős és
                    tudós – költő és jós. – Ő a kalifa kegyence: – olyan nem volt, egyetlen se. –
                    Egyszer a bájos szultánlány – Bajrámünnep délutánján – azt kérte a kalifától, –
                    hadd mehessen ő el távol – a szent földre Medinába – és Mekkának szent honába –
                    földön üdvöt kérni, várni, – szentek lakta helyen járni. – „Oda lyányom, lyány
                    be nem megy: – inkább Mohamedhez a hegy; hanem elébb férjhez adlak; – ne félj,
                    azért el nem adlak; csupán színből látszóképpen – nem múlik a vőlegényen. – Itt
                    van Dzsafár, a jobb kezem; – kezed az övébe teszem; – megfoghatod e hű kezet: –
                    ez elvezet, – mintha saját kezem lenne; – úgy bízzék a szíved benne.” – És
                    hozzáadta Dzsafárhoz, – de aztán így szólt a párhoz: – „ez a házasság csak álom;
                    – szerelemmé ez ne váljon: – a délibáb a láthatáron – vak nap az égen
                    kettő-három, – látható, de mégsem való – csupáncsak szemeket csaló; – ilyen a ti
                    egyezségtek: – abban a valóság vétek.” – Dzsafár meghajolt a parancs előtt. A
                    hercegnő türelmetlenül közbeszólt.</p>
				<p>– Azon nem csodálkozom, hogy Dzsafár beleegyezett, de hát a szultánleány?</p>
				<p>– Várd végit előbb. – Abbása nem szólt semmit: – a mozlem nő számára nincsen hit,
                    – meg lett tartva a lakodalom! – a kincshalom, – a kelengye, – hogy senki el ne
                    feledje, – ki lett osztva a násznépnek, – virággal hintve az utak, – rózsavízből
                    szökőkutak: – hét napon és hét éjszakán – dúskált a nép a lakomán; – az utcákon
                    folyott a bor: – a gyauroktól elrabolt; – abbul itatták a tevéket, – az táncolt
                    mind, az lett részeg: – igazhívőnek az méreg. – És ezalatt a boldog, az
                    irigyelt, a magasztalt pár: el-Abbása és a hős Dzsafár, – ahogy kellett – egymás
                    mellett – tölték az éjt; – hanem azért – közöttük volt a kivont kard...</p>
				<p>– Nedvesítsd meg az ajkaidat, hisz egészen nekihevültél.</p>
				<p>– A zarándokút hosszan tart: – egy év fordult, míg a szent portul leverhették
                    saruikat, – mely el-Hedzse földjén rájuk tapadt: – el-Abbása megtért éppen, –
                    csak képében – nem volt a hajdani: – az engedett gyanítani, – hogy valami –
                    bánat nyomja – annak gondja – látszik meg a két orcáján: – a királylyány –
                    elmentével piros rózsa – visszatértén fehér rózsa.</p>
				<p>– Vajon mi baja lehetett?</p>
				<p>– Azt fürkészte mind a szultán. – Évek múltán – jött a titoknak nyomára! – milyen
                    ára – van az elveszett rózsáknak? – A zsarátnak – lassan ég a hamu alatt: –
                    elrejtőzik a gondolat; – míg egy szellő lángra fújja – leírja az iblisz ujja, –
                    hogy maga a lótuszvirág, – amely csupádon tisztaság, – Istent szül, ha rászáll a
                    méh... Folytassam-é?</p>
				<p>– Folytasd! – biztatá a hercegasszony.</p>
				<p>– A kalifa kinek sem szólt – egyetlen szót: – nyájas, szelíd – miként elébb –
                    volt Dzsafárhoz s Abbásához – most is páros – volt járásuk és kelésük, – közös
                    poharuk és késük; – az „én uram”, „én hitvesem” – volt a nevük – de sohasem –
                    mondhatták, hogy „én kedvesem!” – A két szájnak szabad volt beszélni egyet-mást,
                    – de nem elhallgattatni egymást. – Egyszer így szólt Dzsafárhoz Harun: – öltsük
                    föl a vándorsarunk, – zarándokútra Mekkába – a szent Kába – csókja után vágyik
                    szívem – és te hívem, – jártál már ott: – velem még egyszer bejárod – a szent
                    várost, Arafátot; – az ereklyéket újra meglátod, – s még úgy jöhet, – talán
                    többet, – mint amiket – csókolgattál és elhagytál. – Az volt ám a búcsújárás! –
                    Egész város – volt, ahol Harun megpihent – a sivatag közepiben: – választott
                    testőrök százan; – lovasok rengeteg számban: – egyik szélitől a másikig a
                    láthatárnak, – nem volt vége a teherhordó dromedárnak. – Hát még a tömérdek
                    imám, dervis, hodzsa, – ki a kalifa nyomdokát tapossa – az asztaláról lehullt
                    morzsa – jól tartott tízezer koldust. – Midőn megjött csapatostul, – az eléje
                    jött hadzsadok serege – oda teregette ihrámjait eléje a földre – azon jött be a
                    városba.</p>
				<p>– No, ezt a diadalutat nem irigylem tőle – szólt közbe a hercegasszony, ismerve a
                    jámbor hodzsák ihrámjainak a minőségét.</p>
				<p>– De kérlek, hercegasszony, ne ejts közbe ilyen szavakat, mert a költészet olyan,
                    mint az álom, ha az embert felzavarják belőle, többet vissza nem talál bele.</p>
				<p>– Nem nagyon bánom, ha nem beszélsz többé versben: fáj a fülem már a rímeidtől.
                    Szeretném hamar megtudni, hogy mi lett a vége? Ami közbeesett, azt
                    elengedem.</p>
				<p>Edrisz bég ledobta a földre a lantot e lehűtő szavak után, s aztán rövidebbre
                    fogta az előadást.</p>
				<p>– Mekkában a kalifa egy egész palotát vásárolt Chalaf-Ben-Chuza emírtől, s abban
                    telepedett le udvari kíséretével. Mindenütt Dzsafárral együtt járták be a szent
                    helyeket, s egyforma szövetből volt az ihrámjuk, majd japán selyemből, majd
                    perzsa sálból úgy, hogy nem lehetett őket egymástól megkülönböztetni.</p>
				<p>– Hát szabad a zarándokoknak más kelméből ihrámot viselni, mint len- vagy
                    gyapotszövetből?</p>
				<p>– Nem szabad: de ha a kihágásért egy-két ürüt áldoznak a szegényeknek, meg lesz
                    nekik bocsátva.</p>
				<p>– Mért nem mondtad ezt nekem előbb, emberem?</p>
				<p>– Nem kérdezted tőlem, asszonyom.</p>
				<p>– Holnap selyemihrámot veszek föl.</p>
				<p>– Holnap lesz a lámpások ünnepe. Harun al Rasid ott ünnepelt Mekkában a Kurban
                    Bajrám napjáig; áldotta a jobb kezét boldog-boldogtalan. A Bajrám-ünnepen
                    szoktak a szultánok híveiknek ajándékokat osztogatni. Élő ajándékokat.
                    Kiválogatott szép leánykákat, gyermekeket. Harun al Rasid maga köré gyűjté az
                    emírjeit a palotájában. Egy nagy függöny takarta el a terem hátterét; a kalifa
                    intésére a függöny félrehúzódott. Egy bársonnyal bevont emelvényen voltak
                    felállítva a rabnők olyan öltözetekben, melyek üvegből látszanak szőve lenni,
                    kezeiken aranyláncok. Némelyiknek arca szeméremtől égett; távol keresztény
                    kolostorokból ragadták el őket mór rabkereskedők; mások csábítón mosolyogtak,
                    ezeket már pénzen vették cserkesz szülőktől a vásáron; a sok tündéri szépség
                    között pedig volt két gyermek is, egy fiú és egy leány; olyan egyforma az arcuk,
                    hogy ugyanegy színű, szabású kantusaikban alig mondhatta meg róluk valaki,
                    melyik a fiú, melyik a leány. Ikrek voltak. A földön ülve játszottak
                    kapókövekkel. „Te választasz legelőbb”, szólt a kalifa Dzsafárhoz. És erre a
                    kegyenc zavarba jött, tétovázni kezdett. „Utánad választanak a többi emírek, ami
                    ottmarad, az jut Mazrurnak.” Ez volt a kalifa testőrinasa. Egy rút szerecseny
                    rabszolga. De ő borotválta, ő fürösztötte a szultánt, s azért nagy becsben állt
                    előtte. „Nekem, tudom, hogy a két poronty marad!” – szólt nevetve Mazrur. – Erre
                    a szóra Dzsafár úgy felütötte az öklével a röhögő szolgának az állát, hogy annak
                    rögtön kiesett két foga. – „Nem! Disznó! Az a két poronty nem lesz a tied.” S
                    azzal odament a rabcsoporthoz, s kivezette a többiek közül a két gyermeket kézen
                    fogva. – „El hamdu l’Ilah” (Dicsértessék Isten!) – kiálta fel erre Harun al
                    Rasid. „Ezek a te gyermekeid!” – Dzsafár nem bírta őket eltagadni, úgy
                    hasonlítottak hozzá. Az apai érzelem erősebb volt az alattvalói félelemnél. Ott
                    a kalifa színe előtt térdére vette a két gyermeket, és összecsókolgatá őket.
                    Azután arcra borult a kalifa előtt gyermekeivel együtt, annak a lábait csókolva:
                    „Bocsáss meg, hogy nem tudtam, ahogy parancsolád, holt szívű maradni; de Abbása
                    olyan szép volt.” – „Szebb Allah” (áldassék Isten), monda a kalifa, „előre
                    megmondám, hogy olyanokat fogsz Mekkában csókolgatni, amilyeneket más
                    búcsújáratodban nem csókoltál. Hozd magaddal a gyermekeidet.” – „Áldassék Allah!
                    s tegye a te híredet örökkétartóvá!” – sóhajta fel Dzsafár, s a két kis
                    csemetéjét kézen fogva elvitte a saját tanyájára. – Másnap aztán útra kelt a
                    kalifa egész táborostól. Dzsafár mindig ott volt az oldala mellett. Mikor az
                    utazás hetednapján éjszakára megszállottak az el-Anbari oázisnál az el-Urur
                    klastromban, éjjel felhívatta a kalifa magához a kegyencét. Szemére veté a
                    hitszegését, s levágatta a fejét Mazrurral, a szerecsen szolgával.</p>
				<p>– Hát a gyermekekkel mi történt?</p>
				<p>– Ott maradtak az el-Ururi kolostorban holtuk napjáig. Dzsafárnak az apja,
                    testvérei és az egész Barmekida-nemzetség negyedíziglen mind a börtönben veszett
                    el.</p>
				<p>– S ezt a kalifát nevezték al-Rasidnak? Az igazságosnak? – szólt a hercegnő
                    felindultan.</p>
				<p>– Méltán tették. Mert aki a hitét megszegi, az megérdemli a halált, habár a
                    szultán első vezére legyen is. S aki fogadást tesz, tartsa meg azt, ha mindjárt
                    a szultán leánya, ha mindjárt a tündérek királynéja teszi is próbára a
                    szívét.</p>
				<p>– S ezóta áll fenn a szokás, hogy a mozlemin hajadonok, ha a Kábát meglátogatják,
                    látszatból időre-órára férjet választanak?</p>
				<p>– Eltaláltad.</p>
				<p>– S ma is fennáll még Harun al-Rasid ítélete, hogy aki a látszatot valónak veszi,
                    fejét veszítse?</p>
				<p>– Bizonyára fennáll! És „ha” a látszatból férjhez adott hajadon panaszt tesz az
                    „embere” ellen, hogy az nem tisztelte az ő ártatlanságát, bizonyára levágják
                    ennek a nyakát. – Jó szerencse, hogy a kard és a nyak között ott van a „ha”.</p>
				<p>– De te nem vagy arról bizonyos, hogy ott van-e ez a szó?</p>
				<p>– Történnek csodák a nap alatt, s néha még a sötétségben is – mondá Edrisz. –
                    Majd holnap elmondom neked a szép Gamilának, a hatalmas
                    „Nacsir-Ed-Daula-Abu-Mohamed el-Hazán” szultán leányának a történetét, aminek
                    még alig múlt egypár esztendeje.</p>
				<p>Azzal Edrisz bég odafektette a kerevetre a kivont kardját kettőjük közé, s aztán
                    az álomra menők imáját morzsolgatva a fogai között, szép csendesen elszunnyadt
                    Allah árnyékában:</p>
				<p>A hercegnő még sokáig ébren volt, s elnézte az alvónak az arcát: vajon „ki” lehet
                    ez az ember?</p>
			</div>
			<div type="chapter">
				<head>
                   6. FEJEZET - A szép Gamila története
                </head>
				<p>A lámpások ünnepén elmulaszthatatlan kötelessége volt a hercegasszonynak a
                    Medzsid el-Haramot: a nagy templomot meglátogatni.</p>
				<p>Ide azonban nem vihette magával a kíséretet. A fegyveres kappanőröknek nem szabad
                    a templom csarnokába belépni, s a rabnők vagy mint tisztességes férjes asszonyok
                    mehetnek a templomba, vagy pedig mint „uálem”-ek, utcai táncosnők, énekesnők;
                    amazok a szent ihrám leple alatt, ezek pedig hivatásukat világosan eláruló
                    öltözetben. Ekként a hercegnő nem vihetett mást magával, minta vezető metuáfot,
                    aki a rúdra akasztott méhkas nagyságú lámpát vitte, melyben három szál
                    viaszgyertya égett, aztán meg a hites férjét.</p>
				<p>A hercegnő ezúttal sárga selyemihrámot öltött magára, melynek bírságául a Bab
                    el-Nebbinél (a próféta kapuja) lefizetteté az emberével a két ürü árát.</p>
				<p>Mikor a próféta kapuján s a Soma-el-Nebbin keresztül bejutottak a mecset
                    udvarába, meg kellett állaniok a kapubolt alatt, egyrészt a bámulat, másrészt a
                    nagy tolongás miatt. Az udvar belseje tele volt már hodzsákkal és vezető
                    metuáfokkal, akiknek mindegyikénél volt egy lámpás. Ezrekre ment az ájtatos
                    látogatók száma. S éppen annyi volt a lampionok száma is, melyekkel az árkádok
                    ki voltak világítva. Az ég sötét volt, a félhold sarlója alig vetett valami
                    világot.</p>
				<p>S e fényözön mint a tengerörvény forgott egy sötét központ körül. Az volt a
                    leleplezett Kába, az egyedül volt kivilágítatlan, mintha jelképe volna a
                    sötétségnek. A zarándokoknak hétszer kell megkerülni a szent Kábát, a lámpással
                    kezükben. Akik már odajutottak, azok sebesen futnak, de a tömeg széle csak
                    lassan mozdulhat, folyton szaporodva a próféta kapuján utána tódulóktól, míg az
                    átelleni Ali-kapun a végzettek rajzanak ki. S miután a Kába kilenclábnyival
                    mélyebben esik, mint a templomudvar, úgy tűnik elő a lámpások örvénye, mintha az
                    a körben forgó fényár valóban alásodródnék a mélységbe.</p>
				<p>A kapubolt alatt, ahol a tömeg megrekedt, s a hercegnőnek várni kellett, feküdt
                    egy haldokló mozlem, aki idehozatta magát ágyastól együtt, hogy a lelkét a szent
                    helyen adja át a paradicsomnak; az ott nyögte halálos kínjait, mellette négy
                    arab dervis éneklé orrhangon a paradicsom túlvilági gyönyöreinek magasztalását;
                    túl rajta pedig két uálem és három alme énekelte az innenső világi paradicsom
                    jóvoltát a jámbor hodzsáknak. A baksist egyébiránt mindenki szívesen fogadta: a
                    dervisek is, az almék is, még a haldokló is.</p>
				<p>A bőkezű hercegnőt, kinek az embere akként csinált utat, hogy marokkal szórta az
                    aprópénzt maga körül, mindenki megáldá. S az áldó kezek nem érték be azzal, hogy
                    messziről táruljanak feléje, hanem egészen érintkezésbe kívántak vele jönni, s
                    minthogy a selyemihrám a női idomokat előnyösen tüntette ki, az áldó kezek
                    mindenünnen összevissza cirógatták a kegyes úrnőt. – Ez a neme a nyájasságnak
                    kezdett a hercegnőre nézve alkalmatlanná lenni. Bánta már nagyon, hogy a
                    selyemihrámot öltötte fel. Edrisz bég észrevette a hercegasszony zavarát, s
                    minthogy az áldó kezeket visszatartóztatnia nem volt szabad, akként segített
                    rajta, hogy a saját gyapjúszövet ihrámját burkolta a hercegnő selyemleple
                    tetejébe, így azután nem cirógatták többet. Neki magának elég volt a deréktakaró
                    is. Így még nagyobb a hodzsa ájtatossága.</p>
				<p>A hercegasszonynak az üdve megkívánta, hogy maga is hétszer körös-körül járjon a
                    Medzsed el-Harám udvarán a szent Kábát megkerülve, míg egészen a közelébe
                    juthat. Cudar, piszkos, utálatos rongynép tömege között, melynek fele koldus,
                    nyomorék, ragályos beteg, féregtől hemzsegő rongyokban. S még nem ezek a
                    legundokabb alakjai a szent gyülekezetnek, hanem azok a kifestett képű, hosszúra
                    eresztett hajú ifjoncok, akik asszonyi kantusban, derekukra kötött övvel
                    tolakodtak a zarándokok mellé, kiszemelve közülök, akiknek legdíszesebb
                    lámpásaik vannak, s szemtelen kínálkozással ajánlkoznak, akár a hercegnő, akár a
                    férje mellé mulattatónak: legsötétebb árnyképe a keleti életnek! Utoljára valódi
                    szabadulásnak veheté a hercegasszony, amidőn két teherhordó tolakodott eléje,
                    akik nagy kiabálással cepeltek vállaikra emelt tragacson egy halottat, aki nem
                    érhette már meg élve a lámpások ünnepét – végkívánsága szerint a hulláját
                    hordták a Kába körül hétszer. Ennek riadozva nyitott utat a zarándoksereg, s a
                    hercegnő a halottvivők nyomában háborítatlanul tehette meg a körútját, míg végre
                    az Ábrahám lábnyomát, a Zemzem kutat, az arany csatornát, a Harun al-Rasid
                    ezüstös köveit mind sorba megtisztelve, a fülkábító imádkozás zajából s a
                    pestises emberóceán bűzéből kivergődhetett Edrisz béggel együtt az el-Kaskas
                    utcára.</p>
				<p>Nem állhatta meg, hogy megegyzést ne tegyen a maga emberének tapasztalatai
                    fölött.</p>
				<p>– Különösnek találom, hogy olyan szigorúan veszik a hajadonok és özvegyek dolgát,
                    hogy a Medzsed el-Harámba be nem léphetnek, csak ha egy férj kíséri őket.</p>
				<p>– Ez a törvény.</p>
				<p>– Hanem ha egyszer odabenn vannak a Medzsed udvarán, a folyosókon, tehetnek
                    mindent, ami bűn.</p>
				<p>– Ez a szokás. S a szokás erősebb, mint a törvény. Ha valami istenfélő
                    megbotránkozik afölött, amit látott, följelentheti a vétkezőket a négy
                    mefátánál, s ha két tanút hoz magával, a mefáta kimondja rájuk az ítéletet:
                    „Etba Kebs”. (Áldozzál egy ürüt.)</p>
				<p>– S ez a büntetés?</p>
				<p>– Kivéve, ha a Kába szentélyében követi el valaki a szerelem bűnét. Erre csak
                    egyszer volt eset. Asszafi ben Esmer és Najela ben Szahel ifjú legény és hajadon
                    a dzsorhami nemzetségből hevesen szerették egymást, de szülőik ellenezték
                    egybekelésüket. A két szerelmes elvégre a Kába szentélyében adott egymásnak
                    találkozót. Ezért a dzsorhami nemzet átka sújtá őket. Allah teljesíté az átkot,
                    s kővé változtatta mind a két vétkezőt. Ez a két kőszobor a „Száfa” és „Merva”,
                    melyek között kell majd teljesítenünk a hétszer alá- s felfutást, a Hágár
                    bolyongására a pusztában emlékeztető „Száit”, amely nélkül a Bajrámot nem
                    ünnepelhetjük.</p>
				<p>A hercegasszony, hazatérve a palotájába, ugyan sietett a nagy ünnepélyről
                    elhozott emlékeket szappanok és fésűk segélyével eltávolítani magáról.</p>
				<p>A lakomához ismét magához hívatta az emberét.</p>
				<p>– Azt ígérted nekem tegnap, hogy el fogod mondani a szép Gamila hercegnő
                    történetét.</p>
				<p>– Ez valóban igaz történet, nincs még két éve, hogy megesett. A tündérszép Gamila
                    hercegnő a nagyhatalmú Nacsir-Ed Daula-Abu-Mohamed el-Hazánnak, Aden
                    szultánjának volt a leánya. El levén jegyezve Adhad el Daula-Ibn Buveih
                    szultánnal, ősi szokás szerint előbb meg kellett tennie a nagy zarándokutat a
                    Hedzsasz földjére. Fényes kísérettel, gazdag ajándékokkal érkezett meg a
                    szultánleány, négyszáz teve, mind egyszínű fehér, szállította a drágaságokat
                    utána, s amely napon a Kábát meglátogatta, tízezer dínárt szóratott ki a nép
                    között. Nagy pompa mellett történt meg a látszatos egybekelése egy daliás
                    ifjúval, akinek ma sem tudja még senki a nevét.</p>
				<p>– Éppen úgy, mint én nem tudom a te nevedet, de te sem az enyémet.</p>
				<p>– A búcsújárás három hónapig tartott; a Du el-Hodzsa tizedik napján, melyet az
                    arabok Ait el-Kebirnek hínak, a szultánleány búcsút vett az ideiglenes férjétől,
                    s elváltak úgy, hogy soha ne lássák többé egymást.</p>
				<p>– Az a férj is holt szívű volt, mint te?</p>
				<p>– Holt lehetett, de feltámadott. A szép Gamila szomorúan tért vissza a nagy
                    búcsújárásból, s nem tudta elfelejteni azt, akivel látszatból, időre, össze volt
                    esketve. A nő pedig nem is esküszik, de megtörténik, hogy hű marad eskü
                    nélkül.</p>
				<p>– S honnan tudod, hogy Gamila hű maradt az ideiglenes férjéhez?</p>
				<p>– A tettéből. Mikor a menyegzője elkövetkezett, a szép arát fényes násznép
                    kísérte a szultáni vőlegényhez; ezer bohóc és énekes volt a lakodalmi menetben.
                    Amint a Tigris hídjának a közepére megérkeztek, ősi szokás szerint a menyasszony
                    kiszállt a palankinjából, hogy a hídról egy ékszert dobjon a vízbe, amelyet
                    legbecsesebbnek tart. Gamila azt a kis rubintos gyűrűt húzta le az ujjáról,
                    amelyet névtelen vőlegényétől kapott, s azt dobta a vízbe. És azután maga is
                    utánaugrott, odaveszett. A sok nehéz aranykösöntyű lehúzta a fenékre.</p>
				<p>Ez volt a szép Gamila hercegnő története.</p>
				<p>Edrisz bég egészen belehevült a regélésbe.</p>
				<p>A hercegasszony közelebb húzódott hozzá, s maga töltötte neki a csészéjébe a
                    bájitalt, amit „gizr”-nek hívnak a keletiek. Magából a kávéfa húsos bogyójából
                    készül. Mi csak a magjának a levét ismerjük, a nagy urak a gyümölcs borát
                    isszák. Drága, mert a gyümölcslé kisajtolásánál kárba vész az éretlen mag.</p>
				<p>Amíg azt szürcsölte Edrisz egy szalmaszálon keresztül, azalatt a hercegnő lopva
                    megnedvesíté a fátyola szegélyét, mely keletindiai „dacca” muszlin volt, olyan
                    finom, hogy ha a pázsiton leterítik, mintha harmat szállt volna a fűre, s azzal
                    megdörzsölé Edrisz bégnek az arcát. S aztán elbámult, hogy a fátyolán nem
                    hagyott színt a férfi piros arca.</p>
				<p>Edrisz bég haragra gerjedten ugrott fel a helyéről.</p>
				<p>– Kinek tartasz te engem? A festett képű suhancok egyikének talán? Allahra
                    mondom, ha ezt más tette volna velem, menten levágtam volna érte a kezét.</p>
				<p>A hercegnő kérlelte, hogy ne haragudjék.</p>
				<p>– Bocsásd meg a kíváncsiságomat, de én még sohasem láttam piros arcú férfit.
                    Akiket otthon a szerájban vagy kint az utcán láttam, mind fakó, olajpej színűek,
                    akik ha haragba jönnek, elhalványulnak, ha nevetnek, fehér fény támad az orcájuk
                    közepén. Piros színt én csak festve láttam férfiarcon. Hát a tied mitől ilyen
                    piros?</p>
				<p>– Az én arcom Allah kegyelméből viseli ezt a színt, de még jöhet nap, amikor
                    lángveresnek is fogod ezt az arcot látni, s akkor majd megtudod, hogy mitől lesz
                    a férfi arca piros.</p>
				<p>...A lakoma végeztével ismét aludni mentek.</p>
				<p>A hercegnő rendesen megvárta előbb, amíg Edrisz elalszik. – S minthogy az alvást
                    tettetni is lehet, megfigyelte, hogy mikor rándul össze. Rabnőinél tapasztalta
                    ezt, hogy mikor az ember elalszik, abban a percben egy rándulást tesz: az egyik
                    életből a másikba ugrott át. Mikor meghal is úgy tesz: csakhogy akkor még
                    nagyobb az ugrás.</p>
				<p>Akkor aztán a hercegnő is leveté a felső ruháit, fejéről letette a fátyolát; csak
                    éppen az arcát takaró aranylemezke maradt még álmában is a homlokkötővel
                    megerősítve.</p>
				<p>A fátyolát pedig belegyűrte egy kétfelé nyitható gömb alakú bokályba, mely egy
                    darab hegyi kristályból volt faragva, s arra egy fekete achátkorsócskából valami
                    nedvet öntött; s aztán a bokályfödelet rácsukta. Akkor az öt ujjával, mely még
                    nedves volt attól a bűbájos illatú folyadéktól, végigsimítá az alvónak az
                    arcát. Ettől azután az aludt mélyen, kivilágos kivirradtig bizonyosan.</p>
			</div>
			<div type="chapter">
				<head>
                    7. FEJEZET - A gonosz Abu Lahab legendája
                </head>
				<p>A következő napon végezte a hercegasszony a nagy „Szái” futást a maga embere
                    kíséretében a Merva és Száfa szobrai között. Itt is nagy szüksége van a
                    hölgyzarándoknak a férfitámaszra; mert az ezernyi jámbor hadzsadzs mind rohanva
                    fut az utcán; s ki mentül jobban tud szaladni, annál inkább üdvezül: aki
                    elbotlik, elesik, azt agyontapossák. Ilyenkor nem viselik a férfiak az ihramot,
                    csak a derékcsavarót: a nők ellenben itt is tartoznak burokban járni.</p>
				<p>A hétszeres „Szái” futás és a hétszer hét imádkozás után került napirendre a
                    „kisebbik búcsújárás”, az el Omrah. – A gazdagok szamárháton, az úrinők
                    tevepúpra kötött palankinban tehetik meg a szent vándorutat az Omrah kápolnáig;
                    a szegények serege gyalog és mezítláb.</p>
				<p>A négylábú állaton való zarándoklásnak megvan a maga előnye, de megvan a hátránya
                    is.</p>
				<p>Előnye az, hogy a nyeregben ülők hamarabb elérnek az Omrah kápolnához, s ott a
                    márványpadozatra leborulva, elkezdhetik az „őlám” imáját; de a hátránya az,
                    hogy az utánuk érkező gyalogosok meg a tetejükbe feküsznek, az őlámot végezni:
                    úgy, hogy utoljára négy rétegben is hasalnak egymáson a hívek: s holmi gyönge
                    mellű ember, aki legalul fekszik, bizony ottfulladhat.</p>
				<p>Edrisz bég a hátán cepelte ki a hercegasszonyát ebbül az eleven embergarmadábul,
                    nagy erővel kiszabadítva. Mégis bölcs intézkedés az, hogy hajadon leányt
                    egymagában ez istentiszteletre nem bocsátanak.</p>
				<p>Visszatérőben azután még meg kell állaniok az elátkozott Abu Lahab és az ő
                    felesége, a „tűzifahordó nő” sírjánál.</p>
				<p>Egész hegy lett már ebből a sírból. Minden zarándok hajít rá egy követ,
                    százezeren századokon keresztül. Egyszer még piramis lesz belőle.</p>
				<p>A kőhajítás után minden zarándoknak el kell mondani az Álkoránból az
                    „átok-szurát”.</p>
				<p>„Szégyenüljenek meg Abu Lahab kezei. Gazdasága, keze munkája semmisüljön meg.
                    Maga égjen az örök tűzben. Éppen úgy a felesége, a »tűzifahordó nő«. Nyakukra
                    tekerüljön pálmaháncsból készült kötél.”</p>
				<p>Mikor este megint összejöttek a vacsoránál, azt kérdezé a hercegnő Edrisztől:</p>
				<p>– Ugyan mit vétettek ezek az Abu Lahabék, hogy úgy megátkoztuk őket?</p>
				<p>Edrisz bég elmondá neki a legendát.</p>
				<p>„Mohamed próféta idejében, még a Hedzsira előtt, ahogy a próféta futásának napját
                    nevezzük, az arab nép még bálványimádó volt. A Kába szentélyében a Hadzsár
                    el-Aszerzuád (a szent fekete kő) mellett még fel volt állítva az aranykos
                    szarva: ugyanazon kosé, melyet Ábrahám leölt az ő fia, Izmaël helyett, akit
                    Allah kívánságára meg kellett volna áldoznia az oltárkövön. A gyaurok könyvei
                    ugyan azt hirdetik, hogy Izsák lett volna az, a zsidó nép törzsapja, akit
                    Ábrahám lekéselni szándékozott Allah tiszteletére; de ez nem hihető; mert ebben
                    az esetben Allah nem akadályozta volna meg Ábrahámnak ezt a kegyes
                    elhatározását. Még azonkívül háromszázhatvan bálvány volt a templomban; az
                    esztendő minden napjára más meg más. A legfőbb bálványok voltak az „Urotál”, a
                    boristen és az „Alilát”, a szerelem istennője; idehozta Esmer-ben Lahia király
                    a maga házi istenét, a „Hobál”-t, s az volt a Kába kupolájára fölállítva; azután
                    valamennyi arab törzs mind beállította a Kábába a maga külön isteneit: a Beni
                    Horra törzs az arany datolyapálmát, a Beni Thekifek az „El-Lát” sziklát, a
                    koreishok a „Szád-Aruát” fát; azután az „Azáf” és „Naila” istennők jelképeit; a
                    „Chabár” királynét. Egy perzsa sah két aranygazellát küldött: azok is
                    bálványokká lettek; még a keresztény templomokból is bevittek egy galambot, egy
                    madonnát, s egy zsidó templomból az Ábrahám szobrát, hét nyíllal a kezében.</p>
				<p>Mindezen imádat tárgyainak pusztulását kiáltá ki Mohamed ezzel a szóval: „egy az
                    Isten, és az Allah! Alláhn kívül nincs több Isten”.</p>
				<p>Az arabok ugyan azelőtt is tisztelték magát Alláht, az Ábrahám láthatatlan
                    egyetlen Istenét; de nem igen nagyon. Az arab a szántóföldjét kétfelé osztotta:
                    az egyik volt az Istené, a másik a bálványé. A bálvány földjét öntözte
                    mesterségesen, az Isten földjét pedig sohasem. Azt mondta, hogy öntözze ezt az
                    Isten maga, aki a felhőknek az ura. Ez rossz gazdaság volt. Mohamed véget akart
                    ennek vetni. – Ekkor aztán összesúgtak ellene a bálványimádók hatalmasai, hogy
                    elpusztítsák. – Ezek között a leghatalmasabb volt az Abu Lahab: a napistennek a
                    papja. Mohamed egy kis kápolnát épített a láthatatlan Isten tiszteletére: ez,
                    amelyben ma voltunk, az el-Omrah. Odajárt a híveivel ájtatoskodni.</p>
				<p>Abu Lahab anyai nagybátyja volt Mohamednek, s mégis ilyen gonosz cselt koholt
                    ellene. Egy nagy kutat ásatott a pusztában, azon érv alatt, hogy forrásvizet
                    nyisson a jámbor utazóknak. – De más volt a célja. Mohamedet akarta abba
                    eltemetni. Egy napon azt a parancsot adta ki a kútásó embereknek, hogy ha jönni
                    fog hozzájuk egy férfi, ezzel a kérdéssel: „elvégeztétek-e már a munkátokat?” –
                    azt menten ragadják meg és vessék bele a kútba. Mert ez az a gonosz szellem, aki
                    megakadályozza a föld alatti vizeket, hogy a kútba folyjanak. – Rövid idő múlva
                    aztán majd jönni fog egy asszony egy szamárral, mely rőzsekötegekkel lesz
                    megterhelve. Ez azt fogja mondani: „íme, itt van a tüzelőfa a gonosz szellemnek
                    a kútból kifüstölésére”. Akkor gyújtsák meg a rőzsecsomókat, s hányják bele a
                    kútba egymás után, míg a füst meg a láng a kút száján ki nem csap.</p>
				<p>Másnap aztán a gonosz lelkű Abu Lahab azt a hazugságot mondá Mohamednek: „íme,
                    lássad, az általam ásatott kútban megjelent a várva várt forrás. Te légy a
                    legelső, aki annak a vizét megízleli; kérdezd meg a munkásoktól, hogy
                    bevégezték-e már a dolgukat?” – Mohamed nem sejtette a gonosz cselszövényt, s el
                    hagyta magát ámítani. – Elment a kutat megtekinteni. – Útközben azonban arra
                    gondolt, hogy íme itt is Allah keze működött, s mielőtt a kút vizéből innék,
                    elébb betért az el-Omrah imaházba, s ott leborulva a mindenható előtt,
                    végigimádkozá valamennyi hálaadó dicséretét a pusztában szomjúhozónak.</p>
				<p>A hosszú ájtatosság ideje alatt maga Abu Lahab lovagolt ki a kúthoz, s leszállva
                    a lováról, odament a munkásokhoz, s azt kérdezé tőlük: elvégeztétek-e a munkát,
                    amit rátok bíztam? Erre a munkások őtet ragadták meg, s a saját parancsa szerint
                    beledobták a mély kútba. Nemsokára jött az asszony a rőzserakott szamárral. Azt
                    kérdé: „itt járt-e már a rossz szellem?” – „Már bele is dobtuk a kútba – mondák
                    a munkások –, hallod, hogy ordít a kút fenekén?” – „Akkor füstöljétek ki a rossz
                    szellemet ezzel a tüzelővel.” A munkások úgy is tevének, s egyik meggyújtott
                    kéve a másik után repült alá a mélységbe, míg végre a füst és a láng a kút
                    száján csapdosott ki. A nő tapsolt diadalmas örömében. „Most már ki van füstölve
                    a rossz szellem!” – Abban a pillanatban látja megelenni a háta mögött Mohamedet,
                    a prófétát, aki az el-Omrahból tért vissza az ájtatoskodás után. – „Hát ez még
                    él?” – kiáltá elbámulva. – „Kit dobtatok hát a kútba?” A munkások mutatják az
                    ottmaradt paripát. A „tűzifahozóné” ráismert Abu Lahab lovára. Megtudta, hogy a
                    saját férjét égetteté meg a kút fenekén. Ekkor kétségbeesésében maga is
                    beleveté magát a lángoló mélységbe, s azóta égnek együtt mind a ketten a Morhud
                    mélységes fenekén, a sírjuk felett pedig nagyot nő a megátkozott kövek
                    halma.</p>
				<p>– Ezek bizony megérdemelték a sok átkot – monda a hercegnő, a legenda által
                    egészen felvilágosítva.</p>
			</div>
			<div type="chapter">
				<head>
                   8. FEJEZET - Amitől a férfi arca fehér lesz
                </head>
				<p>A Du el-Hodzsa hónap első napjaiban megérkeztek Mekkába a damaszkuszi és bagdadi
                    karavánok. Az egyiptomi zarándokok már egy hónap óta itt voltak.</p>
				<p>A tízezernyi zarándoksereg a városon kívül üt tábort: Mekka be nem bírná
                    valamennyit fogadni; a gazdagok és hatalmasok azonban a városban fogadnak
                    szállást, s ilyenkor pogány módra felverik a házbért.</p>
				<p>A damaszkuszi karaván megérkezése után beállít egész kíséretestül a damaszkuszi
                    basa (aki személyesen vezette a nagy karavánt) a hercegasszony és Edrisz bég
                    által lakott palotába, késő este, amikor már ezek a lakománál ültek.</p>
				<p>Az őrtállók jelentésére, hogy egy nagy úr érkezett a palotába, Edrisz fölkelt az
                    asztal mellől, s kiment eléje. A hercegnő a félrehúzott nehéz selyemfüggöny alul
                    leskelődött ki utána.</p>
				<p>A basa már azáltal is feltűnő volt, hogy nem viselte a vallás parancsolta
                    ihrámot, hanem a legpompásabb katonai egyenruháját; az aranyhímzett kabátot, a
                    gyémántos Nisán-renddel a mellén, s a vörös fezt a borotválatlan fején. Kövér,
                    elhízott férfiú volt.</p>
				<p>A basa mondott valamit Edrisznek törökül, Edrisz meg a basának mondott valamit
                    arabul.</p>
				<p>S miután a török is azt tartja a maga nyelvéről, meg az arab is, hogy egyedül az
                    övé az igazi emberi szólásmód, a többi mind ugatás: annálfogva őrizkedik mind a
                    kettő a másiknak nyelvéből csak egy szót is megtanulni.</p>
				<p>Miután tehát még egypár kérdést intézett a basa Edriszhez törökül, s az még
                    egypárszor visszakérdezett arabul, végre azt mondá Edrisz frank nyelven:</p>
				<p>– Ha te nem tudsz arabul, én meg nem tudok törökül: akkor beszéljünk a frankok
                    nyelvén, azt mind a ketten értjük, mert kénytelenek vagyunk vele: – Allah
                    keverje meg őket!</p>
				<p>– Hát jól van, beszéljünk franciául – hagyá rá a basa.</p>
				<p>– Kinek tiszteljelek? – kérdezé Edrisz bég.</p>
				<p>– Én vagyok Mahmud bég: damaszkuszi basa.</p>
				<p>– S mit kívánsz tőlem?</p>
				<p>– Ide kívánok szállni; s azt akarom, hogy hurcolkodjál ki innen.</p>
				<p>– Ha egyéb kívánságod nincsen: akkor csak lépkedj szaporán a sarkaddal előre,
                    mert én ezt a palotát neked át nem engedem.</p>
				<p>– De én vagyok Mahmud bég, a damaszkuszi basa.</p>
				<p>– Ha te vagy a damaszkuszi basa, akkor a te helyed ott van a
                    Chalaf-Ben-Chusa-palotában.</p>
				<p>– Tudom; de az messze van énnekem a Kábához.</p>
				<p>– Ha messze van: járj lóháton a Kábához.</p>
				<p>– De én vagyok Mahmud bég, a damaszkuszi basa. Láthatod az egyenruhámon.</p>
				<p>– Elég botrány, hogy te, basa létedre, azon a szent napon, amikor minden
                    hatalmasok, akik itt a szent földet tapossák, az ihrámot veszik fel, nem átallod
                    az ájtatos híveket megsérteni azzal, hogy fedett fővel, aranyos köntösben jársz:
                    Allaht és az angyalok seregét kicsúfolod.</p>
				<p>– S ki vagy te, hogy énvelem ilyen hangon mersz beszélni?</p>
				<p>– Zarándok vagyok, miként te.</p>
				<p>– Neved? Állásod?</p>
				<p>– A nevemet nem mondom meg; mert férje vagyok a Nagy Serif által velem a szent
                    napokra összekötött hercegnőnek, s se énnekem nem szabad tudnom az ő nevét, se
                    őneki az enyémet.</p>
				<p>– Hadd lássam én azt a te hercegnődet!</p>
				<p>– Egy lépést se tégy, ha a beledet kiontva nem akarod látni. A mozlem nő szobája
                    szentély.</p>
				<p>– Nekem úgy látszik, hogy te goromba vagy.</p>
				<p>– Ha nem tetszenek a szavaim: jegyezd fel a tárcádba. Majd, ha vége lesz a nagy
                    ünnepnek, akkor én is felveszem a köntösömet: meglehet, hogy nekem is van olyan
                    fényes, mint neked, s Nisán is fityeg rajta akkora, mint a te potrohodon; akkor
                    aztán szolgálatodra állok, akár gyalog, akár lóháton, karddal, pisztollyal vagy
                    lándzsával: ahogy jobban szereted. Most pedig Allah vezéreljen békével.</p>
				<p>– Velem így még nem beszéltek soha.</p>
				<p>– Jó szerencse, hogy kettőnkön kívül senki sem értette. Frankok nyelvén
                    enyelegtünk. Mármost üdvözöljük egymást, ki arabul, ki törökül; s te menj
                    békével Allah oltalma alatt, s ne várd el, hogy én segítsek a kimeneteledben.
                    Szálem aleikum.</p>
				<p>– Szálem.</p>
				<p>A basa kénytelen volt megretirálni: talán nem is először életében.</p>
				<p>Edrisz bég pedig visszatért a hercegasszonyához.</p>
				<p>A hercegnő csodálkozva látta, hogy az emberének az arca egészen fehér lett.</p>
				<p>Hát ezt mi okozhatja vajon?</p>
			</div>
			<div type="chapter">
				<head>
                   9. FEJEZET - Amitől a férfi arca még pirosabb
                        lesz
                </head>
				<p>A Du el-Hodzsa hónap hetedik napja az Arafát hegyi búcsújárás ünnepe. Más napokon
                    a látogatás nem is szabad, nem is üdvezít. Hanem ezen a napon az Arafát hegyét
                    taposni minden igazhívőnek buzgó óhajtása. Mohamed paradicsomába nem jut senki,
                    aki az Arafát hegyén nem volt.</p>
				<p>Korán reggel összesereglenek a tízezrekre menő karavánok a Mekka előtti
                    homoksíkságon az „üdvözlet kapuja” előtt, s onnan indul meg a búcsújárat, jó
                    szerencse, ha alkonyat felé.</p>
				<p>Megkezdi a menetet a „mehámel”, a szent teve, mely a próféta zászlaját
                    szállítja.</p>
				<p>A törökök azt állítják, hogy náluk van Sztambulban a próféta igazi zászlója, s
                    azt csak az országot és a Mohamed-hitet fenyegető nagy katasztrófáknál szokták
                    kibontani. A szíriaiak azonban szintén abban erősködnek, hogy ők bírják a
                    próféta zászlóját, s az egyiptomiak szentül meg vannak felőle győződve, hogy az
                    ő zászlójuk az igazi.</p>
				<p>Efelett szokás minden búcsújáráson összeveszni.</p>
				<p>Aztán „aki bírja, az marja”.</p>
				<p>Ezúttal a szíriaiak zászlaja lett az igazi; pedig tulajdonképpen az egyiptomi
                    szent tevének kellett volna az elsőbbségi ranggal bírni, mert ő vitte púpján a
                    prófétai zászló mellett még az új „keszvát” is, melyet ezúttal a kedive
                    ajándékozott a Kába beburkolására. Hanem hát a bagdadi basának sok katonája
                    volt: s a hatalom megelőzi az igazságot: az ő mehámelje ment legelöl, az
                    egyiptomiaké hátramaradt.</p>
				<p>A hívek, nemzetek szerint, kísérték a maguk szent tevéit, külön a szíriaiak,
                    külön a törökök meg az egyiptomiak.</p>
				<p>Edrisz bég az utóbbiak között volt.</p>
				<p>Ez alkalommal tüzes arab csődörön ült, egyiptomi szokás szerint (az arabok
                    kancákon lovagolnak), az ihrámba öltözve (inkább vetkőzve), oldalán kard,
                    kezében kelevéz.</p>
				<p>Ott lovagolt a hercegnő mellett, aki két dromedárra kötött palankinban
                    himbálózott. A palankin aranyozott volt, bársonyfüggönyökkel, s a tevék fejei
                    veres strucctollal, bokrétával és ezüst félholdakkal díszítve.</p>
				<p>A zarándokhaddal együtt vonult ki Mekka egész népessége, aki csak mozdulni
                    tudott. A családapák magukkal hozták az egész háremüket, s egy-egy nyomorult
                    metuáf négy feleséget is cepelt magával, akiket a búcsújárás idejére, pro forma
                    elvett – illendő honoráriumért. Egész sereg volt a szamárlovas. S a búcsújáró
                    nép két oldalán rajzott a beduinok és vahabiták rendetlen csapatja, akiknek az
                    egész búcsújárás „kismiska”. Ezek a mohamedanizmus protestánsai, akik tagadják a
                    szent köveknek, az áldozatoknak, a búcsújárásoknak minden sikerét; nem hisznek
                    a papok hatalmában; nem borotválják le a hajukat, nem isznak a zemzemvízből;
                    nem kell nekik az egész hókuszpókusz; sőt (a vahabiták) még nem is dohányoznak.
                    Hanem azért együtt járják meg a búcsút az ájtatos hadzsadzsokkal; abbul a kegyes
                    szándékbul, hogy hátha el lehet tőlük egy-egy bitang tevét csenegetni – aztán
                    meg, hogy az egész búcsújárás alatt csúfolódjanak velük. A szultán ugyan fizet
                    nekik azért, hogy ne bántsák a zarándokokat; de nem olyan sokat, hogy ígéretüket
                    meg is tartsák.</p>
				<p>Van azután gyalog kutyagoló nép is elég. Férfit és nőt alig lehet egymástól
                    megkülönböztetni; az arcuk egyformán beburkolva, s a meztelen karjaik egyformán
                    ráncosak, soványak, feketék.</p>
				<p>Így vonul végig a táborsokaság a ciprussal beültetett temetők, az alacsony házak
                    között, a nagy vízmedence és a Nagy Serif palotái mellett (van neki húsz); az
                    El-Moabida város szétszórt épületei között, melyek ez alkalommal megszaporodtak
                    „gerábákkal” és „kemliszekkel”: (zöld gallyakból készült sátrak), ahol a beduin
                    asszonyok kenyeret, vajat árulnak.</p>
				<p>S ez az egész roppant sokaság, mikor a Dzsebel Bu Kubis völgyszorosába eljut, úgy
                    összeszorul, hogy ott csak párosával lehet a zarándokoknak egymás mellett
                    áthaladni, s a teveháton páros kosarukban ülő hölgyek kénytelenek maguk alá
                    húzni a lábaikat, hogy a szikla le ne szedje róluk a papucsaik sarkát.</p>
				<p>Ezalatt beáll az éj. A félhold még fenn van az égen. A metuáfok meggyújtják a
                    szurokfáklyákat, s a sötét sziklavölgyben világítanak a zarándokok elé.</p>
				<p>Hajnalra vergődik ki a búcsújárók serege a mély sziklavölgyből, s akkor pillantja
                    meg maga előtt a szürkület világánál az Arafát hegyét.</p>
				<p>Egy kopasz sziklatömeg, merő kavicspusztától körülvéve, amelyen még csak tövis
                    sem terem; se egy fa, se egy bokor; de még egy moszat sincs a kövek között, mely
                    az élő világot képviselné.</p>
				<p>Ez az igazhívő mozlemek vágyainak a netovábbja: az üdvösség hazája.</p>
				<p>A sziklasivatag közepett egyszerre egy város látszott támadni. A zarándokok
                    nemzeteik szerint elkülönítve ütötték fel a sátraikat, mindenféle színű
                    szőnyegekből rendezett utcákat képezve; a mekkaiak előreküldték a fabódéikat, s
                    azokban kirakták a vásárra hozott portékáikat. Itt jó üzlet van az ünnepek
                    alatt; minden hodzsa iparkodik valami vásárfiát vinni haza a szent Arafát
                    hegyről.</p>
				<p>Miért olyan szent az Arafát hegye? Azért, mert ott találta fel Ádám apánk az
                    elvesztett Éváját – százharminc esztendei távollét után. – De sok
                    meggyónnivalója lehetett a két jó öregnek!</p>
				<p>Az Arafát hegyi ünnep három napig tart: az első a megérkezés napja, a második a
                    mulatozásé, a harmadik az ájtatosságé; akkor tartja a nagy prédikációt a kő
                    szószéken a kalef; aki egyúttal a mekkai bíró. Könnyű neki prédikálni: nagy
                    könyvből olvassa, s csak a szemeit kell törülgetnie magának a zsebkendőjével a
                    sűrű könnyhullatástól.</p>
				<p>A harmincezernyi nép zsibongva hangyállik alá s fel a sátorváros utcáin, melynek
                    közepétől magasan emelkedik ki a mekkai Nagy Serif zöld sátora. Ez előtt
                    lobognak a próféta zöld zászlói. A tevék, paripák és csacsik roppant nagy
                    karámokban vannak összeszorítva, melyeket rongyos beduinok őriznek.</p>
				<p>A legjobb helyet a szíriai zarándokok foglalták el: sátoraik közepén négyszöget
                    alkot a török katonák barakktömege, s annak az elején van felütve a damaszkuszi
                    basa aranyozott kupolás sátora.</p>
				<p>Ma a vigasság napja van. Pénzért mindent lehet kapni, ami jó. Még pálinkát is.
                    Vannak sátorok a hasisevők számára, akik előlegezik maguknak a paradicsomot:
                    ragyogó szemfényükről, reszkető tagjaikról megismerhetők. Éneklő almék, táncoló
                    bajadérok gyönyörködtetik a híveket, s az indus kígyótáncoltatóknak, a perzsa
                    kardfaló bűvészeknek ma nagy kelete van.</p>
				<p>Holnap általános bűnbánat napja lesz: tehát ma annyit kell vétkezni, amennyit
                    csak lehet – ez a legtökéletesebb logika. Az egyiptomi zarándokok voltak számra
                    leggyöngébben képviselve: nekik a legrosszabb hely jutott, az Arafáttól
                    legtávolabb. Ezen a szent pusztán ugyan minden helynek jónak kell lenni; de
                    annak, aki szélrül marad, mégis annyiban rossz a helye, hogy folyvást őrizni
                    kell a tevéit meg a lovait, hogy a portyázó beduinok vagy a hitetlen vahabiták
                    el ne lopják; mert ezek az Arafát hegyre világért sem prédikációt hallgatni
                    jönnek, hanem azért, hogy könnyűszerrel zsákmányt ejthessenek. – A török
                    katonaság ugyan azért van ott, hogy a zarándoknépet rablótámadásoktól
                    megvédelmezze; hanem az csak akkor kap lóra, ha a damaszkuszi basa parancsolja;
                    az pedig, amíg a nargiléját ki nem szítta, fel nem kel a helyéből.</p>
				<p>Az ünnep harmadik napján, amint a nagy prédikáció véget ért, minden zarándok
                    rohan a sátorához, a lovaihoz, a tevéihez, s kezdődik a sátorbontás. Ilyenkor
                    van nagy zűrzavar.</p>
				<p>Ezt az időt szokták a martalócok leginkább felhasználni.</p>
				<p>Egyszer csak felzendül a rémkiáltás: „itt vannak a fekete turbánosok!”</p>
				<p>Ezek a legkegyetlenebb skizmatikusai a próféta vallásának. A
                    kábaszentségtelenítők, az ünnepnaptörők, az ördögtagadók. A legharciasabb törzs
                    valamennyi beduin nép között. Ezek fekete turbánt viselnek (már ez is milyen
                    istentelenség!) és fekete zászlóval járnak, s azon nem félhold a jelvény, hanem
                    egy ökörfej.</p>
				<p>A hegyszakadék közül jöttek elő, fürgönc sovány lovaikon, hosszú dárdákkal a
                    kezükben. A puszta megjelenésükre vak rémület szállta meg a szélrül maradt
                    zarándoksereget.</p>
				<p>Mahmud basa látta jól a magaslaton levő sátorból a hitetlenek közeledését, s
                    könnyen tehetett volna róla, a spáhik lóra ültetésével. De akkor éppen nagyon
                    szép nótát fújtak, vertek a trombitásai és dobosai: valami mayerbeeri finálét:
                    azt nem lehetett félbeszakítani. Aztán meg a fekete turbánosok egyenesen az
                    egyiptomi sátorok felé látszottak tartani. – No hát, most mutassa meg az a
                    hetvenkedő muteszellim, hogy milyen legény a gáton: ha csakugyan ő is
                    muteszellim.</p>
				<p>Edrisz bég, amint a martalócokat közeledni látta a sátraik felé, nem könyörgött
                    senki fiának segítségért, hanem maga felkapott a lovára, baljába fogta a
                    lándzsáját, jobbjába a szablyáját, a dárda nyele brazíliai vasfábul volt, mely a
                    vízben alásüllyed, s a kardja a legjobb damaszkuszi acél. Az ihrámot is ledobta
                    a vállárul, hogy ne akadályozza a küzdelemben.</p>
				<p>A hercegnő bámulva nézett utána sátora hasadékábul. Vajon csakugyan van bátorsága
                    egyetlen férfinak szembeszállani egy egész sereggel?</p>
				<p>Azok csoportostul száguldtak ellene, hosszú dárdáikat előreszegezve. Edrisz bég
                    kiszemelte magának a vezérüket, aki kivált a többi közül a turbánján lengő veres
                    szurgudzsál és gazdag nyeregszerszáma által.</p>
				<p>Az a sok dárda tréfa volt Edrisznek: a maga dárdáját középen markolva, egyet
                    pördített rajta, s mint a rokka pörgettyűje a gyermekek rátartott szalmaszálait,
                    úgy verte föl a hitetlenek kopjáit: egy sem találhatta őt el; akkor aztán
                    kiszakítá magának a csoportbul a veres kócsagos vezért. Egypár beduin hátul
                    akart rátámadni; de azokat a jó lova úgy rugdalta oldalba, hogy
                    elsomfordáltak.</p>
				<p>A vezér magas, szikár alak volt, a hegyes szakálla két ágban lógott alá a
                    mellére, olyan hosszan, mint két kötél.</p>
				<p>Hárman rúgtattak egyszerre Edrisz bég ellen: a vezér meg két beduin; amaz
                    szemközt támadt reá, ezek kétoldalt fogták elő. Ordított fenevadak módjára mind
                    a három.</p>
				<p>Edrisz bég a bal oldalán támadó beduinnak a dárdáját félrecsapva a lándzsájával,
                    úgy szúrta ennek a hegyét az ellenfél szemébe, hogy az hanyatt esett a lováról,
                    a jobbról támadó ellenfél döfését szépen kikerülte a dereka félrehajlításával, s
                    amint az keze ügyébe került, visszakézzel úgy csapott a nyakára, hogy az fej
                    nélkül nyargalt tova.</p>
				<p>A vezér ezalatt kegyetlen csapásra emelte fel a kardját, egészen a feje fölé. Ő
                    maga pikkelypáncélt viselt, s a turbánja hegyes végű ezüstsisak körül volt
                    csavarva. Sérthetetlen volt.</p>
				<p>De Edrisz bégnek a paripája is együtt harcol az urával; a nemes mén egyszerre
                    felágaskodott, s a beduinvezér lovát harapta fogával, vágta patával, amire annak
                    a lova is a két hátulsó lábára állt, s úgy marakodtak egymással, mint két
                    heraldikai oroszlán. Edrisz bég szokva volt az ilyen harchoz; ő huszárosan ülte
                    meg a lovat; térdei szorításával tartva magát a nyeregben, míg ellenfele a
                    széles talpú kengyelhez volt szokva, s amint az ágaskodó lova hátravetette a
                    fejét, hogy ki ne essék a nyeregből, mind a két kezével a lova sörényébe
                    kapaszkodott, s eközben kiejté a kardot a kezéből.</p>
				<p>Edrisz bég, amint azt látta, hogy az ellenfelének nincs kard a kezében, maga is a
                    kézcsuklójára ereszté a szíjnál fogva a szablyáját, s azzal megkapva a vezért a
                    hosszú szakállánál, kirántó a nyeregből, le a földre. Arra a vezér lova
                    tovaszáguldott. Edrisz bég pedig megfordítva a lovát, vágtatva vitte magával a
                    szakállánál fogva az elfogott emírt a hercegnő sátoráig: ott átadta a
                    kappanőröknek, hogy verjék láncra; aztán megint visszavágtatott a fekete
                    turbánosokhoz, a dárdáját pörgetve a feje fölött.</p>
				<p>Azok nem vették tréfára a dolgot: az is megijesztheté őket, hogy most már a török
                    lovasság is felcihelődött, s megindult ellenük; hirtelen visszafordultak, s
                    menekültek a sziklaszakadékaik felé. Edrisz bég messze elkergette őket, s talán
                    mert nem akart e szent napon több embervért ontani, vagy mert nem tartotta őket
                    érdemeseknek a fegyvere hegyére, csak a dárdanyéllel püfölte a hátaikat.</p>
				<p>Mikor tiszta volt már az ellenségtől a tér, akkorra szerencsésen megérkezett
                    Mahmud basa a maga spáhijai élén.</p>
				<p>Még ő volt haragos. Ő támadt Edriszre.</p>
				<p>– Minek kergetted el a fekete turbánosokat? Most mind elfogtam volna őket.</p>
				<p>– Mért nem jöttél hamarább, amíg itt voltak?</p>
				<p>– Most add át nekem az elfogott vezérüket, hadd akasztatom fel.</p>
				<p>– Jámbor Mahmud basa. Ha beduint akarsz felakasztani, fogj magadnak beduint. Én
                    az enyimet már a hercegasszonyomnak adtam: hadd vigye haza Arafát hegyi
                    vásárfiának. Szálem aleikum.</p>
				<p>Azzal visszanyargalt az egyiptomi karavánhoz.</p>
				<p>A hercegasszony most már látta, hogy mitől lesz a férfi arca lángveressé.</p>
			</div>
			<div type="chapter">
				<head>
                10. FEJEZET - Az a szív a homlokon
                </head>
				<p>Amíg Edrisz bég a fekete turbánosokkal kergetőzött, a zarándokvárost mind
                    felszedték a sátorkarókról, s tódult a tenger sokaság a Masumin sziklaszoros
                    felé, mely a Merian völgybe vezet. Az éjszakát bevilágította a hold s az ezernyi
                    fáklyafény, mely csillagokkal lepte el a pusztát.</p>
				<p>A hercegnő palankinja mellett hét lámpást vittek, három szál viaszgyertyával. A
                    Musalifa mecsethez érve megszálltak ismét, és sátort ütének. Ez volt az utolsó
                    napja a nagy böjt ünnepének. A következő nap már az „Ais el Kebir” az arabnak, a
                    „Kurbán Bajram” a töröknek. Csak még egy prédikáció van hátra. Mikor azt is
                    elvégezte a mekkai főkádi (mintha minálunk a főpolgármester tartaná a misét),
                    akkor aztán mindenki összeölelkezik ez örömszavakkal: „Aitek embarek”. Száz
                    ember másik százzal s aztán még egy mennydörgő nagy „Labik” kiáltás. „Itt
                    vagyok, uram!” s azontúl aztán „nem vagyok itt!”</p>
				<p>Az eddigi napok Allahnak és a prófétának az ünnepnapjai voltak, a következő nap
                    az ördögé. Minden zarándok háromszor hét követ tesz a táskájába, s azokat mind
                    az ördögnek a fejéhez hajigálja.</p>
				<p>Az ördögnek is van emlék emelve: „dzsemra el-kál” (az első parázs): egy ormótlan
                    kövekből összerakott oszlop. Ennek a fejéhez kell az elhozott huszonegy követ
                    hajigálni. S minthogy az ezernyi néptömeg az oszlopot körös-körül állja, s a
                    hajigálást nem minden ember tudja úgy kiszámítani, hogy azzal éppen a szobrot
                    találja el, annálfogva a repülő kövek nagyobb része a jámbor zarándokok
                    koponyáit üdvözli, s az nagyon jól eshetik az ördögnek. Azonban Allah rendelte
                    így. Áldassék az ő neve.</p>
				<p>A mozlem hit szerint Isten csak egy van: az Allah – hanem ördögnek háromnak kell
                    lenni: ez is szent szám. Az első ördögszobor után következik a második, a
                    „dzsemra el-uszt” (a középső szén). Tudniillik, hogy minden kő, melyet az
                    ördögszoborra hajítanak, az azt kísérő átokmondat által egyszerre égő parázzsá
                    változik, amely lyukat éget az ördögnek a testén. Csuda, hogy ki tudja állni! A
                    harmadik stáció a „dzsemra el-aksa” (az utolsó parázs). Ennek a meghajigálása
                    után még csak egy ünnepélyes szertartás van hátra: a birkák leölése.</p>
				<p>Ez annak az emlékezetére történik, hogy éppen itt, ebben a völgyben szándékozott
                    Ábrahám a fiát, Izmaëlt megáldozni, amidőn az angyal azt kiáltá neki: „Etba
                    Kebzs!” (Áldozzál egy ürüt.) Valamennyi zarándok, aki a szigorú
                    zarándokszabályok ellen vétett – tehát mindazok, akik nem gyalog és mezítláb,
                    hanem lovon, teve- és szamárháton jöttek, vagy a papucsviselés luxusát
                    megengedték maguknak, de még inkább azok, akik drága szövetekbül készült ihrámot
                    viseltek – tartozik a Menáa völgyében egy ürüt vásárolni, s azt görbe késével
                    személyesen leölni. Annak a húsából a szegény zarándoknép készít magának
                    tokányt, akik mezítláb és gyalog tették meg az utat. Ez a legokosabb ceremónia
                    az egészben. A jó mekkaiak gondoskodnak róla, hogy erre a napra sok ezernyi
                    birka legyen a völgybe összeterelve, amelyeket ők dupla árért vesztegetnek a
                    kegyes hadzsadzsoknak.</p>
				<p>Edrisz bégnek négy birkát kellett szabályszerűleg megáldozni. Egyet azért, hogy
                    lovon jött; másikat azért, hogy sarkantyút viselt a lábán; kettőt pedig a két
                    megölt beduinért. Ez is kihágás volt az ünnepi szabályzat ellen, mely vezeklését
                    a birkahalálban találja. Edrisz aztán még egy ötödik birkát is hozatott, melyet
                    a hercegasszony nevében késelt le. Ez a fejedelmi birka szép tarkára volt
                    festve, aminővel a mekkai kádi szokott áldozni. E sokszoros öldöklés után
                    valóban úgy nézett ki, mint egy mészároslegény.</p>
				<p>Alig is várhatta, hogy visszakerüljenek Mekkába s ledobhassa a kegyes ihrámot és
                    a két moharrem kendőt s lefürödhesse magáról a sok szentséges mocskot a nagy
                    „hamam”-ban. Ez a híres mekkai közfürdő.</p>
				<p>Akkor aztán neki is szabad volt felölteni a legdíszesebb ruháit. Neki is volt
                    ugyan katonai egyenruhája, mint a damaszkuszi basának; Nisán-rendje is hozzá; de
                    ő nem vette fel ezt a feszes, európai szabású prózai öltözetet sárgaréz
                    gombjaival, egyenesen álló aranyhímzett gallérjával, s azt a megfordított üstöt,
                    ami a török katonák fején dísztelenkedik; hanem felöltötte az „ihlal”-t, a
                    festői török jelmezt: a hímzett dolmányt, ezüstvirágos ingelővel; a bő ráncos
                    salavárit; derekát átkötötte gazdagon arannyal áttört perzsa sállal; abba dugta
                    türkázos markolatú handzsárját s az aranynyelű kis kését, meg a lefüggő láncú
                    zsebóráját, a feje körül hét rőf patyolatból turbánt tekert s közepébe gyémántos
                    forgót dugott. Így ment át a hercegasszony háremébe.</p>
				<p>A hercegnő is egész tündéri pompában volt ez este felöltözve. Se ihrám, se
                    feredzse nem takarta a termetét. A vékony hímzett csalánszövet inget finom öv
                    szorítá a derekához, hogy ki lehetett alatta venni, miszerint nem segítenek az
                    alakját idomítani a keresztények büntetésére kitalált halcsontok és acéllemezek;
                    a vállain kikerekített dolmányka – kóstolónak – engedett valamit láttatni az
                    elefántcsonttal vetekedő bőréből; fátyola alól gazdag fekete selyemhez hasonló
                    hajzuhatag omlott alá a hátára s végigterült körülötte a pompás ottománon, a
                    hátrahajló paradicsommadár-tollat is aláhúzva. Igazgyöngyökből készült fövege
                    alól a megszokott aranylepelke ez alkalommal két áruló részt hagyott nyitva:
                    egyet a két szem számára, másikat a szájnak.</p>
				<p>„A két szemet gyémántokhoz, az ajkakat korallokhoz csak a bolondok hasonlítják;
                    mert gyémánt és korall holt állat, de az én hölgyem szeme és szája él és
                    elevenít.”</p>
				<p>(Ez különben Edrisz bég mondása volt: én csak aláírom, hogy „vidi”.)</p>
				<p>Ez volt az ideiglenesen kötött házasságuknak az utolsó napja – utolsó éjszakája.
                    Méltó, hogy szokottnál fényesebben legyen megünnepelve. Csak fényesebben? Hátha
                    boldogabban is?</p>
				<p>A terített asztalt felhozták a rableányok; a házaspár hozzáült a lakomához,
                    egymással szemben.</p>
				<p>A hercegnő szemei az aranyfátyol nyílásán át kedvtelve nézték a délceg ifjút.
                    Szép fehér kezei maguk válogatták ki számára a legjobb cukorsüteményeket, s
                    saját rózsás ujjaival hámozta meg számára a narancsot.</p>
				<p>A mai lakomához pezsgőt is hoztak. Ezt nem tiltja a próféta, mert kiforratlan
                    szőlőnedv. Az igazhívő nem vét az italával.</p>
				<p>Valahányszor a rabnő teletöltötte Edrisz bég poharát, a hercegnő mindig
                    leszakított a keblére tűzött rózsáról egy szirmot, s azt odadobta a habzó
                    pohárba. Edrisz bég fenékig üríté a poharat; a rózsalevél is eltűnt.</p>
				<p>A hercegnő a lakoma után előhozatta a mandolinját, s rákezdett egy új románcra,
                    amelyet maga készített, a dallamával együtt.</p>
				<p>A románc tárgya volt: a „piros arcú ifjú”.</p>
				<p>„A sírászi rózsa elsárgulhat mellette, </p>
				<p> A hajnali fény halovánnyá lehet,</p>
				<p> Korallok, rubintok fényüket veszthetik,</p>
				<p> Mikor a piros arcú ifjú közöttük megjelen. </p>
				<p> Jaj a rózsának, hajnalnak, drágakőnek, </p>
				<p> Ha a piros arcú ifjú velük szembe kerül!”</p>
				<p>Edrisz bég elismerte, hogy a hercegnő hangja igen csengő, és szavaiban sok költői
                    szépség van.</p>
				<p>A hercegnő eldalolta a második verset.</p>
				<p>„De akkor lásd a piros arcú ifjút, </p>
				<p> Mikor ellenséggel kerül szemtül szembe:</p>
				<p> Nem számlálja, hogy hány? nem méri, mily magas? </p>
				<p> Szétveri, hogyha sok, levágja, ha óriás.</p>
				<p> Ellenség vérénél is pirosabb lesz az arca. </p>
				<p> Jaj minden férfinek, ki fegyverrel jön felé, </p>
				<p> Ha a piros arcú ifjú még lángolóbbá lesz.”</p>
				<p>Edrisz bég elfogadta komoly méltósággal ezt az egész hozzá címzett
                    magasztalást.</p>
				<p>„Hajh, de mikor egyszer a piros arcú ifjú </p>
				<p> Szép nők, deli lyányokkal ül szembe, </p>
				<p> Szomorú az arca, eltűnik a fénye,</p>
				<p> Olyan, mintha egy halott ki volna festve. </p>
				<p> Mintha egy angyal volna, akinek nincs neme. </p>
				<p> Jaj annak a nőnek, ki vele szembeül,</p>
				<p> Midőn a piros arcú ifjú – olyan halavány lesz.”</p>
				<p>A románc nem volt rossz, s mi több: elég világos értelmű.</p>
				<p>Edrisz bégnek sebesen kezdett a szíve dobogni.</p>
				<p>A hercegnő leoldta fejéről a fátyolát, s ahogy szoká, beletette a kókuszdió alakú
                    szelencébe; a dolmánykáját is leveté válláról, s karjairól és lábairól lerakta a
                    kösöntyűket. Dúsgazdag hajával beteríté magát körös-körül.</p>
				<p>És ezúttal nem követte azt a szokást, hogy előbb Edrisz béget engedje elaludni, s
                    aztán az álomhozó nedvvel végigsimítsa az alvónak az arcát; hanem maga készült
                    előbb a lepihenéshez.</p>
				<p>A rabnők sürgölődve készíték el a nászszoba menyegzői pompáját. Meggyújták a
                    kerevet körül álló nehéz ezüsttartókban a viaszgyertyákat, melyeknek a bele
                    ambrával van telítve; megállították a nagy antik órának az ütését; megoldozták a
                    nagy selyemkárpitok tartózsinórjait, s közben a hercegnő románcának a
                    végsorait dúdolták utána.</p>
				<p>Edrisz bég ismét kivonta a kardját, mely most már gazdag drágakövekkel kirakott
                    hüvelyben függött az oldalán, s szokás szerint odafektette a hercegasszony
                    oldalára.</p>
				<p>A hercegasszony megfogta két kézzel a szablyát, s ajkaihoz emelve, háromszor
                    megcsókolta azt, úgy fektette vissza a helyére.</p>
				<p>Ez is érthető mondás – napkeleti virágnyelven.</p>
				<p>Azután lankatag odaomlással foglalta el a fekhelyét a dagadó kereveten, a két
                    karját fölemelé a feje fölé, a nagy, hosszú szempillák lezáródtak a szemeire;
                    majdan szétnyíltak az ajkai élveteg mosolyra, két sor igazgyöngyöt engedve
                    látni; a keble csábítón szállt és emelkedett.</p>
				<p>A rabnők egyszerre eltűntek mind a szobából.</p>
				<p>És Edrisz bégnek olyan nagyot dobbant a szíve, mint még soha.</p>
				<p>Ez a szívdobbanás azt mondta: „ez a nő még ma az enyém!”</p>
				<p>Merészen nyúlt hozzá a kezével, s feltakarta az arcáról azt a soha le nem tett
                    arany fátyolkát.</p>
				<p>Elbámult e túlvilági szépség láttára. Ilyet nem teremtett Allah keze soha. Ez
                    orcák, ez orr, e szemöldökök csak istennőktől lehetnek elvéve. És amint még
                    feljebb emelte az arany fátyolt, meglátta, hogy a tündérszép hölgynek a homlokán
                    van egy tökéletes szív alakú rózsaszín anyajegy.</p>
				<p>De ebben a percben felszökött a hölgy a helyéből, haragra gyulladt arccal, s
                    felcsattanó hangon kiálta:</p>
				<p>– Szerencsétlen! Mit tettél? Feltakartad az arcomat.</p>
				<p>– Napba néztem... megvakultam – rebegé az ifjú.</p>
				<p>– Jusson eszedbe a kettőnk közé tett kard!</p>
				<p>– Hát ha az Alsiráth hídja maga volna közöttünk?!</p>
				<p>– Halott voltál!</p>
				<p>– Föltámadtam...</p>
				<p>S odaszorítá őt magához, elárasztva csókjaival a hölgy égő arcát, ajkait, szemeit
                    és azt a piros szívet ott a homlokán.</p>
				<p>A vonagló hölgy kiszabadítá a jobbját az erőszakos ölelésből, s alányúlva a
                    kerevete mellett levő bokályból kirántá az éjente odagyűrt fátyolát, s akkor azt
                    hirtelen odanyomta a szerelmében őrjöngő ifjúnak az arcára.</p>
				<p>Edrisz bég azt érzé, hogy a túlvilági gyönyör emészti el valami bűbájos
                    illatárban, testét-lelkét elfogta a kéjes reszketés, s aztán eszméletlenül
                    rogyott le a földre.</p>
			</div>
			<div type="chapter">
				<head>
                    11. FEJEZET - Palmyra, az eldorádói hercegnő
                </head>
				<p>Mikor Edrisz bég másnap késő reggel felébredt mély narkotikus álmából, s
                    széttekintett maga körül, hát nem volt ott se szép hercegasszony, se odaliszkok,
                    se aranyedényekkel terített asztal, se duzzadó kerevet, se szőnyegek, se
                    gyertyatartók ámbrás viaszgyertyákkal. Ott feküdt a csupasz márványpadlón:
                    körülötte a négy meztelen fal. A pókok ráértek az éjjel a szögletekben hálót
                    kötni.</p>
				<p>Kitámolygott, mint egy álomjáró, az előcsarnokba. Ott sem strázsáltak már a
                    kappanőrök; lenézett az ablakon át az udvarra, az istállóajtók nyitva voltak:
                    egy teve sem volt a jászola mellett. Egy másik ablakon át betekintett a nagy
                    mosé udvarára: az teli volt vigadó néppel; a Kába bevonva az új fekete
                    szőnyeggel; az ajtaja bezárva; a templomőrök ott osztoztak a lépcsőkön a
                    hadzsadzsoktól elharácsolt pénzen.</p>
				<p>Senki sem felelt a hívására, csak a kongó nagytermek visszhangja.</p>
				<p>Amint aztán körülnézte magát, egy kulcsot talált az övébe dugva. Ráismert. A
                    saját szobájáé volt az. Annak az ajtaját felnyitotta. Minden drágaságai,
                    fegyverei együtt voltak, pénze erszényekbe rakva; de azon kívül semmi emlék, ami
                    az eltűnt menyasszony után maradt volna. – Csak midőn a földön heverő meztelen
                    kardját felvette, azon látta e szavakat, valami edző neddvel felírva:</p>
				<p>„Amit a bolondság elveszített, azt az ész nem találja meg többé.”</p>
				<p>Hátha mégis?</p>
				<p>Edrisz bég megtömött egy erszényt Mária Terézia-tallérokkal, s felkereste a
                    palotájában a Nagy Serifet.</p>
				<p>– Allah veled, vitéz Edrisz bég el-Homrah; váljék egészségedre a Kurbán-Bajrám
                    ünnep!</p>
				<p>– Allah Akbar! A Kurbán-Bajrám nekem nem hozott semmi örömet; ellenben nagy
                    bánatot. Tudod, hogy engem mekkai szokás szerint összeházasítottak ideig-óráig
                    egy zarándokló hajadonnal.</p>
				<p>– Jól tudom, Edrisz bég. A próféta rendelte így, bizonnyal. Tudod, hogy szent
                    városunknak, melyet némelyek Mekkának, mások Makkának, sőt némelyek Mechának
                    neveznek, sajátságos szabadalmai vannak.</p>
				<p>– Tudom, Nagy Serif.</p>
				<p>– És azokat mind a próféta rendelte így. Ilyen például az, hogyha egy teve egymás
                    után kilencszer ellik üszőborjút, akkor ez a teve felszabadíttatik minden
                    további teherviselés alól, és szabadon bocsáttatik.</p>
				<p>– Hát én nem törődöm a ti szabadon bocsátott tevéitekkel, Serif.</p>
				<p>– Ne is próbálj velük törődni! Mert bizonnyal mondhatom neked, hogy ha tele
                    erszényt csörgetnél is előttem, megrakva ezüsttallérokkal, mégsem adnék rá neked
                    engedélyt, hogy egy szabadon bocsátott tevének a hátára felülj.</p>
				<p>– Nem is szándékozom azt követelni.</p>
				<p>– Ne is követeld, mert ezt a próféta rendelte így. A teve szent állat, s a
                    próféta oltalma alatt áll, azt a malailraangyalok védelmezik. A tevét Szádi, a
                    nagy költő a „sivatag hajójának” nevezi a maga Gulisztánjában.</p>
				<p>– De ne beszélj te nekem itt a tevék históriájáról, miattam ott maradjanak, ahol
                    akarnak.</p>
				<p>– No ezt nem jól mondod! Látod, a nagy Ibrahim szultán, kinek Allah fényesítse
                    meg a lába nyomait, épen ilyen felfuvalkodott módon beszélt a tevékről, mint te.
                    Ő egyszer a fejébe vette, hogy egy búcsújárás alkalmával nem a szent tevére
                    fogja bízni a próféta igaz zászlóját, hanem egy elefántra. Az elefánt hatalmas
                    állat, de azért mégsem szent állat. A szultán Indiákról hozatott egyet, s nagy
                    költséggel küldte el Mekkába. Ezer teve cipelte utána a szénát és abrakot, hogy
                    az úton éhen ne vesszen, és az édesvizet, hogy szomját oltsa. Százezer
                    piaszterébe került a szultánnak az elefánt útja Mekkába, és látod, édes fiam,
                    amidőn már az elefánt eljutott a szent zászlóval az Arafát hegy lábáig, ott
                    egyszerre megbikacsolta magát: hiába ösztökélték a vezetői, egy lépést sem tett
                    előre, hanem összerogyott, és meghalt.</p>
				<p>– Ezt én mind tudom, jámbor Nagy Serif; benne van Mekka város történetének
                    leírásában. Hanem hát mindezekről nem akarok én tőled értesítést venni; hanem,
                    íme, látod ezt az erszény pénzt? Tele van Mária Terézia-tallérokkal. Az egyedüli
                    igazság, amely a gyauroktól jön. Ezt én teneked ajándékozom, ha te énnekem
                    megmondod, hogy ki volt az a hercegnő, akivel te engemet ideiglenes házasságra
                    összekötöttél.</p>
				<p>– Megmondom neked, vitéz Edrisz bég! Hogyne mondanám meg? Óh, én tudom jól, hogy
                    mit mondanak e tárgyrul a költők, a halhatatlan Omájja a Taif vidékről: „ne kösd
                    be a tevének a szemeit, mikor a forrásvizet keresi”, és a dicső Zaid-ibn-Amr, a
                    nagy hánif, aki azt mondta, hogy „ne temessétek el a föld alá a leányokat,
                    akiket a kedveseik sírva keresnek”. Ámbátor figyelmedbe kell ajánlanom a
                    prófétának a történetét, amelyet a „bahyrá”-ban megtalálsz. Tudniillik, hogy
                    Mohamed próféta is útban volt egy gyönyörű szép hajadonnak a szerelmét keresni,
                    akiről megtudta, hogy az Damaszkuszban lakik. És már elérte a várost, s a
                    kapuban le akart szállni a tevéről. (A teve rókaszínű volt.) Ekkor azonban
                    megjelent előtte Gábor angyal, s így kiáltott a fülébe: „Óh, Mohamed, inkább
                    kívánod-e a földi paradicsom gyönyörűségeit szürcsölni, hogysem mint a mennyei
                    paradicsom kertjeiben vándorolni, s a hurik öleléseiben örökké élni?” Erre
                    Mohamed újra fölült a tevére: a fél lábának a nyoma most is ott látható a
                    Damaszkusz kapuja alatti sziklába benyomva.</p>
				<p>Edrisz bég türelmetlenül kiáltá:</p>
				<p>– De miután én nem akarok próféta lenni, se énnekem Gábor angyal semmit sem
                    mondott...</p>
				<p>– Nem engedted végigmondanom! – vágott a szavába a Nagy Serif. – Jól tudod, hogy
                    a próféta e megtérés után beállt szolgalegénynek az özvegy asszonysághoz,
                    Kadidzsához; s ámbátor ő még ifjú legény volt, Kadidzsa asszony pedig negyven
                    esztendős, mégis abba lett szerelmes; az asszonynak az atyját, aki nem akarta a
                    leányát a prófétához adni, leitatták borral. S ő aztán részeg fővel összeadta
                    őket. És mégis őtőlük származott a prófétának egész nemzetsége, akik mindnyájan
                    zöld turbánt viselnek.</p>
				<p>– De miután én nem vágyom arra, hogy az unokáim zöld turbánt viseljenek, beérem,
                    hogy vörös fez takarja a koponyájukat – azért csak légy kegyes, Nagy Serif,
                    megmondani az én hercegnőmnek a nevét, ha ismeretes előtted. Megfizetek érte!
                    Itt a pénz!</p>
				<p>– Ha ismeretes-e előttem, Mash-Allah! Ilyen mondás! Nem tudom-e én, hogy ki volt
                    az „Isten oroszlánja”? Nem tudom-e én, hogy hová rejtette el „Amr-ibn-Luhájj” a
                    dzsiddai homokban az Ozra istennőnek a bálványát? Nem tudom-e, hova rejtőzött el
                    „Othman-ibn-Affán” a próféta legszebb leányával, a bájos Rokkájával? Nem
                    tudom-e, hogy Azma, Abu-Bekr bájos leánya hajtotta az apja juhait minden reggel
                    azon barlang elé, amelyben szerelmese, Ali, az üldözői elől elrejtőzött? ... Nem
                    tudom-e ...</p>
				<p>– Jól van! Mindent tudsz! Nagy a te tudományod! Elhiszem. Ha ma hozzákezdesz, a
                    jövő Ramadán hónapig nem érjük végét; de mondd meg már Allah és a próféta
                    nevében, ki volt az én hercegasszonyom, akivel én összeházasodtam, s aki engem
                    az éjjel hitetlenül magamra hagyott?</p>
				<p>– Megmondom neked, édes fiam, hogyne mondanám? De fogadd meg nekem a próféta
                    szakállára és a saját apádnak a szakállára, hogy el nem árulod senkinek, hogy
                    azt tőlem hallottad, mert az szent titok.</p>
				<p>– Fogadom az apám, a nagyapám s valamennyi dédükömnek a szakállára, hogy magamban
                    fogom tartani.</p>
				<p>– No hát, vedd füledbe: a te ideiglenes házastársad volt „Palmyra, az eldorádói
                    szultán hercegasszonya!”</p>
				<p>Edrisz bég dühösen toporzékolt:</p>
				<p>– Mash Allah! Allah buffáj! Micsoda mesét akarsz te most nekem a nyakamba kötni,
                    Nagy Serif!? Hisz Palmyra nem asszonynév, hanem városnak a neve; Eldorádó pedig
                    a gyaurok mesés országa: az ő paradicsomuk, amelybe eljutni kívánkoznak, amit
                    megítélhetsz a következő versből, mely a keresztények alkoránjában
                    olvasható:</p>
				<p>„Kövér disznók utcán járnak, </p>
				<p> Szalonnájukkal kínálnak: </p>
				<p> Kés van dugva a hátukba, </p>
				<p> Úgy hordozzák a házakba, </p>
				<p> Amely asszony tett egy metszést, </p>
				<p> Visszadugja megint a kést.”</p>
				<p>Eszerint az Eldorádó nem lehet olyan ország, amely fölött igazhívők szultánja
                    uralkodik. S maguk a gyaurok is azt tartják, hogy az – a holdban vagyon.</p>
				<p>A Nagy Serif a hasát fogta nevettében.</p>
				<p>– Allah hatalmas! Hát az Eldorádó a gyaurok paradicsoma? S csakugyan olyan az ő
                    paradicsomuk, hogy disznók járnak benne házrul házra, s az asszonyok szalonnát
                    vágnak belőlök? Allah zavarja meg őket! No, édes fiam, Edrisz bég, most tehát
                    olyan dologra tanítottál meg engemet, amit még eddig nem tudtam. Azért nemhogy
                    én venném el a te tallérjaidat, de még én teszek hozzá egy tallért azért a
                    tudományért, amellyel megöregbítettél. Én egyebet nem hallottam a hercegnő
                    felől, mint hogy ő Eldorádóból jött ide.</p>
				<p>Edrisz bég a fejéhez vágta a Nagy Serifnek az ajándéktallért.</p>
				<p>– Allah hosszabbítsa meg a füleidet, hogy máskor többet hallj!</p>
				<p>Azzal elrohant nagy dühösködve.</p>
				<p>De akárkitől kérdezősködött egész Mekka városában, mind csak azt felelték neki,
                    hogy az ő hercegasszonya Palmyra, eldorádói hercegnő. Ha nem hiszi, szaladjon
                    utána, kérdezze meg tőle.</p>
				<p>Edrisz bég most arra a gondolatra jött, hogy ha Mekkában nem akarják megmondani a
                    hercegnő nevét, majd megtudja azt Dzsiddában.</p>
				<p>Nem időzött tovább: lóra ült, elutazott Dzsiddába.</p>
				<p>Újból fölkereste a helytartó basát.</p>
				<p>Az ismét igen szívesen látta; megvendégelte; nargilét hozatott neki.</p>
				<p>Edrisz bég tudta jól, hogy a ravasz töröknél óvatosan kell a tárgyat
                    körülkerülgetni.</p>
				<p>Kezdte az ajándékozáson.</p>
				<p>– Hoztam neked vásárfiát az Arafát hegyi búcsúból, vitéz mohafiz!</p>
				<p>– Allah fizesse meg, hogy ott is rám gondoltál. Mi lehet ez az ajándék?</p>
				<p>– Egy szép arab kanca, szerszámostul, csojtárostul.</p>
				<p>– Nemes ajándék. Mind tehozzád, mind énhozzám legméltóbb. Nem maradok el tőled a
                    nagylelkűségben, s kétszeres árát ajándékozom neked vissza annak, amelyen te a
                    kancát vetted.</p>
				<p>– Azt én nem köszönném meg, mert én egy hatalmas kopjadöfést adtam annak a fekete
                    turbánosnak, akitől azt a lovat elvettem.</p>
				<p>– Tehát vitézi harcban vetted el, hittagadó eretnek fekete turbánostól. No akkor
                    tízszeresen nagy becse lesz előttem az ajándékodnak.</p>
				<p>– Valóban, tartoztam vele, hogy terólad megemlékezzem, dicső mohafiz. Mert a te
                    közbenjárásodnak köszönhetem, hogy a paradicsom örömeit egy rövid időre színről
                    színre láthatám.</p>
				<p>– Ah, tehát meg voltál elégedve a hercegasszonyoddal?</p>
				<p>– Úgy, mint a próféta a maga Aisahjával.</p>
				<p>– No, ennek ugyan örülök.</p>
				<p>– Csak azt sajnálom, hogy nem építhettem a számára egy kunyhót, sárral
                    kitapasztott pálmalevelekből, miként a próféta a maga Aisahja számára.</p>
				<p>– Annyira megszeretted? Eszerint nagyon hasznodra vált a fekete kőnek a
                    csókolgatása meg a Zemzem kútvizének az iszogatása. Megszűntél holt szívű
                    lenni?</p>
				<p>– De egy egész lángba borult világot hordok most a szívemben.</p>
				<p>– És mármost hova szaladsz vele? Tudod, hogy hová lett a hercegnőd?</p>
				<p>– Én nem tudom; de neked tudnod kell. Kérdeztem a mekkai Seriftől, aki összeadott
                    bennünket, de az vagy bolond, vagy hitetlen. Olyan választ adott, amivel
                    nekimehetek a holdvilágnak. De te okos, világlátott férfiú vagy. Te nem fogsz
                    nekem mesék országáról beszélni. Teneked tudnod kell a hercegasszony nevét és az
                    ország nevét, mely őt szülte – mert tenálad volt szállva, mikor a tengeri úton
                    Dzsiddába érkezett.</p>
				<p>– Igenis, Edrisz bég, tudom a hercegnő nevét is; azt is, hogy hol lakik. De azt
                    én meg nem mondhatom.</p>
				<p>– Énnekem nem mondhatod meg? Aki férje voltam.</p>
				<p>– Éppen azért nem mondhatom meg! Mit gondolsz? Ez államtitok. Hát olyan cenknek
                    tartasz te engem, aki a rámbízott államtitkokat elárulja? Nem, Edrisz bég! Ezt
                    már velem próbálták a frankok, próbálták az angolok: kincseket ígértek; de én
                    soha államtitkot el nem árulok a világ minden kincseiért sem. Azért csak vidd
                    vissza a kancádat, fiam; én a fejemmel játszom, s a fejemet nem adom oda sem a
                    te lopott lovadért, sem a te szívedben lángoló egész világért sem. – És most
                    beszélj másról!</p>
			</div>
			<div type="chapter">
				<head>
                12. FEJEZET - Ismét az Alof-beth-gomál mollah
                </head>
				<p>A Szuk-el-tnin-i sírodú lakója még mindig számlálja a napok jöttét és lementét. A
                    vízesésen keresztültörő szivárvány reggel bevilágítja a barlangja jobb oldalát,
                    este a bal zugolyt, s nap nem múlik el anélkül, hogy igazhívő ne jönne hozzá,
                    aki a szájához vigye az ételt és italt. Bölcs tanácsot kap érte cserében.</p>
				<p>Egy reggel daliás ifjú lépett be hozzá, mélyen üdvözölte a századok tanúját.</p>
				<p>– Allah hozott, ifjú dalia.</p>
				<p>– Ismersz engem?</p>
				<p>– Rád ismerek. Te vagy Edrisz bég ibn Tefik, el-Homrah. Vártalak erre a
                    napra.</p>
				<p>– Hogy álmodtad azt meg?</p>
				<p>– Az nem álom volt; hanem számítás. Mikor volt a Kurbán-Bajrám ünnep? Hány nap
                    kell annak, aki a felkelő napot üldözi futvást, amíg lemegy? Hol áll meg? Hol
                    tart pihenőt? Míg végre eljut a forrásához annak, amit keres.</p>
				<p>– Valóban nálad van annak a forrása. Te mondtad Tefik bégnek, az apámnak, hogy
                    „küldd el a fiadat Mekkába a Beith Allahhoz: csókolja meg a Kába fekete kövét;
                    tegye a kezét a fehér kőre; mosakodjék meg a Zemzem kútjánál, zarándokoljon el
                    az Arafát hegyére, s mire visszatér: a holt szíve eleven lesz. Új emberként fog
                    visszatérni a »Beled el-Harám«-ból”.</p>
				<p>– Én mondtam; de hozzátevém, hogy abból nem lesz semmi jó. És előrebocsátottam,
                    hogy ha Allah az ő fiának a szívét érzéketlenné teremté: ne akarjon igazítani a
                    teremtő munkáján. De hát én a végzetet meg nem változtathatom. Rólad meg volt
                    írva, hogy az apád tanácsát kövesd, s elmentél a nagy búcsúra a szent földre. A
                    szíved él most már?</p>
				<p>– Él, mint az oroszlán, akit barlangjából kizavartak.</p>
				<p>– Találtál nőt, akit szeretsz?</p>
				<p>– Nem nő az, hanem tündér.</p>
				<p>– Tündérek nincsenek. Vannak angyalok, de azoknak nincsen nemük. Vannak dzsinnek,
                    de azoknak akkora fülek adattak, hogy az egyiken rajta feküsznek, a másikkal
                    takaróznak. Vannak ibliszek, de azoknak a lábszáraik helyett kígyófarkból áll a
                    végtagjuk. Hasonlít ezekhez a te hölgyed?</p>
				<p>– Nem! Ő legtökéletesebb szépség, aki volt valaha a földön.</p>
				<p>– Száz év óta hallom ezt az állítást, százezer férfi szájából. Mindeniknek az a
                    legtökéletesebb szépség, akit ő megszeretett. Ha mást fogsz megszeretni: akkor
                    az lesz a legszebb.</p>
				<p>– De én sohasem fogok mást szeretni. Őrjöngve futom keresztül-kasul a világot,
                    keresve azt, aki előlem eltűnt: senki sem tud a nyomába igazítani.</p>
				<p>– S mit tennél, ha rátalálnál?</p>
				<p>– Mindent elkövetnék, hogy enyimmé tegyem. Ha rabnő, megváltanám mesés kincsek
                    árán, ha fejedelemnő, kivívnám csoda hőstettekkel, ha férjes nő, özveggyé
                    tenném, elragadnám.</p>
				<p>– Bolond vagy te, édes fiam, Edrisz bég.</p>
				<p>– Tudom, hogy az vagyok: és abban telik gyönyörűségem. S nem adnám most már ezt
                    az én bolondságomat a bölcsek minden tudományáért.</p>
				<p>– Hát akkor eredj innen, mert nálam bolondság nem kapható.</p>
				<p>– Nem távozom el addig, amíg meg nem mondod nekem, hogy hol találom meg azt, akit
                    elvesztettem.</p>
				<p>– Édes fiam. Ha éjszaka idejössz hozzám, mikor tele van az ég csillagokkal, s
                    rendre kérdezed tőlem, melyiket kinek hívják? én rendre megnevezem neked: az ott
                    az Altair, amaz a Denebola, ez itt a Mezarthim, az az Algol, az az Aldebarán, ez
                    itt a Benetnásh. De ha egy csillag lefut az égről, s azt kérdezed, hogy kinek
                    hítták? azt nem tudom megmondani.</p>
				<p>– De az fenn ragyog az égen, csak keressed.</p>
				<p>– Miről ismerjek rá? Ha elém hozatsz egy csigát a tenger fenekéről, annak
                    megmondom a nevét, akárminő alakja legyen. De ha kiejted a kezedből a csigádat,
                    én a milliom csiga közül meg nem tudom mondani, hogy melyik volt a tied, amit
                    elejtettél.</p>
				<p>– Jegy van rajta, mely őt a kerek föld minden asszonyai közül felismerhetővé
                    teszi.</p>
				<p>– Mi az a jel?</p>
				<p>– A homlokán egy piros, szív alakú anyajegy.</p>
				<p>Az agg molláhnak kerekre felnyíltak a szemei: a szája is széttárult
                    bámulatában.</p>
				<p>– Te láttad azt?</p>
				<p>– Én láttam.</p>
				<p>– Önként mutatta meg?</p>
				<p>– Nem. Mikor aludt, álmában feltakartam az arcárul az aranyfátyolt.</p>
				<p>– Őrült dolgot cselekedtél. Akármi rosszat tettél volna vele; csak az arcát ne
                    takartad volna fel, csak a homlokát ne nézted volna meg.</p>
				<p>– Te tudod, hogy ki ő?</p>
				<p>– Mért volna Alof-beth-gomál mollah a nevem, ha még azt sem tudnám?</p>
				<p>– Úgy kérlek a próféta nevére, az angyalok dicsőségére: tudasd velem, hogy hol
                    találom őt meg!</p>
				<p>– Édes fiam, Edrisz bég el-Homrah. Ne kérdezd ezt tőlem. Megmondtam az apádnak
                    is, Tefik bejnek, a Gázinak, hogy érje be azzal, hogy Allah a fiát hősnek
                    alkotta a férfiak előtt, vitéznek az ellenséggel szemben: ne kívánja őt
                    megváltoztatni, hogy hős legyen az asszonyok előtt és holt szívű a férfiak
                    között. Tudod, hogy hol jár most a te apád?</p>
				<p>– Nem tudok róla semmit.</p>
				<p>– Ő most győzelmes sereggel halad előre a fekete hitetlenek országát behódítani;
                    akik megtagadták a próféta hitét, s beálltak gyaur nemzetnek: Egyiptom
                    legfélelmesebb ellenségével harcol. És te nem vagy őmellette.</p>
				<p>– Nem vagyok mellette.</p>
				<p>– S nem ég szégyentől az orcád, hogy ilyenkor, midőn apád a sivatagon keresztül
                    hatol előre a próféta zászlajával: te egy asszonyi kötény után szaladsz?</p>
				<p>– A próféta zászlaja is asszonyi kötény volt: Aisha köténye.</p>
				<p>– De szent jelvény lett belőle! Fordulj vissza, és keresd fel az apádat!</p>
				<p>– Kerestem már: de üresen találtam a palotáját.</p>
				<p>– És nem találtál senkit, aki megmondta volna, hogy az apád egy nagy tartomány
                    kormányzójává lett emelve, s oda költözött?</p>
				<p>– Azalatt történhetett ez, amíg én Mekkában voltam.</p>
				<p>– Ahány lépcsőn az apád fölfelé hágott: te annyit szálltál lefelé. Hüvelyébe
                    rozsdásodott-e a kardod? Elveszett-e a lelked?</p>
				<p>– Jól mondod. Elveszett. Föl kell találnom azt, aki magával vitte. Te tudod, hogy
                    ki ő és hol tanyáz?</p>
				<p>– Tudom, de nem mondom meg neked. Mert abból nagy szerencsétlenség fog
                    támadni.</p>
				<p>– Mollah. Kérj tőlem akármit! Kincseket, drágaságokat. Én a lábaidhoz rakom. Csak
                    mondd meg, hol találom fel azt, akit szeretek!</p>
				<p>– Kincseket? Drágaságokat? Nekem? Hát nem látod, hogy minden kincsem egy
                    vizeskorsó meg egy pálmahéj kosár datolyákkal; palotám egy sírüreg! Adhatsz-e
                    nekem új kezeket és lábakat, hogy a drágaságaidat fölszedhessem, s innen
                    kimehessek velük? Meg vagy te bolondulva, fiam.</p>
				<p>– Az vagyok! őrjöngő vagyok. Pusztában futó bolond vagyok. S esküszöm neked, hogy
                    ha meg nem mondod nekem a kedvesem hollétét, a szívedből fogom azt kivágni ezzel
                    a késsel.</p>
				<p>S azzal az esztelen ifjú kirántá az öve mellől a hosszú tőrét, s odarohanva az
                    öreghez, baljával belemarkolt annak az ezüstszín szakállába, jobbjával magasra
                    emelve a fegyvert.</p>
				<p>Az öreg mollah pedig nyugodt hangon beszélt hozzá.</p>
				<p>– Édes fiam, Edrisz bég; én itt ülök ebben a sírboltban oly messze idők óta,
                    amikor még se te, se az apád a világon nem voltatok. Százhuszonhét év óta
                    számlálom a napokat. Minden este megáldom Allaht azért, hogy egy napot
                    hozzáadott a többihez, s minden reggel várom, hogy elküldi hozzám a maga
                    angyalát, aki a sártestből meg fog szabadítani. Milyen legyen az angyalnak az
                    ábrázatja? Abban én nem válogatok. Allahhal nem vitatkozom. Küldheti őt sívó
                    oroszlán képében. Jönnek hozzám elégszer olyan alakban is, mikor megszomjazva a
                    vízhez sietnek. Látom őt a szemembe nézni. Megszólítom: Te vagy-e Allahnak az az
                    angyala, aki hozzám küldetett, hogy őeléje vigyen? Nagyot ordít, megfordul és
                    odábbmegy. Néha hosszú napok során át nem jön hozzám emberi teremtés, aki
                    szájamhoz emelje az ételt és italt, amire már az én két kezem képtelen. Szemeim
                    előtt megjelenik az az alaktalan sötétség, aminek mégis felségesebb és
                    rettenetesebb ábrázatja van, mint a sívó oroszlánnak. Azt kérdem tőle: te vagy-e
                    Allahnak az az angyala, aki engem megszabadít e szomorú világtól? A sötétség
                    kétfelé oszlik, s belép a homályból egy új látogató, s ismét felfrissít, táplál,
                    s tovább folynak a napjaim. Ha azt rendelte Allah, hogy az ő angyala egy dali
                    ifjú alakjában jelenjen meg előttem, s amit ifjúkorom gyönyörének ismerek, a
                    fényes éles vas járja át testemet, azt mondom: „Allah akbár! Ő az egyedüli
                    Isten! S úgy történik minden, ahogy ő rendelte”. Végezd be, ifjú levente, amire
                    küldve vagy. Én alszom ezzel a másik örök alvóval itt mellettem.</p>
				<p>Edrisz bég kiejté kezéből a tőrt, s térdre esve az agg próféta előtt,
                    összecsókolta annak fehér szakállát és bocsánatáért rebegett.</p>
				<p>– Nem tudom, mit cselekedtem! Szám mondta, de kezem nem teszi, amit mondtam.</p>
				<p>– Pedig jobb szeretném, ha kezed tenné meg, amit mondtál: mert akkor hallgatnék
                    előtted, s hiába kérdeznél többé, nem felelnék.</p>
				<p>– Én pedig kérdezlek és kényszerítelek a felelésre. Kényszerítelek e hegyesre
                    köszörült vassal.</p>
				<p>Edrisz bég fölvette ismét az eldobott tőrt; de most már a saját szíve felé
                    fordítá azt. A tőr markolatát odailleszté a sziklaodúnak egy repedésébe, hogy az
                    keményen megállt benne, s akkor széttárva a keblén az öltönyt, odahajolt a tőr
                    hegyéhez.</p>
				<p>– Ha nem felelsz, ez a vas keresztüljárja a szívemet.</p>
				<p>– Megállj! őrjöngő ifjú! – kiálta a mollah. – Hagyj fel öngyilkos szándékoddal!
                    Legyen neked a te kívánságod szerint. Dugd hüvelyébe a tőrödet!</p>
				<p>Edrisz bég e szóknál odaborult a mollah lábaihoz, s átkarolta annak a
                    térdeit.</p>
				<p>Alof-beth-gomál mollah nyugodt hangon szólt hozzá.</p>
				<p>– Hosszú életemen át mindig azt tapasztalám, hogy az történik meg, amit Allah
                    előre elrendelt. Hiába látják meg a látók, hiába jósolják meg a próféták a
                    veszedelmet; akinek abba bele kell menni: belemegy, ha mindjárt eléje tartanák
                    is azt a tükröt, amelyből a jövendőt megláthatja. Te elhatároztad a szívedben,
                    hogy fel akarod találni azt a hölgyet, aki szívét a homlokán hordja. Fel fogod
                    találni.</p>
				<p>– Légy áldva e szóért!</p>
				<p>– Majd meg fogsz átkozni érte. Ez is meg van írva a „Kizmet” könyvében. Ha őt
                    feltaláltad, a gyönyörök napjait fogod élvezni; s a mámor éjszakáit
                    átvirrasztani. De nagy szerencsétlenséget fogsz hozni vele ifjú fejedre.</p>
				<p>– Haljak meg: csak őt ölelhessem újra.</p>
				<p>– Megrontod fundamentumában a házadat.</p>
				<p>– Szakadjon rám az egész ház, csak vele együtt legyek eltemetve!</p>
				<p>– Elveszted miatta a paradicsomot.</p>
				<p>– Egy pillanatja a gyönyörnek többet ér nekem, mint a paradicsom évezredei. Nem
                    kívánok a túlvilágon semmit: adja ki belőle a részemet Mohamed itt ezen a
                    földön. Égjek a túlvilágon inkább örök tűzben, csak ez a tűz ne emésszen
                    tovább.</p>
				<p>– Úgy beszélsz, mint akit az iblisz megszállott. Én útra bocsátalak, mint ahogy
                    elbocsátja Allah az üstököscsillagot, mely vérontást, földindulást, döghalált,
                    éhínséget visz a földnek és az ő népeinek. Eredj az utadra! Térj vissza a
                    Veres-tenger partjára; ott találod a nagy Adrufa várost.</p>
				<p>– Jártam benne:</p>
				<p>– E várostól egy ágyúlövésnyire van egy kies völgy, aminek neve zengő liget:
                    azért, mert tele van énekesmadarakkal.</p>
				<p>– Bolyongtam ottan.</p>
				<p>– Ennek a mélyén van egy fehér márványpalota, melynek ezüstözött kupolája magasan
                    kiemelkedik a pálmák és ciprusok közül.</p>
				<p>– Láttam én azt.</p>
				<p>– És elfutottál mellette.</p>
				<p>– Körös-körül jártam én azt. Magas kőfal futja körül, de az egész falon nem
                    találtam se egy ajtót, se egy ablakot, se a palota körül egy élő lelket, akitől
                    tudakozódhattam volna, hogy ki lakik benne.</p>
				<p>– Hát az úgy van, hogy a palotának az ura, ki hatalmas nagy úr, mikor hosszú
                    időre eltávolodik hazulról, nem bízza a maga féltő kincseit senki becsületére,
                    hanem befalaztat a kőkerítésen minden kapunyílást. A bennlakók el vannak látva
                    egész esztendőre mindennel, ami szájnak és gyomornak kedves; de ki nem jöhetnek
                    a palotából, se hozzájuk be nem mehet senki. Ott lakik a te hölgyed, aki a
                    homlokán hordja a szívét.</p>
				<p>– Miért nem tudtam ezt akkor, mikor körüljártam a házat? Nekem játék lesz vala a
                    kerítésen áthágni.</p>
				<p>– S az lett volna a veszedelmed. A palota udvarát nem őrzik fegyveres kappanőrök,
                    hanem két nagy núbiai oroszlán: egy hím meg egy nőstény. Ha ember volna, aki a
                    házat őrzi, azt megvesztegethetnéd, de az oroszlánnak hiába beszélsz. Az
                    széttép, jóllakik veled; s meg se köszöni, hogy jól tartottad.</p>
				<p>– Te a szájamhoz értetted a kelyhet, s akkor húzod vissza.</p>
				<p>– Ne félj! Ki hagyom üríteni fenékig. A te lelked rajta! Ha te még egyszer
                    megjelensz a zengő liget palotája előtt: fel fogsz fedezni a palota nagy
                    kupoláit körülvevő négy kisebb torony egyikén egy gömbölyű ablakot. Odaállsz egy
                    ablak alá, előveszed a kobzodat, s eldanolod a húr pengése mellett azt a dalt,
                    amit a rejtélyes hölgyed szerzett a Kurbán-Bajrám éjszakán, s elzengett előtted.
                    A piros arcú ifjúról szól a dal, akinek az arca még pirosabb lesz, ha
                    ellenséggel harcol; de fehér lesz, ha szép hölggyel ül szemben.</p>
				<p>– Hát te azt is ismered?</p>
				<p>– Mért volna Alof-beth-gomál mollah a nevem? Ha ennek a dalnak mind a három
                    szakaszát elénekelted, akkor abból a toronyablakból egy mesterséges messzenyúló
                    vaslécezet fog előnyomulni, egész a kerítésfal párkányáig. Akkor arra egy
                    rászegzett kötéllel felkapaszkodhatol; s aztán, ha van bátorságod a lécezeten
                    végiglépkedni, s nem szédül a fejed, nem esel az oroszlánok közé – akkor –,
                    akkor megtalálod azt a hölgyet, akit kerestél, s eldalolhatod neki a negyedik
                    strófáját annak a dalnak.</p>
			</div>
			<div type="chapter">
				<head>
                  13. FEJEZET - A paradicsomban
                </head>
				<p>Edrisz bég úgy tett, ahogy a vének vénje mondta, de nem tanácsolá, hogy tegye
                    meg.</p>
				<p>Újra visszatért a tengeri úton ahhoz a völgyhöz, amelyben a körül befalazott
                    palota volt rejtve. A tengeren nem volt kinek elmondania a titkát. Angol
                    gőzössel utazott. Egyszer módjában lett volna szépen elmerülni a tengerben.
                    Éjjel egy török hajó, melyen kapitány, kormányos, matrózok mind mélyen aludtak,
                    nekiment teljes erővel az ő hajójának, s annak az oldalán házmagas rést ütött. A
                    török hajó maga elsüllyedt, hanem az angol ki tudta magát szabadítani a
                    veszedelmes összeköttetésből, s ezzel a nagy rongálással is be tudott vergődni a
                    kikötőbe.</p>
				<p>Úgy volt rendelve a Kizmet könyvében, hogy Edrisz bég a partra jusson.</p>
				<p>A megrongált hajón senkinek sem volt gondja rá, hogy ő hová megy azután.</p>
				<p>Nem kérdezősködött senkitől: tudta már az utat a pálmaerdőhöz.</p>
				<p>Mikor a sűrű száraz fűtengeren, mely a lapályt beborítja, keresztülbolyongott,
                    egy őrülttel találkozott, akinek hiányzott a fél keze, a fél szeme meg a fél
                    füle. A fél esze is hiányzott. Nem fedte a testét egyéb, mint a dereka körül
                    kötözött sás.</p>
				<p>Ez az őrült útját állta.</p>
				<p>– Hej, piros arcú fiatalember! Ne járj ezen a félreúton, ahol a kígyók laknak: a
                    szerelem kígyói. Én is jártam ezen az úton. Egyszer jártam, elvesztettem a
                    fülemet, másodszor is jártam: elvesztettem a szememet, harmadszor is jártam:
                    elvesztettem a kezemet. Nézz meg engem: lásd magadat! – majd mikor visszafogsz
                    térni.</p>
				<p>Edrisz bég lerázta az őrültet magáról, s ment tovább az erdő felé.</p>
				<p>A pálmaerdő körös-körül be volt kerítve vastag, tövises kaktuszsövénnyel, mely
                    erősebb védelmet képez minden vasrácsozatnál. Azonban mégis lehetett e sövényen
                    rést találnia, amelyen egy ember keresztülfúrhatta magát. – Amint egy résen
                    átfurakodott a bég, egy lövés dördült el, s a golyó feje fölött süvöltött el.
                    Ott egy önmagátul elsülő fegyver volt elrejtve, tolvajok és dúvadak ellen; ha
                    egy hüvelyknyivel alább repül a golyó, kioltja a bég életét.</p>
				<p>De hát az volt megírva a Kizmet könyvében, hogy őt golyó ne ölje meg.</p>
				<p>Amint a nap lement, az éj egyszerre beállt, alkonyfényi átmenet nélkül. A pálmák
                    alatt sötét lett.</p>
				<p>Edrisz bég kiszemelte azt a helyet, ahonnan a gömbölyű ablakra látni, elővette a
                    kobozát, s elkezdé azt a dalt, amit ama tüneményes éjszakán tanult az imádott
                    hölgyétől.</p>
				<p>Az ablak táblái az első vers eléneklése után kinyíltak. Az utolsó strófánál az
                    ablaknyílásból elő kezdett nyomulni az a tolórács, mely hasonlít ahhoz a
                    játékszerhez, amellyel a gyermekek a három királyok csillagát szokták a magasba
                    emelni; csakhogy ez acélból volt. A rács elérte a végével a magas kőfal
                    párkányát, amely kifelé meredő szegekkel volt körös-körül kiverve.</p>
				<p>Azután egy nyíl süvöltött elő az ablakból, mely Edrisz bég lábához hullott alá. A
                    nyíl szárnyát egy csonkított sastoll képezte. („Ha merész vagy, jöhetsz!”) A
                    vesszejére pedig egy zsineg volt kötve.</p>
				<p>A bég felcsavarta a zsineget a nyílvesszőre, s az majdan egy kötélhágcsót húzott
                    alá, melynek felső vége a vasrácshoz volt megerősítve.</p>
				<p>Azután felkapaszkodott a kötélhágcsón a fal párkányára, óvatosan kikerülve a
                    hegyes szegek sövényét.</p>
				<p>Most azután előtte állt a keskeny híd: az acélrácsozat. Olyan keskeny, hogy éppen
                    csak egy embertalpnak felel meg. Akik az ablakból előretolták e kapcsos
                    lécláncolatot, amint annak a túlsó végét beleakasztották a kőfal szegeibe, az
                    onnan végénél fogva erősen meghúzták az egészet, hogy feszesen álljon az, mint a
                    kötéltáncolók sodronya; mert a lágyan hajladozó keskeny bürün nincs ember, aki
                    lebukás nélkül megkísérelhesse az átmenetelt.</p>
				<p>A két oroszlán, amint megorrontá az idegen alakot, ordítva rohant elő az
                    odújából, s vérszomjú dühvel ugrált fel a falra, ahol Edrisz béget megjelenni
                    látta.</p>
				<p>Az ifjú vitéz az egyik kezében a kobozát, a másikban a kivont kardját tartva,
                    szétfeszített karokkal indult neki a veszedelmes útnak.</p>
				<p>Ha olyan gyakorlott atléta nem lett volna, ez az őrült merénylet bizony a
                    halálával végződött lesz.</p>
				<p>Mikor a vasrácsozat közepén járt, a falba akasztott vége a rácsnak megcsúszott: a
                    szegek engedtek, amikbe bele volt akasztva, s erre az egész kifeszített
                    acéllécezet megtágult. Feszíteni pedig nem lehetett többé, nehogy a szegek
                    egészen kitáguljanak a helyükből, s azzal az egész vasrács, vitézével együtt,
                    alázuhanjon az udvarba.</p>
				<p>Edrisz bég leveté magát a lécbürüre, úgy, hogy a derekával feküdt rajta
                    keresztben.</p>
				<p>„Kapaszkodjál a kezeiden!” – kiálta neki egy női hang a gömbölyű ablakból.</p>
				<p>No az éppen végveszedelme lett volna. Akkor a két oroszlán eléri ugrás közben a
                    lecsüggő lábait. Edrisz bég az ellenkezőt tette: a térdhajlásaival kapaszkodott
                    a lécrácsozatba, s fejével fordult alá-felé. Akkor aztán a kardja volt az
                    oroszlánok felé fordulva.</p>
				<p>A felszökő fenevadak megtanulták a prédájukat tisztelni. Az fejjel lefelé csüngve
                    is olyan csapásokat osztogatott a fejükre, hogy kudarcot vallva sompolyogtak
                    vissza, véres pofával a bozótjukba.</p>
				<p>Még az oroszlánok sem voltak a Kizmet könyvébe beírva.</p>
				<p>Edrisz a térdhajlásain kapaszkodva haladt végig a lécrácson az ablakig, s ott egy
                    szökéssel felveté magát a párkányra. Még a kobozát sem ejté ki a kezéből.</p>
				<p>Mikor a torony ablakán beszökött, s még egészen kábult aggyal szétnézett a kerek
                    toronyszobában, csak egy nőt látott maga előtt.</p>
				<p>Az egy rabnő volt: fekete arcú és néma.</p>
				<p>Mégis tudott hozzá beszélni.</p>
				<p>Az alfabetnek csak harminchat betűje van, de az emberi kezeknek és ujjaknak
                    száznegyvennégy. Elmondják a tíz számot: a kéz, az ujj kér, megtagad,
                    elutasít, hívogat, parancsol, tilt, fenyeget, hallgatást int, esküszik, ígér,
                    kigúnyol, hízeleg, biztat, tapsol, áld, átkoz, szerelmet vall, szégyent takar,
                    haragot szorít, gyűlöl, eped; a kezek, az ujjak minden gondolatot el tudnak
                    mondani, ami az emberi szívben megszületik anélkül, hogy az ajk kimondaná
                    azokat.</p>
				<p>Edrisz bég megértette a néma beszédből, hogy várják.</p>
				<p>A rabnő egy alacsony vasajtót kinyitva, azon bevezette Edrisz béget egy sötét,
                    ablaktalan terembe.</p>
				<p>Ott nem látott semmit, hanem hangokat hallott. Beszélő hangokat.</p>
				<p>Az egyik hang azt mondá:</p>
				<p>– „Hol vagy piros arcú ifjú?”</p>
				<p>A másik hang így szólt:</p>
				<p>– „Én álmodtam a piros arcú ifjúval.”</p>
				<p>A harmadik így mondta:</p>
				<p>– „Én öleltem ébren a piros arcú ifjút.”</p>
				<p>A fekete rabnő eltűnt a még feketébb sötétségben.</p>
				<p>Edrisz bég egyedül maradt.</p>
				<p>Arra mind a három hang elkezdett hangosan csókokat csattogatni.</p>
				<p>Edrisz bég a sötétben arrafelé tapogatózott, ahonnan a hang jött.</p>
				<p>„Én öleltem ébren a piros arcú ifjút!”</p>
				<p>Az a mondás egyre-másra ismétlődött.</p>
				<p>Már olyan közel ért a hanghoz, hogy a kinyújtott karjával el kellett érnie annak
                    a kimondóját. Feléje nyúlt. Akkor aztán jól megharapta valami a kezét. A három
                    csókoló hang helyett három rikácsoló kiáltozás támadt körülötte.</p>
				<p>Ekkor egy eddig észre nem vett csapóajtó emelkedett föl előtte a falban eltűnve,
                    s a szomszéd csarnokból tündéries zöld színű világosság tört át a sötét szobába.
                    Akkor látta Edrisz bég, hogy a három beszélő hang tulajdonosa három papagáj: egy
                    szürke, egy zöld és egy bóbitás.</p>
				<p>Ez az utolsó volt, amely megharapta.</p>
				<p>Még a madara is arra volt megtanítva, hogy előbb csókoljon, azután harapjon.</p>
				<p>A világos csarnokból azonban már egészen más hangok zendültek eléje.
                    Leánykacaj.</p>
				<p>Amint a felvonult csapóajtón belépett, egy kivilágított termet látott maga előtt,
                    melynek minden fala tükörből volt.</p>
				<p>Azt hitte, egy egész paradicsomot lát maga előtt, tele hurikkal: amint egyik
                    tükör a másiknak adta át a leánycsoportot. Egy véghetetlen hosszú folyosónak
                    látszott az; százszor ismételve ugyanaz a tükörkép, az elenyésző
                    homályosságig.</p>
				<p>S amint belépett ebbe az érzékcsaló terembe Edrisz, saját magát látta egyszerre a
                    végtelen folyosóbul százszorozott alakban előlépni. Úgy tetszett, mintha ezer
                    viaszgyertyát látna égni pedig tán csak tíz volt: éppen annyi, ahány a
                    leány.</p>
				<p>Voltak közöttük fehérek, feketék, barnák, szőkék, kék szeműek; fiatalok mind;
                    ahány, annyiféle öltözetben.</p>
				<p>Őrajta nevettek.</p>
				<p>Volt is okuk rá.</p>
				<p>Edrisz bégnek azóta, hogy háborodott futását megkezdte egy álomkép után, eszébe
                    sem jutott, hogy ruhát is kellene változtatni. Öltözete szakadozott volt, csak
                    az aranypaszománt tartotta össze, s a selyem még rongy korában is selyem,
                    csakhogy a rongyok között a selyem az egyedüli nevetséges rongy.</p>
				<p>A haja nem volt azóta borotválva; négy évszak alatt megnőtt, összecsapzott
                    elöl-hátul, úgy lógott szerteszét a vállára, homlokára. Semmivel sem volt különb
                    annál a másik őrültnél, akivel a bozótban összekerült.</p>
				<p>A kezeiben pedig tartott egy kobozt meg egy szablyát. Olyan volt, mintha a
                    kardjával akarna hegedülni.</p>
				<p>A fekete rabnő magyarázta néma jelekkel a többinek, hogy jött át a veszedelmes
                    léchídon a vendég, fejjel aláfelé fordulva, s hogy ugráltak utána fel az
                    oroszlánok. Azon kacagtak olyan nagyon.</p>
				<p>Hanem amint Edrisz bég egyet dobbantott a lábával haragosan, vége lett egyszerre
                    minden nevetésnek.</p>
				<p>A leányhad vette észre, hogy ez parancsoláshoz szokott uraság, s amint egy ráncos
                    képű vén banya megjelent közöttük, egyszerre engedelmes lett valamennyi:
                    alázatosan közelítettek a csodálatos vendég felé, megcsókolták a kezeit,
                    bevezették egy márványszobába, melyben a magasból okádta alá egy réz dzsinnfej a
                    meleg vizet egy medencébe. Ott megfürösztötték, bedörzsölték illatos olajokkal;
                    a haját csigákba göndörítették; a szakállába gyöngyöket fűztek; azután
                    felöltöztették pompás, arannyal és gyöngyökkel hímzett ruhákba, a feje körül
                    kínai szövetből csavartak turbánt, amelybe gyémántforgós kócsagtoll bokréta lett
                    tűzve, s akkor a két legszebb leány, kétoldalt karonfogva, felvezette Edriszt
                    egy széles márványlépcsőn, mely perzsaszőnyegekkel volt borítva, egy oszlopos
                    csarnokba, melynek hézagait roppant nagy japáni medencékbe ültetett pálmák
                    ékesíték.</p>
				<p>Itt egy veresrézből készült, kelet-indiai művészmunkával vésett ajtó előtt
                    megálltak, az egy titkos rugó érintésére felemelkedett magától a falba. Itt a
                    leányok és a vénasszony meghajtották magukat a bég előtt, s hátramaradtak;
                    csupán a néma szerecsen rabnő fogta a kezét, bevezetve őt a megnyílt ajtón át,
                    mely azonnal visszasüllyedt a helyére, amint a küszöböt átlépték.</p>
				<p>Edrisz bég elámult a pompától és fénytől, mely előtte fel volt halmozva. A nagy
                    boltozatos terem egyetlen paradicsomi kertet tüntetett elő. Körös-körül
                    hajladozó pálmák, némelyiknek a koronája virágfürtökkel, másiké óriási
                    gyümölcsfüzérekkel kérkedik; köztük illatterjesztő virágos bokrok, aranyalmákkal
                    terhelt narancsfák, versenytársai a büszke gránátalmának; a karcsú jáspis- és
                    malachitpilléreken kúszónövények kapaszkodnak fel, tele minden színű
                    virágcsillagokkal: s azokat tarka szárnyú lepkesereg dongja körül.</p>
				<p>A terem közepén egy szökőkút lövelli magasba zöldes vízsugarát, melynek széthulló
                    üstöke színes üveggolyókkal labdázik.</p>
				<p>A medence vizében csodaalakú halak úszkálnak, távol tengerek hajdani lakói, s
                    pompázó tengeri csigák, fejlábúak mászkálnak a fenekén. A medence vizének tehát
                    a tengerből kell idekerülni mesterséges vízvezetéken át.</p>
				<p>S az egész tündérkertet egy világító kék boltozat fedezi be, melynek gerezdjei
                    lazúrkővel vannak kirakva. Száz csillag és egy félhold terjeszt benne földöntúli
                    világot. Itt már használják az újkor csodatalálmányát: a világító erőt, a
                    villanyt. (Ez a tündérmese a legújabb korban történik, amikor már minden
                    bűvészet valósággá válik.)</p>
				<p>Olyan fény van itt, mint egy holdvilágos éjszakára következő hajnalon.</p>
				<p>S a bokrokon százféle madár repked; ezek felébredtek a rögtön támadt világításra,
                    s azt hiszik, nappal van: csevegnek, fütyörésznek, egymást ágról ágra kergetik;
                    a fülemüle csattog, a pacsirta csicsereg, a seregélyek emberszavakat
                    mímelnek.</p>
				<p>S valami elandalító, bűbájos illat tölti be az egész nagy termet.</p>
				<p>Edrisz bég bámulva járatta körül a tekintetét e megigéző pompán, s sorba olvasá
                    le a falak párkányzatairól az Alkorán verseit, melyek arannyal voltak felírva
                    arab betűkben.</p>
				<p>Ki lehet az, akinek elég gazdagsága van ilyen pompát teremteni maga körül?</p>
				<p>Ki lehet az, aki a keleti fényűzésnek szolgájává tette a művelt világ új
                    találmányát?</p>
				<p>Aztán az is eszébe ötlött, hogy ezt az éjszakai napfényt az ő kedvéért gyújtották
                    fel.</p>
				<p>Minő várva várt vendégnek kell annak lenni, akit ilyen pompával fogadnak?</p>
				<p>A fekete rabnő a gömbölyű teremnek egy bemélyedő, sekrestyeszerű boltíve felé
                    vezette Edriszt.</p>
				<p>Ott a bejáratot egy rózsalugas takarta el. Fölséges egy szőnyeg! mely a magasból
                    aláomlik, megrakva ezernyi sárga rózsával, melyeknek olyan illata van, mint az
                    őszibaracknak. Egy selyemzsinór kétfelé húzza az eleven függönyt, s akkor
                    belátni a fiókboltozat mélyébe.</p>
				<p>Az egy tündéri grottát képez, melynek barlangszáda roppant
                    hegyikristály-darabokból s tarkán összerakott piros, fehér és fekete korallokból
                    van megalkotva: a fülke belseje nemes nyusztprémmel van kirakva, a talaja fehér
                    medvebőrrel; a kerevetet pávazománcú madárprémek takarják, felváltva
                    hattyúprémmel; a grotta közepén egy gömbölyű, láb nélküli asztal, vert
                    ezüstből.</p>
				<p>S ennek a grottának a teremből átderengő pitymallaton kívül egy szárnyas fülű
                    idomtalan dzsinn ad világot, melynek két szeme tűzfényt lövell a magasból
                    alá.</p>
				<p>Itt eltűnt Edrisz bég mellől a fekete rabnő.</p>
				<p>Edrisz bég egyedül maradt a grottában. Úgy rémlett előtte ez az egész, mint az
                    Abul Hasszán története az Ezeregyéjszakából.</p>
				<p>Majd valami misztikus zene szólalt meg fölötte. Az is újabb kori varázslat:
                    felhúzott óramű, mely hárfahangokat, orgonaszót mímel, de később női hang vegyül
                    közéje.</p>
				<p>Visszatért ismét a virágos terembe.</p>
				<p>Már akkor annak háttere meg volt népesülve. Fiatal leánykák álltak nagy
                    csoportban, kék és rózsaszín lengeteg ruhákba öltözve; lantot, fuvolát tartottak
                    a kezükben, s úgy tettek, mintha ők támasztanák azt a zenét, amit a rejtett
                    aeolodicon játszik.</p>
				<p>Egyszer aztán a hátsó falat takaró, csillagokkal hímzett, nehéz selyemfüggönyt
                    szétvonták a leányok, s e függönyök alól kilépett három hölgyalak.</p>
				<p>Három tündér a mesevilágból.</p>
				<p>Az egyik szőke, haja mint az ezüsttel vegyített arany, hosszan, langosan omlik
                    végig a termetén; öltözete mint a görög istennőszobroké, lágy, testhez tapadó;
                    arca fehér-piros, hosszúkás, ajkai vékonyak, finom metszéssel, szemei
                    sötétkékek, hosszú pilláktól árnyazva. Járása olyan, mint a sellőé.</p>
				<p>A másik keleti jellegű arc, aranyzománcú barna szín, félhold szemöldökkel,
                    korallpiros ajkkal; acélfényű haja göndör csigákba csavarva, az ajkak folyvást
                    kérkedő mosolyra nyílva, s e gyilkos mosoly közé vegyül a gyöngyfogak villogása;
                    szemének járása csupa villámtűz, nyugtalan orrcimpái szenvedélytől lüktetnek,
                    keble feszegeti a hímzett dolmánkát s az átlátszó aranyhímzésű inget, melyet
                    piros selyemöv szorít párduc derekához; a selyembugyogó suhog a lépteinél.</p>
				<p>De a harmadik, aki középen jön, mind a kettőt elhomályosítja csodaszépségével.
                    Úgy jön elé, mint Anadyomene a gráciáitól körülvéve.</p>
				<p>Ez egy királynő!</p>
				<p>Homlokán egy ferroniére van átszorítva, de a nagy szikrázó magányos gyémánt nem
                    takarja el a rózsapiros szívet, melyet a természettől kapott ékességül.</p>
				<p>Ő az: a hölgy, aki szívét a homlokán hordja.</p>
				<p>Edrisz bég, amint őt meglátta, őrjöngve rohant eléje.</p>
				<p>Nem szólt: de ordított, mint a fenevad, mely párját feltalálja; odaveté magát
                    eléje, és aztán elkezdte a lábujjain, úgy csókolta végig az egész termetét, föl
                    egész a homlokig; egész addig a szívjegyig a homlokán, s mikor azt is
                    megcsókolta, eszmélet nélkül rogyott össze.</p>
				<p>A három hölgy fölemelte őt karjaiba; úgy vitték a vízmedencéig, s életre
                    locsolták.</p>
				<p>– Mért nem hagytátok, hogy meghaljak a gyönyörtül?</p>
				<p>Kinevették érte.</p>
				<p>– Hisz a gyönyör az élet.</p>
				<p>Most aztán magához szorítá Edrisz imádott hölgyét.</p>
				<p>– Milyen régen kereslek!</p>
				<p>– Aki szeret, az megtalálja azt, akit keres.</p>
				<p>– Miért futottál el tőlem, mikor már az enyém voltál?</p>
				<p>– Azt akartam, hogy bizonyítsd be, hogy szeretsz.</p>
				<p>– Kegyetlen voltál.</p>
				<p>– Légy te kegyetlenebb.</p>
				<p>Arra Edrisz nem is kért engedelmet. Csókjaival akarta megfojtani a kedvesét.
                    Szerelme bevált volna gyűlöletnek.</p>
				<p>Így szeretnek – nem a tündérek –, hanem az oroszlánok.</p>
				<p>A másik két leány behúzta-vonta magával az önfeledt szeretőket a virágteremből a
                    félhomályos grottába. Ezek nem törődtek vele, hogy annyi szem látja őket.</p>
				<p>Az ezüstasztal már akkor halmozva volt süteményekkel és ízes gyümölcsökkel,
                    kristálypoharak, palackok, ezüstcsebrekbe hűtött drága italok voltak
                    bőrvánkosokra rakva. Lakoma, áldomás és közben édes csók. Ez a valódi
                    paradicsom.</p>
				<p>Mit bánta azt most Edrisz bég, hogy mi lesz ennek az ára? A tokajihoz szítta a
                    szőke tündér csókját, a piros borhoz a barnáét; de a pezsgőnél a tündérkirályné
                    maga volt az ölében.</p>
				<p>Kacagtak, daloltak; egymást buzdították a szerelemre. Nem volt semmi titkuk.
                    Mindannyian meg voltak őrülve.</p>
				<p>Mámora közepett Edrisz bég felkapá a serlegét és felköszönté a nagy bölcset,
                    Alof-beth-gomál mollaht; aki megmondta, de nem tanácsolta neki, hogy
                    idejöjjön.</p>
				<p>– Sokáig élj még, okos ember, aki nem örülsz az életnek. Én egy ilyen éjszakáért
                    odaadom az egész paradicsomot.</p>
				<p>Őrült mondás volt.</p>
				<p>S a három hölgy még nevetett rajta: összecsörrentették a poharaikat, s hosszú
                    életet kívántak a Szuk-el-tnin-i prófétának, hogy még sok szerelmes bolondot
                    összeboronálhasson.</p>
				<p>Alof-beth-gomál olyan ismeretes firma volt a Kelet népeinél, mint a mekkai Kába.
                    Ez a mennyei, az a földi paradicsomhoz egyengette az utat. Ő volt a
                    szívfájdalomtól őrjöngők prófétája. Bizonyos, hogy a fejedelmi hölgy is
                    felkereste a molláht. Onnan tudott mindent Alof-beth-gomál, múltat és jövendőt.
                    Egyik szívnek a titkát ismerve kitalálta a másikét. Nem volt nála csodatétel a
                    jövendőmondás; csupán hideg egybevetése a tényeknek s az azokat vezető
                    indulatoknak.</p>
				<p>A fejedelemnő (más nevét nem ismerte Edrisz, ki kérdezi egy fejedelemnőtől a
                    nevét?) elmondatta Edrisz béggel, mik történtek vele azóta, hogy Kurban-Bajrám
                    éjszakáján elhagyta az esküdt felesége.</p>
				<p>A szőke leány könnyezett, a barna kacagott a történteken. Hogy találta magát
                    egyedül a csupasz földön a fölébredő vőlegény a nászéj után? Hogy jutott eszébe
                    Abul-Hasszán története, aki az anyja kunyhójában felébredve „Tochfa” nevét
                    kiabálja s a testőreit keresi? Hogy rontott fel a Nagy Serifhez az eltűnt hitves
                    után tudakozódni? – Az azt felelte neki, hogy jegyesét „Palmyrá”-nak hívják:
                    Eldorádó fejedelemnőjének.</p>
				<p>Mind a három hölgy kacagott, s azontúl Palmyra lett a neve a fejedelemnőnek, s
                    palotájának a neve Eldorádó.</p>
				<p>Onnan azután megint hogyan rohant Edrisz bég a dzsiddai kormányzóhoz, s az milyen
                    pénzzel fizette ki. Hogy ez magasabb államtitok, amit nem szabad elárulni.</p>
				<p>Erre mind a három hölgy elkomolyodott: mintha kettévágták volna a jókedvüket.</p>
				<p>Palmyra az ajkára tevé a mutatóujját. A szőke hölgy Edrisz bég ajkára tapasztá a
                    tenyerét. Hallgassunk erről.</p>
				<p>– De maradt egy bűvszerem! – kiáltá Edrisz, kiszabadítva a nyakát a két leány
                    ölelő karjaiból, hogy Palmyra ölébe hajthassa a fejét. – Ez a te gyűrűd, ez a
                    talizmángyűrű, melyet eljegyzésünk napján az ujjamra húztál. Ez tudatta velem,
                    hogy szeretsz, hogy magadhoz hívogatsz; mert ha ez nem volna igaz, álmomban
                    lehúzhattad volna ezt a gyűrűt az ujjamról.</p>
				<p>Erre a hercegnő még egy karikagyűrűt húzott Edrisz bég ujjára, a talizmángyűrű
                    tetejébe, amely olyan szorosan járt, hogy azontúl csak erőszakkal lehetett volna
                    mind a kettőt az ujjáról levonni.</p>
				<p>A viszontlátás éje azon végződött, hogy Edrisz bég elaludt, az utolsó kiürített
                    pohárral a kezében.</p>
				<p>Altában azt álmodta, hogy fölébredt. Az oroszlánok udvarában feküdt. Három
                    oroszlán volt mellette: egy sárga, egy rőt és egy fekete. Hízelegtek neki. Az
                    egyik azt mondta: „én megeszem a fejedet!” a másik azt mondta: „én megeszem a
                    szívedet”, a harmadik azt mondta: „én megeszem a lelkedet”. S a nyelveikkel
                    nyalogatták az arcát meg a kezeit.</p>
				<p>Hárfapendülésekre ébredt fel. Az oroszlánok nem szoktak hárfázni.</p>
				<p>Bámulva tekinte szét. Azon bámult el, hogy nem az Abul Hasszán gunyhójában
                    találja magát. Ez még mindig a tündérgrotta.</p>
				<p>Együtt vannak mind a négyen.</p>
				<p>Feje most is Palmyra ölében nyugszik, a tündér-fejedelemnő a hattyúprémes
                    díványon elomolva alszik; lábainál a két leány, egymást ölelve, a pávatollas
                    takaróval félig beburkoltan.</p>
				<p>A grotta rózsakárpitja előtt az énekes leányok zengedezik az ébresztőt.</p>
				<p>A vén duena, a Kadun-kiet-khuda bejön a félretolt rózsaindákon keresztül, s
                    öregsége előjogával elkezd zsémbelni.</p>
				<p>– Keljetek már! A hajnalt nem alvásra rendelte Allah! Halljátok, hogy énekelnek a
                    pacsirták?</p>
				<p>Erre mind a négyen kitörlik az álmot a szemeikből; elmondják egymásnak
                    kölcsönösen, hogy mit álmodtak. A vén banya ért az álomlátások lehüvelyezéséhez:
                    elmondja, kinek mit jelent az álma. Edrisz bég álma erős jel! „A macska
                    szerelmet jelent: az oroszlán halálos nagy szerelmet!”</p>
				<p>Ébren pedig a búcsúvételt csókok és ölelések jelzik.</p>
				<p>A három hölgyet a kert termén át kísérik el a rabnők, míg Edrisz béget a vén
                    duena vezeti vissza az öltöző- és fürdőszobájába. Ott újra bedörzsölik
                    kelet-indiai illó balzsamokkal; új, pompásabb öltözetet hoznak a számára;
                    felcicomázzák, a tükörterembe vezetik, hogy magát száz alakban megláthassa;
                    aztán lekísérik egy vas csigalépcsőn a menyegzői terembe.</p>
				<p>Ez is vetekedik pompában a kerti teremmel; falai malachittal kirakva. A
                    világoszöld teremben a fehér alakok és arcok mind rózsaszínűeknek látszanak.</p>
				<p>A hercegnő most menyasszonynak van öltözve, a két leány nyoszolyóknak. Edrisz bég
                    Kaukázus vidéki cserkeszjelmezben. Aztán színjátékot csinálnak a szentségből.
                    Esküvőt tartanak orosz egyházi szertartás szerint. A vénasszony ősz szakállas
                    archimandritának álcázza magát, s végigmímeli az egész ortodox esketést, a két
                    ezüstkoronával, a fátyolokkal; s a rabnők kórusban éneklik utána a „gospodi
                    pomiluj”-t és a „kyrie eleyzon”-t.</p>
				<p>Még a keresztet is előhozzák és a madonnaszobrot!</p>
				<p>Megsértik e színjátszással egyszerre Jézust is és Mohamedet is, s gúnyt űznek
                    Jehova és Allah nevéből!</p>
				<p>Látszik, hogy őrültek valamennyien, s pert indítottak az égiek ellen.</p>
				<p>Ez az egyik napon történt. A másik napon megint az óegyiptomi szokás szerint
                    Serapis misztériumait játsszák el a menyegzővel, harmadnap a mozaita rítus
                    mellett esküsznek meg; negyednap a Buddha-vallást paródiázzák ki; azután a
                    Brahmahitet: egy oltár sem marad kicsúfolatlanul.</p>
				<p>S az esküvői paródiákra következnek a lakodalmi mulatságok, minőket csak keleti
                    fantázia képes kigondolni: indus bűvészeti mutatványok, felváltva a modern
                    optika lélekjelenéseivel. Tüneményes cyclorámák gyönyörködtetik a szemet
                    csodatájakkal, izgalmas jelenetekkel. Majd mesterséges automatok jönnek elő,
                    amik a hangszereken játszanak, sakkoznak – a géppróféta, aki feladott számokat
                    megfejt. Máskor megint betanított kajdacsok játszanak színdarabot;
                    összefeleselve, akárcsak a legügyesebb színészek. Azután majmok jönnek elő; az
                    emberi paródiát a nászszertartással még majomi fintorlatra eltorzítva.
                    Majom-Edrisz és majom-Palmyra! Egy vén pávián, kék pofájú, veres hátuljú, az
                    esketést végző Láma!</p>
				<p>Közben eszményi élvezetek is jönnek; a szőke és a barna lány szavalja Mirza
                    Shaffi verseit, énekli Hafiz dalait; majd meg páros táncot lejtenek, melynek
                    csábteljes mozdulataiban az érzéki inger az eszményi tökély fokára van emelve.
                    Termetüket: az alkotás remekét csak a lengeteg moraszövet fedi, mely minden bájt
                    emel, míg rejtve tart; úgy tesznek, mintha csak egymásnak táncolnának, mintha
                    csak egymást akarnák elbűvölni.</p>
				<p>Azt megint durvább hatású látványok váltják fel. Fekete és veres szalamandereket
                    harcoltatnak egymással; betanított sáskákat, ellenséges „árion” csigákat
                    verekedtetnek össze; pápaszemes kígyókat táncoltatnak dobszóra.</p>
				<p>S mindezekhez a szórakoztató mulatságokhoz egész betanult szolganő-személyzet áll
                    készen. Mérhetlen gazdagságnak kell lenni, amiből ez mind kitelik. Ilyen udvart
                    csak az tarthat, akinek milliói vannak, amikről senkinek sem ad számot.</p>
				<p>Ki lehet ilyen nagy úr?</p>
				<p>S ha ilyen nagy úr, mért nem lakik a palotájában, melyet ilyen fejedelmi
                    fényűzéssel rendezett be?</p>
				<p>Vagy talán maga ez a rejtélyes hölgy a korlátlan úrnője ennek a
                    paradicsomnak?</p>
				<p>Ennek ellene mond a befalazott kapu, az oroszlánok által őrizett udvar.</p>
				<p>Talán egy száműzött szultánleány ez a hercegnő?</p>
				<p>Vagy valamely kelet-indiai nábob özvegye?</p>
				<p>Tán jegyese valami sahnak?</p>
				<p>Edrisz bég nem sokat törte ezen a fejét. Őt csak a pillanat gyönyöre tartotta
                    lekötve.</p>
				<p>Annyit kitanult a szerelmeséből, hogy az, a háremnevelésen túl is, részesült
                    magasabb szellemi kiképeztetésben. Volt fogalma az újabb kor találmányairól, s
                    azokat nem tartotta boszorkányságnak. Még fényképezőkészülékei is voltak,
                    amikkel ő maga és két társnője bántak. Hol azok készítettek fényképet az idilli
                    csoportozatokról, hol ő maga. Edrisz bég volt a főalak a képeken, a hercegnővel
                    és a leányokkal. Egész albumot készítettek belőle.</p>
				<p>Ha ez az album valaha a kezébe talál kerülni annak, aki az oroszlánokra bízta
                    kincsei megőrzését!</p>
				<p>De hát arról senki sem beszélt.</p>
				<p>Némelykor a három hölgy végigvezette Edrisz béget a palota termein, amelyek
                    keleti pompában egymással versenyeztek. Becses kövekkel kirakott falak,
                    aranyozott oszlopfők, zománcos arabeszkek, alkoráni mondatok arab írásjegyekkel;
                    de semmi utánzása a természetnek: azt tiltja az Alkorán; még csak egy falevél
                    sem. Annál kevésbé egy arckép. Az igazhívő mozlem nem engedi lefesteni a képét.
                    Ha egy ilyen kép lett volna a palotában, Edrisz béget ez rögtön megtanította
                    volna ennek a paradicsomnak a titkára.</p>
				<p>Csupán egy vasajtóval bezárt szobában, mely felülről kapta egy kerek ablakon át a
                    világosságot, voltak felhalmozva azok a kincsek, amelyeket a mozlem
                    „bálványoknak” nevez: aranyból, ezüstből, faragott kövekből, elefántcsontból
                    készült alakjai tevéknek, páváknak; meg egy Mózes-alak a két sugárszarvval a
                    homlokán, aztán egy Madonna-szobor; kínai, japáni pagódlik, régi Baál- és
                    Saturnus-baliták Mohamed előtti időkből.</p>
				<p>Ha Edrisz bégnek lett volna figyelme a szerelme tárgyán kívül még egyéb látványra
                    is, tán kapott volna egy néma intést e misztikus bálványalakok némelyikétől, ami
                    megdöbbentette volna; talán szemébe ötlött már némelyik valahol? Aztán
                    elgondolkozott volna rajta, hogy „hol”? De most már nem látott semmit, csak
                    Palmyra arcát, s ha attól el akart csapongni, pillanatnyi tévelyedésre elidőzött
                    a szőke és barna kísérő nők bájain: kőből, ércből faragott istenség le nem
                    kötötte a figyelmét.</p>
				<p>A roppant nagy palota négyszárnyú épület volt, több mint száz szobával. Egy
                    részét roppant raktárak foglalták el, évszakokra felhalmozott élelmiszerekkel.
                    Az alsó osztályaiban eleven állatok voltak: ökrök, juhok, a vágóhíd számára. A
                    négyszögépület közötti belső udvar kertté volt átalakítva, francia művészettel:
                    ott díszlettek a gyümölcs- és virágkertészet minden remekei; az utak kavics
                    helyett csupa kaurikagylókkal és tarka cypraeákkal terítve, melyek a szerecsen
                    államokban pénzszámba vétetnek; közepén egy halastó, tele pisztránggal,
                    potykával, süllővel; hozzá vastag oszlopban fellövellő artézi kút adja a friss
                    vizet. A langyos estéket e tóparton labdázás, launteniszjáték töltötte be. A
                    felhevült leányok beleugráltak a tóba öltözetestül, s aztán megint kiszálltak a
                    labdázást folytatni. – Ez volt a tökéletesített paradicsom: „egy” Ádám és
                    „három” Éva.</p>
			</div>
			<div type="chapter">
				<head>
                 14. FEJEZET - A zöld leány tanácsa
                </head>
				<p>Hét napig volt már Edrisz bég a rejtélyes palotában.</p>
				<p>Minden nap új meg új élvezet várt reá.</p>
				<p>Minden nap újrakezdte az esküvőt, a lakodalmat a szerelmesével.</p>
				<p>A hetedik nap délestéjén, mikor a dáridók, játékok és enyelgések után Edrisz
                    béget szokás szerint elnyomta az álom, a három hölgy magára hagyta a tündéri
                    glottában, hogy pihenje ki magát.</p>
				<p>Edrisz bég arra ébredt fel, mintha egy hideg gyík vagy béka mászna végig az
                    arcán.</p>
				<p>Az pedig nem volt se gyík, se béka, hanem egy leánynak a keze.</p>
				<p>Egy leányt látott maga előtt, aminőt még soha emlegetni sem hallott. Szép, karcsú
                    termetű, szabályos arcú volt; de olyan zöld volt a színe, mint a félérett
                    citromé.</p>
				<p>– Mit akarsz? – kérdezé tőle.</p>
				<p>– Jót akarok veled. – Engem sohasem láttál. Énnekem ott van a lakásom mind éjjel,
                    mind nappal abban a toronyban, amelyen te bejöttél. Én nem jöhetek a többi
                    leányok közé, mert tőlem mindenki fél, azért, hogy ilyen színem van. De én őrzöm
                    a házat. Még két bátyám van. Azoknak is ilyen színük van, mint nekem. Ők sem
                    keveredhetnek az emberek közé. Mindenki irtózik tőlük. Nappal az erdőben
                    rejtőznek, éjszaka ébren virrasztanak. Elátkozott faj vagyunk, aminek el kell
                    múlni; mint annak a fának, aminek veres a levele.</p>
				<p>Edrisz bég félrefordítá a leánytól az arcát.</p>
				<p>– Szép vagy, de nem szeretlek nézni.</p>
				<p>– Tudom. Mindenki azt mondja. Senki sem nézhet rám jó szívvel. De azért hallgasd
                    meg, amit mondok, mert jót akarok veled.</p>
				<p>– Hallgatok rád, csak nem nézhetek rád.</p>
				<p>– Nekünk, a bátyáimmal, van egy titkos jelbeszédünk, amit etióp őseinktől
                    tanultunk. Minden írásjegy egy állatnak a hangja. A jaguár nyávogása az „alph”,
                    a kecskemekegés a „beth”, a repülő kutya visítása a „geml”, a puma hörgése a
                    „hoi”, a bölény bőgése a „mái”, a hokkó kiáltása a „nahasz”, a vadgalamb
                    turbékolása a „res”, a kajmán sírása a „jamán”, a vad páva hurrogása a „kaf”, a
                    szelíd páva kiáltása a „tjavi”, a kakukk hangja a „zappa”, és így végig mind a
                    húsz betűjegyen, amit az írástudók használnak. Így szoktunk mi egymással
                    éjjelenként izenetet váltani. Én a bátyáimmal, akik a pálmaerdőben laknak, ők
                    meg énvelem.</p>
				<p>– Azok lehettek, akik engemet meg akartak lőni, mikor a sövényen áttörtem.</p>
				<p>– Meglehet. Az éjjel tudatták velem, hogy az a hatalmas úr, akié ez a palota,
                    holnap haza fog érkezni. A kőművesek ide vannak már rendelve, hogy a befalazott
                    kaput kibontsák. Még ma éjjel kiszökhetel innen azon a keskeny acélhídon
                    keresztül, amelyen idejöttél.</p>
				<p>– És ha nem szököm el?</p>
				<p>– Akkor Allah álljon előtted. El vagy veszve. Ezek a szép tündérnők, akikkel most
                    éjt-napot együtt töltesz túlvilági gyönyörökben, kegyetlen szívűek. Irgalmat nem
                    ismernek. Amely órákban meghallják, hogy a kerítésfalon döng a kőművesek
                    csákánya, ebből megtudják, hogy a hatalmas úr megérkezett. Még egyszer
                    megölelnek, megcsókolnak: aztán egy néhány csepp bendzsit öntenek a poharadba,
                    amitől mélyen elalszol, s akkor lebocsátanak az oroszlánok udvarába. Semmi nyom
                    nem marad utánad.</p>
				<p>Edrisz bég azt mondá a zöld színű leánynak:</p>
				<p>– Csak azért is itt maradok!</p>
				<p>A rabnő visszavonult.</p>
				<p>Déltájon a tóparton bolyongó Edrisz bég elé szembe jött a néma szerecsennő.</p>
				<p>Leborult Edrisz előtt. A lábait csókolta. Néma jelekkel rimánkodott neki, hogy
                    fusson e helyről.</p>
				<p>Edrisz bég félrerúgta a rabnőt maga elől, s tovább bolyongott. Alkonyat után,
                    amint a palota fényes termein végigsétált, egy ajtó szőnyege mögül a vén
                    Kadun-kiet-Khuda suhant eléje, útját állva.</p>
				<p>– Szép, deli ifjú! Sajnálom ifjú véredet. Menekülj el innen! Nézd ezt a
                    nyílvesszőt. Ezt most lőtték be ide az ablakon keresztül. Rajta van egy cédula.
                    Olvasd el. Meg fogod érteni belőle, hogy e palota ura (nagy, hatalmas úr) közel
                    van: megérkezik. A kaput kibontják. Ma éjjel még van időd az elmenekülésre.
                    Holnap délelőtt a hatalmas úr egész kíséretével megjön, s ha téged itt talál,
                    veszve vagy. Fuss!</p>
				<p>– Nem futok – mondá Edrisz bég. – Hadd jöjjön! Szembeállok vele. Szemébe fogom
                    mondani, hogy én vagyok az igazi férje az én szerelmesemnek. Engem kötött össze
                    vele a mekkai Nagy Serif. Én voltam a társa a Kábánál, az Arafát hegyén. Engem
                    szeret ő, és én őtet. Enyim ő és senki másé: Ha meg akar érte vívni e hatalmas
                    úr, állok szolgálatjára, gyalog és lóháton. Ez szóm és mondásom.</p>
				<p>– Legalább a nevét olvasd el annak, akihez így akarsz szólni – rimánkodott a
                    duena.</p>
				<p>– Majd meglátom őt holnap, ha szemtül szemben leszünk! – mondá büszkén Edrisz
                    bég, s a nyílra akasztott levélkét leszakítva, bedugta a turbánjának a tekercse
                    közé.</p>
				<p>S aztán ment a maga paradicsomát fölkeresni.</p>
				<p>Meglepte az öltözet, amelyben a három hölgyet találta.</p>
				<p>A hercegnő talpig feketébe volt öltözve, a két társnője pedig fehérbe. Mind a
                    kettő a gyász színe. A fekete az asszonyoké, a fehér a leányoké.</p>
				<p>Edrisz bégnek annál nagyobb volt a gyönyörűsége. Semmi ruhában sem olyan bájos az
                    asszony, mint a feketében meg a fehérben.</p>
				<p>– Aki gyászol, annak kell a vigasztalás, s legjobb vigasztalás a csók!</p>
				<p>S ha valakinek azt mondják, hogy „holnap meg kell halnod” no hát annak százszoros
                    oka van rá, hogy a gyönyör poharát fenékig ürítse ki még ma!</p>
				<p>A szerelem őrjöngése egyik szívről a másikra ragad.</p>
				<p>Éjfélre járt már az idő. A lakomának és gyönyörnek mégsem szakadt vége.</p>
				<p>Kezdték a sörbeten, folytatták a pezsgőn, a mokka járta közben; hátravolt még a
                    nagy porcelánmedencében lánggal lobogó puncs.</p>
				<p>A hercegnő töltögette a medencébe a bűvös-bájos italnak az alkatrészeit:
                    mindenfele alakú palackokból.</p>
				<p>Egyik szűk nyakú fekete fiolában volt a „bendzsi”.</p>
				<p>Nagy arany merőkanállal töltött belőle Edrisznek. A pokoli bűvital még a pohárban
                    is lángolt kékeszöld lobogvánnyal.</p>
				<p>– Ejh! – mondá Edrisz bég – amíg a pohárban a láng elalszik; még nem kérdeztük
                    meg egymástul a neveinket. Ma mondjuk meg egymásnak – én is, ti is.</p>
				<p>– Tudod-e a szemek alfabetjét? – kérdezé tőle a szőke leány.</p>
				<p>– Kitalálom.</p>
				<p>Hát a szemek alfabetje olyan, hogy a leány annyiszor pillant a szempilláival,
                    ahányadik a jelzett betű a sorban. Alof – az egy, Beth a kettő, Gomál a
                    három.</p>
				<p>Edrisz bég figyelt és számolt.</p>
				<p>Kijött a szempillantásokból a szőke leánynak a neve.</p>
				<p>„Lail-labeth!”</p>
				<p>Ejh! – gondolá magában Edrisz bég –, ezt a nevet én sokszor hallottam. – De hát
                    két egyforma név hány van a világon.</p>
				<p>– Hát te, gyönyörű, ki vagy?</p>
				<p>A barna azt mondá:</p>
				<p>– Hát a kézszorítások alfabetjét ismered-e?</p>
				<p>– Azt is könnyen megtanulom.</p>
				<p>A barna leány kezébe vette Edrisz bég kezét, s a sebesen egymás után következő
                    szorításokkal adta ki a neve betűit, amíg kijött. „Ferinkháné”.</p>
				<p>Edrisz bég elkomolyodott. Ez a név olyan kedves volt neki valaha! Ah, de hisz az
                    messze van innen! Távol Alexandriában. Az ezüstfüstölő börböncéből bűbájos
                    illatú kelet-indiai fűszerek kékes füstje párolgott elő, mely az érzékek
                    kéjteljes kábulatát még jobban felfokozta.</p>
				<p>Künn hangzott a kapunyílásbontó csákányütések dobaja tompán. Edrisz bég nem
                    ügyelt azokra a szíve dobogásától.</p>
				<p>Az oroszlánok bőszülten ordítottak künn az udvaron. Ma még nem kaptak enni. – Még
                    éhesebb az oroszlánnál a vak szenvedély. – Edrisz bég nem látott, nem hallott
                    most a szerelmén kívül semmit. Nem gondolt a múltra, nem a jövőre; nem törődött
                    a kínhalállal, nem Allahhal és a prófétával: csak a véghetetlen szerelmével.</p>
				<p>– Igyál hát az én szerelmemre! – unszolá őt a szerelmese.</p>
				<p>– Én most csak úgy iszom, mint a galambok. Egyik galamb a másik szájából.</p>
				<p>– Hát én itassalak meg? – kérdezé a hölgy.</p>
				<p>– De akkor sem mondhatok rád áldomást, amíg a nevedet nem tudom.</p>
				<p>– Hát meg akarod a nevemet tudni? Ismered-e a csókok alfabetjét?</p>
				<p>– Igenis.</p>
				<p>– Találd ki hát!</p>
				<p>Tizenhárom csók: – „Mim.” – M.</p>
				<p>Egy hosszú csók: – „Alof.” – A.</p>
				<p>Öt szapora csók: – „He.” – H.</p>
				<p>Megint egy forró csók: „Alof.” – A.</p>
				<p>Kettő egymás után, aztán meg pihenés: – „Beth.” – B.</p>
				<p>Tíz csók egymás után és szünet: – „Jud.” – I.</p>
				<p>Tizenkettő és megint tizenkettő: – Kétszer „Lomad.” – LL.</p>
				<p>Végül egy fojtogató harapcsók: „Alof.” – A.</p>
				<p>Hatvanhét csók – s kijön ez a név: „Mahabilla”.</p>
				<p>Edrisz bég felugrott a kerevetről s eldobta a párolgó poharat a kezéből, álmodók
                    hangján hebegte.</p>
				<p>– A te neved Mahabilla? Társnéid Laillabeth? Ferinkháné? Kik vagytok ti? Kinek a
                    palotája ez itt?</p>
				<p>Ekkor eszébe jutott az a cédula, melyet a vén Kadun-kiet-Khuda adott át neki: a
                    nyílvesszővel küldött levél. Az ott volt a turbánja tekercsébe dugva. Hirtelen
                    elővette, és kibontá.</p>
				<p>Ez volt beleírva etióp írásjegyekkel:</p>
				<p>„Holnap megérkezik urunk, Tefik bej, kormányzó.”</p>
				<p>– „Tefik bej!” – hörgé rémülten a rettenetes valóra ébredő szerelmes. – Ez itt
                    Tefik bej háza? – Te vagy Mahabilla, Tefik bej neje; ti Laillabeth, Ferinkháné;
                    Tefik bej leányai vagytok? Legyetek átkozottak mind a hárman! – Én vagyok Edrisz
                    bég el-Homrah!</p>
				<p>S már akkor a handzsár villogott a kezében.</p>
			</div>
			<div type="chapter">
				<head>
                   15. FEJEZET - Mit talál Tefik bej el-Gázi? –
                        otthon
                </head>
				<p>Tefik bej nagy diadallal tért vissza abesszíniai hadjáratából.</p>
				<p>Megtörte az ellenséget: várát elfoglalta, kincseit elhozta.</p>
				<p>Egész karavánt tett ki a rabszolgák és teherszállító állatok száma, akik a prédát
                    utánaszállíták.</p>
				<p>Diadalai egy új tartományt csatoltak uralkodója országához.</p>
				<p>Annyi volt a dicsősége, hogy már csömörlött tőle.</p>
				<p>A fővárosából eléje vonuló küldöttségeket, akik síppal, dobbal, utcai
                    táncosnőkkel jöttek az üdvözlésére, seriffeket, mollákat, imámokat otthagyta az
                    alvezérének, hadd szedje az a babérokat. Maga félretért a diadalútból, ahol a
                    pálmaerdőhöz értek, s egyedül, egy csatlós kíséretében ügetett a palotája
                    felé.</p>
				<p>A kapunyílás már akkor ki volt bontva.</p>
				<p>Meglepte, hogy ott is várja egy küldöttség. A város főkádija van ott, egy csoport
                    fegyveres csausszal.</p>
				<p>– No csak röviden beszélj, kádi – kiálta kevély lenézéssel a bej, leugorva a
                    lováról, s odavetve a mén kantárát a lovásznak. – Nem érek rá hosszú beszédet
                    hallgatni!</p>
				<p>– Rövid szó lesz, Tefik bej – mondá a főkádi. – Feleséged meghalt.</p>
				<p>– Kicsoda? Mahabilla?</p>
				<p>– És a két leányod is halott.</p>
				<p>– Laillabeth! Ferinkháné!</p>
				<p>Tefik bej lélekszakadva rohant be a palotába, fel a márványlépcsőkön, ezt a három
                    nevet kiabálva. Emberhang nem felelt a kiáltására. Csak a három kajdács
                    fecsegett egymás közt az előtornácban. „Hol vagy piros arcú ifjú?” – „Én láttam
                    – én szerettem a piros arcút.”</p>
				<p>A rabnők mind eltűntek. Egy párt közülök futás közben széttéptek az oroszlánok;
                    azok most jóllakottan hűseltek bozótjukban.</p>
				<p>– Kedveseim? Hol vagytok? – lihegett a bej, a kerti terembe rohanva.</p>
				<p>Egy sor véres lábnyom mutatta neki, hogy hol keresse őket. A vérnyomok a
                    tündérgrottához vezettek.</p>
				<p>Tefik bej letépte az eleven rózsafüggönyt, s a grotta közepén ott látta az
                    ezüstasztalra téve a három szép fejet. Középen a Mahabilláé, a csodaszép fő, a
                    piros szívvel a homlokán; az arc sárga már, de a szív most is piros; kétfelül
                    mellette a Ferinkháné és a Laillabeth. A réziblisz tűzszemei világítottak
                    rájuk.</p>
				<p>– Ki tette ezt? Ki volt az átkozott? – ordítá embertelen dühében a szíven sújtott
                    hős vezér.</p>
				<p>– Egy ismeretlen ifjú gonosztevő. Már elvette büntetését. Nézz oda!</p>
				<p>S azzal kitárva a teremnek festett üvegű ablaktábláit, melyek a belső kertre
                    nyíltak, odamutatott egy szép magas, félrehajló borassus pálmára.</p>
				<p>Azon függött felakasztva Edrisz bég – most már nem – el-Homrah.</p>
				<p> Ettül a pillanattul kezdve lett Tefik bej el-Gázi (a győztes) neve „Tefik bej
                    el-Deli” (az őrült).</p>
				<p> Ekként olvasható az 1886-iki napok krónikáiban.</p>
			</div>
		</body>
	</text>
</TEI>