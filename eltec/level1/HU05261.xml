<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05261" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Harmatos rózsa</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">43625</measure>
				<measure unit="pages">103</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Harmatos rózsa</title>
					<date>2007-10-01</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05200/05261"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Csige Mónika</name>
					</respStmt>
				</bibl>
				<bibl type="printSource">
					<title>Regények 1. / Móricz Zsigmond</title>
					<author>Móricz Zsigmond</author>
					<pubPlace>Budapest</pubPlace>
					<publisher> Szépirodalmi Kvk.</publisher>
					<date>1975</date>
					<idno>ISBN 963 15 0396 8</idno>
					<ref target="https://mek.oszk.hu/05200/05261"/>
				</bibl>
				<bibl type="firstEdition">
					<title>Harmatos rózsa</title>
					<author>Móricz Zsigmond</author>
					<date>1912</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-23"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Alkonyodott. A nap a különös fedélzet zegzugai között szabadon nézett be a
                    kastély terasz-tetejére. A hatalmas épület szép dombtetőn épült, s a nagy
                    síkságon messzire ellátszott parancsoló homlokzata. Mögötte erdős hegység
                    emelkedett; mint a csillogó ruhában előrelovagló fővezér mögött a tábor sötétlő
                    tömege.</p>
				<p>Sík lap volt a kastély fedőlapja, amely rendkívül szilárdan volt építve, úgy,
                    hogy a sima kőlapok eresztékein a víz egy század alatt sem hatolt át. Erre a
                    sima lapra szeszélyes alakú tornyok voltak építve, mintha valamelyik különös
                    ízlésű várúr szeszélyből falusi templomok fatornyait gyűjtötte volna össze.</p>
				<p>A Dávid-családot jellemzi ez az épület, mindnyájukban volt valami különösködő
                    hajlam.</p>
				<p>A terasz valóságos kert. Négy sarkát a négy tornyocska őrzi, borostyánnal
                    befutva, s a megvásott zsindelyt sűrű moha borítja. Az erkélyen sötétvörös,
                    vesszőfonású székek vannak, s erős kiáltással néznek ki a fekete deszkázatok
                    közül. Az eleven, könnyű, kényelemadó élet lármázik általuk.</p>
				<p>Két férfi áll a terasz elején.</p>
				<p>- Itt embernek való! - szól az idősebb úr, mosolyogva; kellemes, ruganyos lépésű,
                    kissé biccent, de mintha csak negédességből tenné. Krisztusi jellemű arcán ott a
                    jó emberek gyöngéd kifejezése, amely élét veszi az erős megjegyzésnek is.</p>
				<p>- Igen, itt szeretek lenni - szól a fiatalabb, a kastély ura, Dávid Zsolt.</p>
				<p>- Persze; kirándulóhely, ahova fáradság nélkül lehet eljutni.</p>
				<p>Zsolt egy pillantást vet körül, aztán leveti magát a nagy karosszékbe.</p>
				<p>- Hiába csúfolódsz - mondja vidáman -, szeretem a természetet.</p>
				<p>- Hogyne; - szólt lassan, kényelmesen, tűnődő szórakozottsággal a bátyja - a
                    salátát a tálban, a “százados tölgyeket” a fűrészmalomban, az “aranykalászt” a
                    zsákban... kicsépelve, rostálva, eladva... Mindent a maga helyén.</p>
				<p>Zsolt felkacagott. Ha más mondta volna ezt, igen keservesen érinti, mert az
                    utóbbi időben maga is rájött, hogy túlságos érzéke van az anyagiak iránt. De a
                    bátyja, Lónyay Gyula, aki tíz évvel volt idősebb nála, s szülei halála óta
                    nevelőapja, ő megmondhatta: tőle nem lehetett bántásul venni; inkább humoros
                    volt, mint maliciózus a szemrehányás. Azonfelül önérzetét emelte, hogy ő oly
                    ifjú létére máris jobb gazda volt, mint az adósságokkal küzdő Gyula, így szinte
                    egy kis irigység a bátyja szava.</p>
				<p>- Hát bizony szép a természet - felelt kis idő múlva, mialatt bátyja szinte
                    belélegzette a gyönyörű természetet, amely föltárult az erkélyről, míg ő maga a
                    saroktorony csinos alakját nézegette - szép a természet, de a legszebb
                    kilátásnál is szebb egy maszatos cigánygyerek.</p>
				<p>- Fiatalember, fiatalember! - mondta a bátyja, s ő is leereszkedett egy székbe -
                    fiataloknak nincs szemük a természet szépségei előtt. Nem is látják, mert nincs
                    még élettapasztalatuk, nincs emlékük. Nincs idejük megállani. Mindig cselekedni!
                    Saját magukon kívül semmi sem érdekli őket, de ha mégis figyelnek valamire:
                    csak az emberre!... Persze hogy jó itt lenni; nem azért, mert innen nyílik a
                    legszebb tájkép az egész vármegyében, hanem mert a látcsővel belátni a faluba,
                    s minden fazékban meglátszik, mi fő benne... de ha beesteledik, akkor vége a
                    szép helynek, megyünk vacsorálni, utána bezárkózunk a négy fal közt, és kétezer
                    könyvet olvasunk el, hogy megtanuljuk, hogy kell bölcsen felhasználni az Isten
                    szép világát a magunk hasznára.</p>
				<p>- Igaz - szólt Zsolt.</p>
				<p>A bátyja szivartárcát vett elő, s rágyújtott.</p>
				<p>- Miért nem dohányzol?</p>
				<p>Zsolt vállat vont:</p>
				<p>- Nem ízlik.</p>
				<p>- Ez is hozzáillik a jellemedhez.</p>
				<p>- Hogy?</p>
				<p>- Hiányzik belőled a jóízű nyugodtság, amely füstkarikákban száll el... Meg kell
                    házasodnod.</p>
				<p>Zsolt gúnyosan nevetett.</p>
				<p>- Van jelölted?</p>
				<p>- Nincs. Sajnos, nincs... Különben nem azt mondom, hogy házasodj meg, hanem azt,
                    hogy meg kell házasodnod. Vannak férfiak, akiknek nem kell; vannak, akikre
                    közömbös; te csak akkor nősülj meg, ha megtalálod a magad párját. De akkor aztán
                    ne habozz... Ha megtalálod a magad asszonyát, boldog ember leszel, ha nem: akkor
                    üres életet fogsz élni.</p>
				<p>Zsolt összevonta sűrű, szatírszerű szemöldökét, és apró, szürke szemeivel maga
                    elé bámult, míg erős orrcimpái lihegtek, mint a paripáé. Makacs álla föltolta a
                    vastag, húsos alsóajkat, és sovány arcán szögletes, gúnyos lenézés ült.</p>
				<p>- Nagyon sokra becsülöd a nőket! - mondta.</p>
				<p>- És te nagyon kevésre?</p>
				<p>- Nem elég kevésre!</p>
				<p>- Hm.</p>
				<p>- Én csak egy emberi vonást becsülök, azt, ami az asszonyban nincs meg.</p>
				<p>- Mi az?</p>
				<p>- Az ész! - kiáltott Zsolt.</p>
				<p>A bátyja elmosolyodott, és okos barna szemeivel körülsimogatta.</p>
				<p>- Az észt! - ismételte Zsolt - és ez nincs meg bennük, ez nincs meg bennük!</p>
				<p>- Hát az olyan nagy baj? - nevetett a bátyja.</p>
				<p>- Nekem éppen elég - dörmögte Zsolt.</p>
				<p>- Szóval te nem feleséget, hanem vitatkozótársat keresel. Különben vigyázz,
                    megkaphatod.</p>
				<p>- Nem tréfa! - rántotta meg a fejét Zsolt kissé nyersen. - Már rég
                    megcsömörlöttem a jóságtól, gyöngédségtől, minden emberi erénytől; egyetlenegy
                    tulajdonság imponál csak: az ész. S lehet a nőkben minden egyéb bőven, de ez
                    nincs!... Ugyan kérlek, mit csinálnék én egy asszonnyal? A nemzetgazdaságtanhoz
                    hogy illik hozzá a feleség, s a politikában talán asszonyintrikákkal segítsek
                    magamon?...</p>
				<p>- Politikus akarsz lenni, mikor semmi érzéked a tapintat, a sima modor, a
                    politikus eljárások iránt? A legegyügyűbb nőnek több sikere van azon a pályán,
                    mint a legkeményebb férfinak. Nagy befolyásuk is volt rá mindig, az igaz.
                    Szoknyasuhogás sok vihart hárított már el...</p>
				<p>- Na, az én fejemről nem fog! - mondta rideg arccal Zsolt.</p>
				<p>- Ámorral harcolni mindig veszedelmes volt.</p>
				<p>- Ámor! Üres emberek üres ábrándja az egész szerelem. Szerencsétlenségre nem
                    vagyok érzéketlen a női bájak iránt; még nagyobb szerencsétlenség, hogy elég
                    alkalmam volt megtanulni, hogy a nő vásári áru és fölösleges... Az embernek
                    különben is, ha a fajfenntartás szempontjából nézzük a dolgot, a modern
                    embernek nincs szüksége Ámorokra...</p>
				<p>- Ha majd megérzed - szólt a másik csöndesen -, hogy a házasság nem üzlet, nem is
                    tenyészistálló, hanem valami magasztos társulás a legfőbb emberi célra: a
                    boldog életre, akkor olyan lángolásra lobbansz, mint más nemes lélek. S nem lesz
                    humor nélkül, mikor a józan eszed gyönyörűen bebizonyítja, hogy a te eseted az
                    egyetlen, a kivétel, a csoda! Mert te a női nem ideáljával találkoztál, aki
                    mindenben szép, dicső, tökéletes, és teljesen megérdemli, hogy ilyen nagyszerű
                    férfi, mint Dávid Zsolt, alázatos rabja legyen.</p>
				<p>Zsolt fölényesen mosolygott.</p>
				<p>- Jó. Nem vitatkozom. Sőt inkább azt is elismerem, hogy a nő virág.</p>
				<p>- Az.</p>
				<p>- De a virág rút, ha a szirmai széthullanak.</p>
				<p>- Gyümölcs marad a helyén.</p>
				<p>Zsolt meghökkent és elgondolkozott.</p>
				<p>- Éppen ez a bökkenő - szólt aztán. - Schopenhauernek igaza van, nagy aljasság
                    van itt valahol; a szirom ravasz csalás!... Nem, én nem engedem át magam ilyen
                    durva becsapásnak. Szükségem van a magam rideg, munkának szánt életében a
                    szépségre, üdeségre, az élet gyönyöreinek káprázatára - de ha rózsát tépek,
                    azzal a tudattal teszem, hogy mihelyt hervad, eldobom. A nő csak arra való,
                    hogy pillanatnyi gyönyörűséget adjon. Sosem fogom magamat egy alacsonyabb rendű
                    lénynek zsákmányul engedni.</p>
				<p>- Ne is engedd! - szólt halkan, elgondolkozva a bátyja - de ha a saját lényed
                    szebbik fele föltűnik előtted, oktalanságból vissza ne tartsd magad, hogy vele,
                    általa, a saját emberi színvonaladnál magasabbra emelkedj. Az egyén legfőbb
                    gyönyörénél magasabb a faj legalsóbb érzésöröme...</p>
				<p>Hallgattak. A nap már leszállott, s kékesviolaszín homályba borult a világ.</p>
				<p>A szelíd bölcs tovább elmélkedett lágy, gondolatrakosgató modorában.</p>
				<p>- Ha igaz ember termékeny reggelen harmatos virágot lát, szépet, feslőt: az
                    öröklét nagy örömét érzi meg! A jelen szépségében: a messze jövendők, a végtelen
                    generációk boldog lehetőségét... S minél emberebb az ember, annál kisebb előtte
                    a jelen szépsége, amely csupán jele az öröklét szépségének. A harmatos rózsának
                    lehullásra nyíló szirma az isteni öröklét titkát rejti. Az én: a fajt. Az egyén:
                    a mindenséget. És az ember keze megremeg, s nem meri letépni a rózsaszálat: az
                    örök mindenséget... És ha ez a harmatos bimbó nem egy rózsatőnek a szárán
                    himbálózik, hanem a saját fajának édes virága: akkor az istenség részesévé lesz
                    a gyarlandó ember, mert tudja, érzi, hogy a létrehívója annak a mindörökké való
                    tartalomnak, amely a szirmok mélyén szunnyad...</p>
				<p>Elhallgatott, és Zsolt értelmileg belátta, hogy le van győzve, s a szíve
                    megremegett.</p>
				<p>Hűs szél sodródott feléjük a falu felől, és a hazatérő parasztleányok nótájának
                    elmosódott töredékét csapta fülükbe.</p>
				<p>Zsolt fölsóhajtott.</p>
				<p>Ő sohasem fogja megérteni ezt a boldog bölcsességet.</p>
			</div>
			<div type="chapter">
				<head>2</head>
				<p>Másnap reggel alig haladt ki a faluból a csordás, kondás, tülkölve, csörgetve s a
                    sok vidám ugráló-karikázó négylábú, csengőjét, pergőjét rázva, mikor még a nap
                    is kivörösödött, álmos, de mosolygó arccal nézett le a kis völgyre: egy piros
                    napernyős úrileány ment végig a takaros falucska egy utcáján.</p>
				<p>Piros napernyőjét vállán forgatta; ritmikus, friss lépésekkel haladt előre,
                    szinte libegett, táncolt a friss napsugáron; aki utána nézett, kacagott a szíve.
                    Hát még ha piros arcát látta, amely csak úgy ragyogott és álmélkodó
                    gyönyörűségtől virított. Látszott, hogy minden rendkívül tetszik neki, s néha
                    egész hangosan felkacagott, ha egy fiatal kakas köszörületlen, iskolázatlan
                    hangon nagyot kukorékolt, vagy egy barika a lába elé szaladt, s fehér
                    szoknyájához dörgölődzött. Még a házőrző komondorok tetszését is megnyerte;
                    egyetlenegy sem akadt, amelyik haragos vakkantással ijesztett volna rá, mind
                    udvarias, szíves hangon csaholt reggeli üdvözletet az ismeretlen szép lánynak, s
                    szinte versengve várták, hova tér be?</p>
				<p>Parasztasszonyok, lányok megállottak az udvarokon, jó reggelt kívántak neki, ami
                    a kisasszonyt rendkívül mulattatta, mert hiszen mindnyájan ismeretlenek voltak
                    előtte. Az is igen tetszett neki, amint tovább ment, rögtön összeszaladtak a
                    szomszédok, s elkezdtek sugdolózni, nyilván őróla. Roppant szerette volna
                    hallani valamennyiüknek a szavát, ugyan mit mondanak! Az igaz, hogy pompásan
                    felöltözött a jó falusiak kedvéért, olyan bájos és mégis egyszerű volt, hogy a
                    legkényesebb ízlésűeket is elragadta. Mert a parasztmenyecske meg tudja ám nézni
                    az úrilányt, ugyancsak ki kell annak tenni magáért, ha meg akarja állani a
                    helyét; úrias legyen, mégse kirívó. Ne szálljon le a maga rangján alól, de ne is
                    pompázzék, mint a páva, a kiközösített madár.</p>
				<p>A piros napernyős kisasszony érezte az általános szíves csodálatot, és piros
                    arca, melyre a napernyő piros árnyékot vetett, egyre pirult, ő egyre
                    mosolygott, néha hófehér fogait is kicsillogtatta, s a szeme is csillogott,
                    nevetett.</p>
				<p>- Nénikém lelkem - kiáltotta egy öreg parasztasszonynak, mintha csak azért
                    szólalna, mert nem bírja megállani, hogy üde, csengő hangját is be ne mutassa -,
                    kedves nénikém, mondja csak, hol lakik Forgács néni?</p>
				<p>- A tekintetes asszony? - kérdezte az - a tekintetes asszonyt tetszik
                    kérdezni?</p>
				<p>- Azt én, Forgács nénit!</p>
				<p>- Jaj, galambom, hiszen az csak itt lakik közel.</p>
				<p>- Igazán? Itt?</p>
				<p>- Persze hogy itt. Ebbe a házba la!</p>
				<p>- Jé! Be csinos! - és a kisasszony hangosan fölkacagott, mintha ezüst csengőket
                    ráznának.</p>
				<p>Megállott, úgy gyönyörködött a nagy fák alatt szerényen meghúzódó nagyfedelű,
                    gólyafészkes házban, amely nem sokkal volt nagyobb és úriasabb a többi
                    parasztháznál. Az öreg parasztasszony is megállott, s félkezét csípőre téve,
                    nevetve nézett a szépséges lányra, mert hiszen lehetetlen szívbéli
                    gyönyörűséggel nem nevetni az ilyen szépség láttára.</p>
				<p>- Mondja csak, lelkem egy tubarózsám, nem a kapitány kisasszony maga?</p>
				<p>- De biz az én! - csengett fel a lány hangos kacagása.</p>
				<p>- A Lázár kapitányé?</p>
				<p>- Igen.</p>
				<p>- Aki csak most vette meg a Rákosi birtokot.</p>
				<p>- Igen.</p>
				<p>- A Piroska kisasszony!</p>
				<p>- Az én, az vagyok én.</p>
				<p>- Óh! óh, galambom, szépségem, egyem meg a lelkét, be szép, lelkem; jaj hogy
                    tenném pohárba, szívem!</p>
				<p>Piroska úgy kacagott, de úgy.</p>
				<p>Az öreg néni száraz, reszkető, sovány kezével, gyengén megsimogatta a karját.</p>
				<p>- Óh, óh, édes szépem, be örülök, hogy megesmertem - bólogatott két oldalra az
                    egész felsőtestével. - Soká marad itthon, gyöngyöm?</p>
				<p>- Itt leszünk a nyáron, nénikém - szólt Piroska, s elindult, hogy átmenjen az
                    utca túlsó oldalára. - Mind a ketten itt leszünk.</p>
				<p>- Kivel ketten? drága lelkem?</p>
				<p>- Kiss Virággal, nénikém, a Forgács néni húgával, tudja? Kiss Virág!</p>
				<p>- Kisvirág, kisvirág - mán mér kis virág?</p>
				<p>Piroska, aki a barátnője nevével mindig megcsinálta ezt a tréfát, olyan hangosan
                    kacagott, hogy felelni sem tudott. Aztán meglátta Forgács nénit az udvarán, s
                    úgy elfelejtette rögtön a vén parasztasszonyt, mintha sose látta volna. Hosszú
                    szoknyájával nagyokat lebbenve sietett át az utcán.</p>
				<p>Az öreg néni utánanézett, s csak lógatta a fejét. A szomszéd asszony odakiáltott
                    neki: ki az?</p>
				<p>- A kapitány kisasszony! - kiáltotta a néni, tölcsért csinálva a kezéből.</p>
				<p>- Szép egy teremtés! - szólt a szomszédasszony.</p>
				<p>- Mán az igaz - mondotta tréfásan egy paraszt, aki vállra vetett villával ment el
                    előttük. - Csak győzzön neki az ura sleppre valót venni.</p>
				<p>Nevettek, mert alighanem fején találta az ember a szöget.</p>
			</div>
			<div type="chapter">
				<head>3</head>
				<p>- Jó reggelt, drága édes Forgács nénikém! - köszönt be Piroska már az
                    utcáról.</p>
				<p>Az udvaron egy sovány, kissé már görnyedt tartású, idős úriasszony állott. Rögtön
                    ráismert Piroskára, bár kezdődő hályog volt a szemén, ami nagyon el is
                    keserítette. Felvidult az arca, ahogy a Piroska hangját meghallotta, s két
                    tenyérrel lesimította a kötényét, amelyből éppen most szórta ki az aprójószág
                    eleségét.</p>
				<p>- Jó regelt, jó regelt, Piroska! - mondta eleven hangon; a beszédje kissé tótos
                    volt, mert Gömörből került erre a vidékre néhány éve. Sok baja is volt a
                    kiejtése miatt a vastagnyakú magyarok közt, akik nem tudták elképzelni, hogy
                    igaz magyar ember másképp is tudjon beszélni mint ők. S a néninek minduntalan
                    elő kellett állania az apai, anyai ősi nemességével, hogy letromfolja a hitetlen
                    és rosszakaratú népeket.</p>
				<p>A fiatal lány mély térdhajlással megcsókolta a néni kezét, aztán jobbról-balról
                    kétszer-háromszor a száját.</p>
				<p>- Jezuskám, de megnőt! Hogy ez a Piroska hogy megnőt! - kiáltott a néni.</p>
				<p>- Én rögtön megismertem a kedves nénikét. Egy cseppet se tetszett változni. Éppen
                    olyan szép, mint azelőtt öt évvel volt.</p>
				<p>- Jaj bizony, egészen oda vagyok! - sopánkodott rögtön a néni. - Ó az én szamár
                    eszem! Kellett nekem idejönni lása! Ide csalt a bátyám, tudja Piroska, ő jegyző
                    volt itt, és megveszem itt a házacskát, kertecskét, egy kis földecskét, és ő
                    meghal!...</p>
				<p>Piroska rendkívül nagyot kacagott, olyan komikus volt a néni vékonyra fölcsapott
                    siránkozó hangjával és a furcsa fordulattal, hogy: “és ő meghal”. Mintha valami
                    nagy ravaszsággal csapta volna be a bátyja. A néni maga is elmosolyodott egy
                    kicsit, Piroska pedig nem bírt lecsillapodni, amint a néni arcába nézett, s
                    elismételte gondolatban: “idecsalt: és ő meghal, és ő meghal...” rögtön
                    kipukkadt belőle újra meg újra a kacagás. Úgyis olyan nagy jókedve van ma
                    reggel, alig fér a bőrébe.</p>
				<p>- No - kedvetlenedik el végre a néni -, mi van azon nevetni való, hogy valaki
                    meghal?</p>
				<p>Piroska már megijedt a rámorgó hangtól, csakhogy ez megint olyan furcsa volt,
                    hogy a nyakába borult a néninek, agyonölelte, csókolta, s holtra kacagta magát,
                    míg ki bírta nyögni:</p>
				<p>- Édes drága nénikém, én nem azon kacagok, csak azon, hogy itt találkoztunk! És
                    itt van a kis Virág is! Felébredt már?</p>
				<p>- Alszik még - mondta a néni, s a muskátlis ablak felé nézett. - De hát maga hogy
                    ébredt fel ilyen korán? Na ez csak valami!</p>
				<p>- Én nem bírtam aludni a kíváncsiságtól, úgy szerettem volna látni ezt a kicsi
                    falut. Mindjárt kilármázom én az ágyból Virácskát.</p>
				<p>Beszaladt, a mozdulataiban volt valami kellemes nehézkesség; még nagyon keskeny
                    volt magas termetéhez képest, de ha idomai megtelnek, fejedelmi alak lesz.</p>
				<p>- Jé milyen hercig itt minden! - kiabálta - édes nénikém, hisz ez egy valóságos
                        bűbarlang! - s hosszan, édesen kacagott az elrejtett
                    élcén.</p>
				<p>Mert furcsa szokása volt, hogy szívesen célozgatott egyes malac szóra, amit
                    elferdítve mondogatott. Ez a szó is prepa ötlet; a bűbarlang a “bűzbarlang”
                    játékos elferdítése, most nagyon találó volt, mert a különben tiszta, csinos,
                    tágas, rendes konyha az éjjeli kotlós és apróságai után penetráns bűzzel volt
                    tele. Az öreg néni nem számított ilyen korai vendégre, de most sietett
                    szellőztetni.</p>
				<p>Piroska kacagva fintorgatta az orrát.</p>
				<p>- Hát a kisvirág hol “ereszti bájos illatát magából?” - kiáltotta.</p>
				<p>Fuldoklott a kacagástól, ahogy a Virág szobájába berontott: megint sikerült egy
                    finom verssort idéznie; Arany János sohase hitte volna, hogy huncut kislányok
                    ilyen mulatságos reggeli üdvözletet kovácsoljanak belőle.</p>
				<p>A csipkefüggönyös kis szobába zöld zsalugáteren át szűrődött be a napsugár.
                    Egy-egy fénysáv odavetődött a szemközti ágyra, ahol álmos, zavart, ijedt,
                    szemérmetes arccal riadt fel a “kis virág”.</p>
				<p>- Piroska! - kiáltotta elámulva, ahogy mély álmából végleg fölserkent és ráismert
                    barátnőjére.</p>
				<p>Piroska még most sem józanodott ki a kacagásból, újra meg újra rákezdte, tízszer
                    megpróbálta elmondani, sose sikerült, csak kacagott, olyan édesdeden, hogy
                    utoljára Virág is nevetett, vele kacagott, s az ágya elé térdeplő, ölébe boruló
                    barátnéja fejéről levevén a virágos nagy kalapot, átkarolta annak szép szőke
                    fejét, s így nevettek együtt sokáig.</p>
				<p>Az öreg néni csak nézett, nézett, csóválgatta a fejét.</p>
				<p>- No és csak kacagnak, de ugyan mit kacagnak! Szeretném tudni!... Azt mondja ez a
                    Piroska, hogy az én konyhám büdös barlang...</p>
				<p>- Hahahaha! - tört ki Piroskából a kacagás roppant erővel: hát a néni ilyen jól
                    megértette őt? - nem azt... nem azt mondtam nénikém: bű... bű... bűbarlang.</p>
				<p>Most már Virág is hanyatt vetette magát a párnán. Fölfedezte a félreértést, és
                    kacagott, mint a rigó.</p>
				<p>- Hát az nem mindegy?</p>
				<p>- Nem nénikém, hahahaha, az azt jelenti, hogy bűbájos.</p>
				<p>- Noo! Úgy! és én azt hittem, hogy büdös... jihhahaha.</p>
				<p>Most már a néni is kacagott. Leült egy székre, s majd megcsikkant a nevetéstől,
                    az oldalát fogta hozzá.</p>
				<p>Beletelt jó idő, míg fel bírtak engedni a kacagásból.</p>
				<p>- No maga csak, Piroska, maga csak egy selma! - mondta végül a néni.</p>
				<p>A nagy lány feltápászkodott az ágy előtti pokrócról, odaült barátnője mellé az
                    ágy szélére, és elkezdett vele játszani, mint kis gyerekkel szokás.</p>
				<p>- Lusta! Lustaság! Mégis aludni? Délig alvó! Odakint már minden csibe talpon van
                    és kenyér után szalad, magácska meg csak behunyja a szemét és alszik. Csúnya!
                    irigy! Irigyli azt a szép szemét a világtól, hogy lássák! Pedig az elébb
                    beszéltem a kanászifjúval, az már majd meghal a vágytól, úgy eped utána. Hát még
                    a kapáslovagcsák! Azok nem a tengerit kapálják ki most bánatukban, hanem egymás
                    szívét! De maga persze csak ezt akarja! A segédjegyző pucoválja a pisztolyát,
                    hogy agyonpukkantsa vele maga-magát, ha a kisvirág kőszívű lesz!</p>
				<p>- Inkább te, Piroska, te! - szakította félbe Virág - te veszítetted már el a
                    szívedet!</p>
				<p>- Ó Piritykénél az nem megy olyan könnyen - duzzasztotta fel mókázva orrocskáját
                    -, Pirityóka nem szokta meglátni a legényeket. - Te - mondta hirtelen komoly,
                    suttogó hangon -, az udvarunk olyan gyönyörű, és olyan szép juhászlegény volt
                    ott ma reggel, hogy még! Érte keltem fel. Tudod, hajnalban csak elkezdenek az
                    ablak alatt tülkölni meg kolompolni. Megijedek, Jézuskám, mi az! Felugrok,
                    kinézek, képzeld, a juhokat hajtották, mintha csak a prepákat láttam volna
                    kifelé seregleni az iskola kapuján... És ott áll az ablakkal szemben a szép
                    juhász! Süvegénél egy pünkösdi rózsa, majd meghasad a szívem, úgy irigylem a
                    babáját!... Hallod, azért jöttem, hogy öltözz gyorsan, megyünk utána a mezőre,
                    megkeressük. El akarom csábítani, azt akarom, hogy hűtlen legyen a
                    babájához...</p>
				<p>Virág nevetve, ártatlan szemmel nézett a barátnőjére, de a néni komolyan
                    megbotránkozott.</p>
				<p>- De Piroska! - szólt neheztelő és szigorú hangon - egy parasztlegény!...</p>
				<p>- Nem paraszt, nénikém, juhász! - bökte ki Piroska készülő kacajvihar
                    előhangján.</p>
				<p>- No és ha juhász!</p>
				<p>- Én élek-halok a juhászokért, nénikém! Az csak furulyáz, míg legelészik a
                    nyája.</p>
				<p>- No köszönöm szépen - indignálódott a néni.</p>
				<p>- És nénikém, drágám, az a legfontosabb, hogy annak nem kell kaució!</p>
				<p>Ezzel vége volt megint a világnak, újra kitört a kacagás. Piroska és Virág, de
                    még a néni is elnyúltak nevettükben. A Piroska szerelmes lovagja tudniillik
                    huszárhadnagy! Nagyon tudták mind a hárman, hogy mi a kaució!</p>
				<p>- Jaj csak maguk fiatalok! - mondta a néni - én már olyan savanyú öreg vagyok,
                    csak mindig mérgeskedni, maguk meg csak ihhihi és brihhihi.</p>
				<p>Erre a lányok újra meg újra önkívületbe estek a nevetéstől.</p>
			</div>
			<div type="chapter">
				<head>4</head>
				<p>Egy óra múlva a két lány kint volt az utcán. A falubelieknek volt mit látni.
                    Tegnap késő este érkeztek a lányok, s a kocsiról Virág leszállott a nagynénje
                    kapujánál, mert Forgács néni a Virág nagymamájának volt a testvére, s most hogy
                    Piroskát hazahozta az apja, őt is elhozta az intézetből, a nénikéjéhez a nyárra.
                    Az egész nap dolgozó, korán fekvő, korán kelő földművesek már aludtak, mikor ez
                    történt. Így teljes meglepetés volt, hogy reggeli öt órakor a kapitány házából
                    egy piros napernyős kisasszony jött ki, s hét óra tájban már egy fehér napernyős
                    kisasszony társaságában ment végig újra az utcán. A kapitány egy nagy kúriát és
                    egy kis birtokot vett múlt ősszel a faluban; azóta minden dolgát ismerik a
                    parasztok. Tudták, hogy nyugalomba akar menni, s gazdálkodásra szánja magát;
                    tudták, hogy özvegyember, hat fia s egy nagy lánya van, mind iskolába jár, hogy
                    sok az adóssága, és szeretne elvenni valami gazdag asszonyt, mindegy ha az
                    ördögök nagyanyja is, csak pénze legyen! sok pénze! Ezt mind tudták, s apró
                    hitetlenkedéssel, kárörömmel és meglehetős rosszakarattal várták a nyarat, mikor
                    az egész családot megismerik.</p>
				<p>Megjött az első a gyerekek közül, a lány. Hát ez az? Hm. Mutatós. Takaros. Piros
                    arca van, de nagyon is sokat kacag. Tessék, most is megáll itt Bartáék előtt
                    diskurálni, nevetni. Legalább jól meg lehet nézni:</p>
				<p>- Jó vón e mellett szakácsné lenni! - mondta egy ember, s odasandított a
                    kománéjához.</p>
				<p>- Meghiszem azt! De az a tótasszony jól befészkelte magát náluk! - mondta irigyen
                    az asszony. A kapitánynak ugyanis volt egy palóc szakácsnéja; nem szívelték a
                    faluban, s tótnak csúfolták.</p>
				<p>- Á, koma - szólt közbe egy másik ember, áthajolva a kerítésen -, többet ér annak
                    a kisebbiknek a kiskörme is... Mit ér a piros orca; azt elfújja a szél. Tovább
                    lesz e szép asszony! Osztán nem is az a szép, aki szép. Ez a kisebbik asszonynak
                    való. A másik? Az csak olyan pohárba való virág.</p>
				<p>Mindenki a fehér napernyős kisasszonyra kezdett figyelni.</p>
				<p>Csakugyan jó termetű, könnyű, ruganyos járású, mint a jó csikó. A nagyobbik lány
                    igen nagyokat lép, s furcsa lompos mozdulattal, felső teste mindig jobbra-balra
                    lóg, “állhatatlan”, meg oszt “akinek minden nevetni való, az még nagyon
                    éredetlen”. “Pedig vón oka búsulni, jobban is mehetne az apjának!” “Ki tudja a
                    nevét?” “Piroska a! Lázár Piroska! Az apja Lázár Imre neki.” “Hát a másik?”
                    “Annak van csak cifra neve.” “No.” “Kis Virág.” “Micsoda?” “Az apja Kis Tamás, a
                    lányát Virágnak kereszteltette.” “Micsoda név a?” “Hát aszongyák magyarul a
                    Flóra.” “A jányomék falujában is van egy Virág néni, igen öreg asszony.”
                    “Igazán?”</p>
				<p>Utána néztek.</p>
				<p>- Helyre lyány.</p>
				<p>- Kicsi.</p>
				<p>- Nem kicsi a. Nem kell annak az eget meszelni.</p>
				<p>Nevettek, és méregették a lyányokat sukkra-marokra.</p>
				<p>A két vidám lány tovább sétált.</p>
			</div>
			<div type="chapter">
				<head>5</head>
				<p>Zsolt az esti beszélgetés után nagyon lehangolódott. Elsavanyodott a szája, s
                    elment az íze az egész élettől.</p>
				<p>A bátyja még vacsora előtt magára hagyta és sietett haza a kis feleségéhez, aki
                    csak egy heti tárgyalás és alkudozás után eresztette el egy napra, hogy
                    nagykorúvá lett öccsének végre forma szerint átadja a birtokát. Tulajdonképp
                    Zsolt már rendben is volt mindennel. Több hónapi megfeszített munkával
                    összeállította a leltárt, a mérleget, és tisztába jött vele, hogy a bátyja
                    kezén, az utolsó tíz évben nemcsak hogy nem nőtt a vagyon, de felényire csökkent
                    az értéke.</p>
				<p>- Ez nem élet - mondta magában, és idegesen járt-kelt föl s alá a
                    dolgozószobájában -, ez az én életem csakugyan farkasoknak és medvéknek való...
                    De az övé sem élet... hogy valakinek ennyire nincs képessége a gazdálkodásra. Az
                    egész világ kiszipolyozza, és ő jószívből engedi magát. A gazdaságán mindenki
                    nyer, csak ő veszít, mégis ő ád mindenkinek. Mintha fejedelem volna, akinek
                    minden könnyet le kell törülnie az országban... Mi lesz ennek a vége?</p>
				<p>Megborzongott, talán nincs is messze bátyjának teljes anyagi bukása.</p>
				<p>- Magyar betegség: adni, adni! Úri módon mindig csak adni; az utolsó fillért is
                    másnak adni! Szegény, szegény: nem tudja eltűrni, hogy kielégítetlen kívánsága
                    legyen annak, akit szeret...</p>
				<p>- De hát én - ez az én önzésem - támadta magát némi önszeretettel. - Hát ez a
                    rideg önzés, élet?... Szolgája lenni a vagyonnak! Ha az ő lelki gazdagsága az én
                    józan okosságommal egyesülne, micsoda boldog élet teremne a földön!...</p>
				<p>Olvasott, unta; gondolkodott, unta; ma fárasztotta a magányosság. Vágyott
                    valamire, valami szépre, jóra, emberire, életre. Minél tovább, annál több csírát
                    talált magában, amelyből a boldog, meleg családi élet sarjadhatott ki. S lassan
                    egészen elfelejtette azt a másik énjét, amely hidegen nagyra tört, és sarka alá
                    vágyott tiporni a világot. Ahelyett lágynak, apró örömökre, bizalomra,
                    szeretetre, kisded családi kör melegségére vágyódó léleknek érezte magát. Igaz,
                    még fiatal, alig huszonöt éves, de olyan öregnek, érettnek és az élet harcában
                    eldurvultnak érzi magát, hogy az aggok megbékélt szomorúsága suhan át
                    lelkén.</p>
				<p>Olyan régen él magában árván, szeretet nélkül. És sehol sem kapott a szív
                    áldásaiból részt másutt, csak a bátyjánál, akitől ő maga zárta el magát. S ezt
                    most egyszerre szégyellte, elpirult miatta. Minden csak a vagyon? Kalkuláció?
                    Nem becsülte-e túl a matematika értékét?</p>
				<p>Vannak nagyobb jók is az életben, mint amiket az anyagi javak adhatnak. Ma már
                    egy zokszót sem tudna ejteni a bátyja gazdálkodása miatt, mert adósnak érzi
                    magát.</p>
				<p>Csak ezeknek az érzéseknek az elültetése, amiket ma plántált a lelkébe,
                    megfizethető-e földi fizetséggel? És ki látja előre a termést, amely a szívbe
                    vetett magvakból sarjad?</p>
				<p>Lám máris egészen átalakult. Szinte úgy érzi magát, mintha abba az olvadt
                    állapotba jutott volna a lelke, amelyből a legkisebb rezzentésre a jó erők
                    bazaltsziklái hasadnak ki. Ha most találkoznék Isten irgalmából azzal, aki neki
                    élettársul teremtődött és örök életre!</p>
				<p>De hiába próbálta emlékezetéből előhordani összes nőismerőseinek képét, nem
                    rezzent meg szívének izzó árja...</p>
				<p>Sajátságos. Nem érzett csüggedést. Ma először bízott a Gondviselésben, amelytől
                    az élet olyan régen, olyan nagyon eltérítette. Mért lehetetlen, hogy az ég hiába
                    teremtsen jóravaló lelket. És most megsejtette, hogy a férfi lelkében a jóság a
                    nő számára való!</p>
				<p>Egész éjjel derűs álomképekkel volt tele.</p>
				<p>Másnap reggel jókedvűen ébredt. Gyönyörű volt a koraregg. Gyorsan felöltözött,
                    puskát vetett a vállára, és kiment a mezőre.</p>
				<p>A lelke olyan feszült volt, várakozásokkal tele.</p>
			</div>
			<div type="chapter">
				<head>6</head>
				<p>Piroska és Virág egyforma kíváncsian néztek és vizsgáltak meg mindent a kis
                    faluban. A két barátnőnek sokban hasonlított az ízlése, de Piroska, bár két
                    évvel idősebb volt, mégis ő látszott a gyermekebbnek.</p>
				<p>- Milyen cukros kis ház!... - lármázott Piroska. - Nézd, nézd azok a galambok! Ó
                    a huncutok, hogy tépik egymást! Ez biztosan szerelmi párbaj! Romantika
                    falun!</p>
				<p>Virág csak hallgatott, s néha fölnevetve figyelte barátnője csevegését.</p>
				<p>- Nézd a kis libuskákat! - folytatta Piroska. - De milyen zöldek szegénykék!
                    Hallod, mint mi!... Nézd csak, nézd, milyen hercig frakkocskájuk van! És az a
                    másik ott hanyatt bukott; mindig felbukik, ha egy szál füvet kitép! Mit szól a
                    mamája, ha bepiszkítja ilyen jókor reggel a frissen mosott sárga
                    nadrágocskát!</p>
				<p>Egy pillanat múlva már örökre elfeledte a libacsaládot. A túlsó oldalon járt a
                    szeme, s ezt suttogta vérpiros, gömbölyű ajka:</p>
				<p>- Virágocska, olyan eroberungot csinálsz, hogy oda vagyok az irigységtől. Nézd
                    csak az a legény a túlsó oldalon. Majd kinézi a szemét, csak azon búsul, hogy
                    gukkerja nincs.</p>
				<p>- Téged néznek azok, Piroska!</p>
				<p>- Ah, ah - kacagott a csicsergő nagylány -, belehalok a büszkeségbe. Igazán? el
                    tudnám kápráztatni egy parasztfickó szemét! Ezt felírom a naplómba. De az
                    asszonyok meg a lányok hogy érzik magukat? Azt hiszem, csinálok nekik egy kis
                    jótékony vérkeringést. No nézd, hogy pedri a bajszát az a dali ifjú! Attól
                    félek, nagyon illatos lehet a pomádéja, amivel azt a kis bajszocskáját keményre
                    csípte. Hahaha. Rém illatos puszit adhat. Nem gondolod?</p>
				<p>Virág csöndesen, derűsen mosolygott. Nagy dióbarna szeme csillogva vetett fényt
                    mindenre. Ő nem látott meg ilyen eseményszerű apró vonásokat, inkább képnek
                    hatott rá a falu, s egységesen, színesen rajzolódott rá a lelkére. Jóleső,
                    emelkedett hangulat ébredt a hatása alatt benne, s minden percben egész őszintén
                    elámult a Piroska nagyszerű megfigyelésein. Nagy ellentét volt az ő meglátásai s
                    a barátnéjáé között; emez rögtön érzékies, lányos észjárásába vont mindent, míg
                    benne szótalanul, szinte kifejezhetetlenül, valami magasabb, művészies,
                    általános hangulat erősebb részévé alakult át a benyomás. De erős érzéke volt az
                    igazi, cselekvő élet iránt, s a Piroska nyersebb ötletességét hallatlanul
                    élvezte. A jegyző háza előtt mentek el. Zöldre festett rácskerítés választotta
                    el az utcától a tekintélyes nagyságú, de öreg, alacsony és kis ablakokkal
                    telerakott épületet. Észre sem vették, hogy egy fiatalember kertészkedik a
                    kiskertben; Piroska meglátja a jegyzői iroda címtábláját, s elkiáltja magát.</p>
				<p>- Nézd Virágci, mekkora keresztvasak vannak az ablakon. Vén mormota lehet a
                    jegyző bácsi!</p>
				<p>Meghökkent s elharapta a szót. Egy lépésnyire tőle mereven állott egy kertészkedő
                    fiatalember. Ahogy Piroska feléje pillantott, kapta rengeteg nagy, irtózatosan
                    ócska szalmakalapját, s ügyetlenül, mint egy automata, nagyot köszönt vele.</p>
				<p>Piroska elkapta a fejét, nem fogadta, nem vett róla tudomást, de Virág nyájasan
                    intett, kis kedves ismerős mosollyal.</p>
				<p>- Ó te! - pukkant ki Piroskából a nevetés. - Minek köszöntél ennek a
                    madárijesztőnek. Hiszen nincs be se mutatva.</p>
				<p>- Majd be lesz.</p>
				<p>- Akkor majd köszönünk neki! De benned nincs egy szemernyi büszkeség. Hahhaha,
                    láttad a papucsait! Mondhatom, klasszikus műdarab, üvegbura alatt kellene
                    megőrizni az idő viszontagságaitól; legalábbis őskori lelet, mert mammut
                    lábakra készült. És csíkos ing volt rajta. Hallatlan, itt nemigen feszélyezik
                    magukat a fiatalurak. Csak úgy, ingben állanak ki az utcára. És az a finom
                    vasalt nadrág! De a kalapját legalább láttad! Az rendesen tyúkborító kas. Úgy
                    került a fejére, hogy a jegyzőné egy karóra akarta tenni, s odatette az ő
                    búbjára.</p>
				<p>Virág nevetett, de elkedvetlenedett.</p>
				<p>- Biztos vagyok benne, hogy igen jó fiú, és még sok szívességet tesz nekünk a
                    nyáron.</p>
				<p>- Te lány! - csapta össze a kezét Piroska - hiszen te egészen beleszerettél.</p>
				<p>- Tán inkább te zavartad meg a fejét?!</p>
				<p>Piroska nevetett, és továbbsétáltak.</p>
				<p>Kiértek a faluból egy mezei útra. Kétoldalt magas rozsvetés fehéres kalászszíne,
                    mint egy álló tó. Pipacs, búzavirág, garádicskóró s számtalan mezei virág
                    borította az útszélet. A két lány ruganyos, lassú léptekkel, vidáman, virágzó
                    szépségben haladt előre. Piroskának fehér ruhájára, ragyogó, piros arcára vörös
                    árnyékot vetett a pipacsszínű napernyő, amely messze virított a jobboldalt
                    lejtősödő rónán.</p>
				<p>Virágon drapp szoknya volt, és csinos színes batisztblúzocska. Ez a blúz, amelyen
                    avult elefántcsontszín alapon apró színes virágocskák mintája vont sávokat,
                    különösen jól illett kissé kreolos arcához, amelyen a vér tüze eleven rózsákat
                    termett. Sugárzóan, tizennyolc éves fiatalságának első pompájában, amely még
                    hamvas és bimbószerű, nagy ellentét volt barátnője naivabb, szinte primitívebb,
                    de feltűnőbb szépsége mellett.</p>
				<p>Elhallgattak, és átadták magukat a szokatlan környezet első hatásának. Együtt
                    végezték a tanítóképzőt, s a diplomával megszerezve az önállóság érzését,
                    boldogok voltak, hogy öt nappal a vizsga után itt lehetnek együtt, ebben a bájos
                    kis faluban, gondtalanul, játszi kedvvel s egy nagyszerű vakáció örvendetes
                    kezdetén.</p>
				<p>Felértek a dombra, s onnan körülnéztek. Megnyílt előttük a táj, amely itt a
                    felvidék tövében, a hegyek szépségét s az alföld megkapó képét egyesítette.
                    Balról erdős hegylánc szakadékos képe, jobbról a dombok lecsillapulása után a
                    tágas rónaság.</p>
				<p>És ők ketten úgy állottak ott, mint két gyönyörű virág.</p>
				<p>Piroska ismét csevegni kezdett nevető hangján:</p>
				<p>- Nézd azokat a fehér hangyákat! És azok emberek!... Vajon minek néznek minket?
                    Engem pipacsnak, téged meg rózsának, tudod, tearózsának!... Ah!...</p>
				<p>Kicsit sikoltott. A kacérkodó lány kis sikoltása.</p>
				<p>Pár lépésnyire tőlük egy fiatalember állott, aki meglepetve nézte őket.
                    Vadászruhában volt, a vállán fegyver.</p>
				<p>A szeme futólag átröpült Piroskán, aki olyan hangosan csacsogott, hogy szavát
                    értette, aztán mohón, szinte megdöbbenve bámult rá Virágra.</p>
				<p>- Valóban rózsa, tearózsa, harmatos feslő tearózsa - gondolta magában. - Szinte
                    csillog rajta a reggeli harmat... Az élet legszebb rózsája!...</p>
				<p>Ahogy a két lány tekintete rávillant, s egy szempillantásig találkozott a szeme a
                    Virág nagy, sötét szeme sugarával, tüzes erjedés, zsibbadt ütés rohant át rajta,
                    s nem tudott megmozdulni, csak állott, állott.</p>
				<p>A lányok elnéztek más irányba, vissza a fehér hangyák felé, akik lenn a rónán,
                    szétszórva, szorgalmasan kapálták a rövid szárú, zöldellő kukoricát.</p>
				<p>A fiatalember összeszedte magát, s szörnyen megzavarodott lélekkel, de nyugodt
                    lépésekkel ment el hátuk mögött az úton.</p>
				<p>Még Piroska sem szólt egy szót sem, olyan különös, szokatlan s feltűnő volt a
                    jelenet, hogy őt is kihozta a sodrából.</p>
				<p>Mikor a fiatalember elhaladt, Piroska gyorsan utánapillantott. És rajtakapta a
                    vadászt, hogy az is utánuk néz, s egyre azzal az álmélkodó tekintettel.</p>
				<p>Piroska, a gonosz, makacsul kiállotta a nézést, úgy, hogy a férfi fordult el, s
                    csöndesen továbbment. Többet nem nézett vissza.</p>
				<p>- Szemtelen - mondta csöndesen -, nem is köszönt.</p>
				<p>Aztán mindjárt felkacagott.</p>
				<p>- Tudod mit lőtt ez a híres vadász ma?</p>
				<p>Virág nem szólt, nyugodtan nézett a távolba.</p>
				<p>- Bakot! - folytatta Piroska. - Ha egy csöpp eszecskéje van, akkor most
                    egyszerűen nagyot köszön: Jó reggelt hölgyeim! szép a kilátás, szép idő van, nem
                    esik az eső, és maguk is igen szépek! Hahhaha...</p>
				<p>Utánalesett a rozs között elkanyarodó fiatalembernek.</p>
				<p>- Jé! Tudod, ki ez?... Ez az egy fejem van, de ráteszem, hogy a remete. Na, tudod
                    már ki? Dávid Zsolt.</p>
				<p>Virágnak összerándult a szemöldöke, s arca közönyös és hűvös lett.</p>
			</div>
			<div type="chapter">
				<head>7</head>
				<p>Zsolt ujjongani szeretett volna. Ha nem restelli, táncolva megy tovább, ugrálva,
                    mint a gyerek. A szíve hirtelen olyan nagyra nőtt, alig fért a keblében, majd
                    lepattantak róla zekéjének gombjai.</p>
				<p>Végre mégse bírta tovább. Kitört belőle a nevetés, hangtalanul nevetett sokáig, s
                    a búzavirágoknak megmutogatta erős, fehér, egészséges fogait. Sovány arca
                    elpirult; egy hete nem borotválkozott, s hiúságát csiklandozta, hogy milyen rút
                    és kiállhatatlan lehetett ő most. Ez nem rontotta a jókedvét, nem akart soha
                    szép fiú lenni. A sovány Cassiusnak gúnyolták valaha az iskolában, s ez a
                    gúnynév hízelgett neki. Nagy terveihez nem illett volna hozzá a “húsos, sík
                    fejű” jellemzés.</p>
				<p>- Na ez pompás! - kiáltott fel - pompás! - ujjongott. - Vajon ki lehet!... Rózsa,
                    rózsa, édes harmatos rózsa!</p>
				<p>Mit is mondott bátyja tegnap este? - s félig behunyt szeme elé idézte a halvány
                    fehér leányt, aki ott állott a dombtetőn, és nagy sötét szemeivel
                    villanyszikrákat szórt felé.</p>
				<p>Megkerülte a falut, mert nem akart emberekkel találkozni. Szeretett volna már
                    otthon lenni a szobájában. Nem, inkább fent az erdőben, a hegyekben, és
                    telekiabálni a visszhangos bérceket egy névvel...</p>
				<p>Mivel? A nevét, a legédesebb, a legkedvesebb nevet nem tudja!</p>
				<p>- Rózsa! Rózsa! Harmatos rózsa - mondogatta magában. - Olyan, mint egy virág, egy
                    gyönyörűséges szép virág.</p>
				<p>Behunyta a szemét, s most egészen tisztán jelent meg előtte a kép, amint ott
                    állott a két lány a tetőn.</p>
				<p>Kettő? Csak az értelme mondja, hogy kettő, a szeme csak egyet lát, egy fehér,
                    halvány, édes fehérpiros lányt, egy szál tearózsát... De csakugyan, egy piros
                    napernyős lány is van ott: ott áll valahogy, oldalt. Bizisten nem is ismerné
                    meg, ha most rögtön találkoznék vele sem... De a másikat! Ezer, százezer, egy
                    millió közül is! egy pillantásra!</p>
				<p>- Jó reggelt öcsémuram! - kiáltott rá egy erőteljes hang.</p>
				<p>Zsolt meghökkenve pillantott föl. Lázár százados állott szemben vele.</p>
				<p>- Jó reggelt - mondta s előrelépett, hogy kezet nyújtson.</p>
				<p>- Szépek a vetések! - mondta a kapitány, aki nagy gazdatalentumot érzett magában,
                    s jókedvvel folytatta: - Ilyen szépen nem sikerült a búza, van tíz esztendeje.
                    Én tudom, mert igaz, hogy még csak első nyáron gazdálkodom, de mindig
                    figyelemmel kísértem a termést. Nagygyakorlaton! vagy ha meneteltünk! Csak ha a
                    mezőn jártam is jólesett, ha egy marék kalászt vittem haza a gyerekeknek. Igaz
                    ni! - kiáltott fel új hangerővel, mintha a századot kommandírozná - van nálam
                    nagy világfordulás! Teringettét, itthon a gyereksereg, megjöttek az apróságok.
                    Az este magam hoztam haza a lányomat. Most végzett szegényke; persze eszem
                    ágában sincs tanítónőt csinálni a kicsikéből! Ma meg a fiúk jönnek meg. Micsoda
                    fekete sereg... Remélem, lesz szerencsénk kedves öcsémhez. Holnap vasárnap, nagy
                    vakáció-megnyitást tartunk, zsiványpecsenyével, ott lesz az egész társaság! Egy
                    pár bajtársam! egy-két fiatal tiszt! meg az orvos, a plébános! No, csapjon fel,
                    kedves öcsém! Jó gazdasszony ám a lányom!</p>
				<p>- Megtisztelve érzem magamat.</p>
				<p>- Csak semmi teketória! Teringettét, igazi magyar ház! Jókor délután legyen
                    szerencsénk, két órakor, legkésőbb háromkor! Lesz egy kis tánc is. Láncosattát,
                    szép az élet! Jó a vetés!</p>
				<p>A hatalmas szál ember csak úgy rengett a kacagástól. Kár, hogy ez a kolosszus
                    nagy ember erősen rövidlátó volt, s férfiasságához nem tartotta illőnek a
                    szemüveget, ezért a csíptetőjét rögtön levette, amint szóba állott valakivel, s
                    különösen, ha olyan alacsony ember volt, akivel beszélt, mint Zsolt, hunyorgó,
                    zavarodott pillantásokkal vizsgálta, ami az egész arcát bizonytalan,
                    határozatlan kifejezésűvé tette, éles ellentétben kemény, harsogó hangjával, s
                    vezénylő stílusával.</p>
				<p>Zsolt vidáman, nevetve nézett föl rá, egyenesen bele a szemébe. A kapitány ezt
                    nem szerette; a laza jellemű, zegzugos életű ember, mindig csak a szép külsőt
                    akarta fitogtatni a világ előtt, s óvatosan takargatta a belsejét, az igazi
                    valóságot. Mindig meghökkent, ha valakinek a kutató pillantásával találkozott,
                    annyira, hogy ha mennydörgő hangja segítségére nem jön, tán belezavarodik a
                    beszédbe.</p>
				<p>Zsolt fiatalsága mellett is nagy emberlátó volt, amit részben a bátyjától tanult
                    el, aki úgy olvasott az emberekben, mint a nyitott könyvben. Ezt a nagy darab
                    embert egyáltalán nem szívelte, maga sem tudta tisztán okát látni, de érezte,
                    hogy tűrhetetlen volt nekik egymással lenni. Nem volt miről beszélniük.
                    Kölcsönösen lenézték egymást; Zsolt gyanús jellemnek tartotta a századost, ez
                    pedig rideg és szívtelen embernek őt; persze ő aszerint osztályozta az
                    embereket, kitől milyen összeget lehetne kölcsön venni; arra hamar rájött, hogy
                    Zsoltban nincsen ingyen adakozó, segítség kínáló szomszédi hajlandóság; s
                    egyáltalán nem respektálja sem a kort, sem a kezdő gazdán való segítés emberi
                    kötelezettségét, sem a nagycsaládos apát. De most talán sikerül levenni a
                    lábáról ezt a kis vastuskót!...</p>
				<p>Ellenben Zsolt ma olyan jóízűen és barátságosan mosolygott rá, mint még soha.
                    Egészséges nagy fogai csillogtak, jó nagy, húsos szélű, de nem formátlan szája
                    résén át. Szürkéskék szemei kicsire húzódtak és melegen néztek ki sűrű fekete
                    szemöldökei alól; kalapját levette, és dús barna haja lehullott a homlokára,
                    sárgás bajuszát megpödörgette, s szótlanul, de jókedvű arccal nézegette a
                    rengeteg katonát, aki igyekezett hozzá töpörödni nagy szívességében.</p>
				<p>- Hát lesz szerencsénk!</p>
				<p>- Részemről lesz százados úr.</p>
				<p>- Ő persze! A mi részünkről... a lányok örülni fognak!</p>
				<p>Zsoltnak megütötte a szívét: a lányok... Szerette volna megkérdezni a lányok
                    nevét; szerette volna megtudni, melyik az ő lánya a kettő közül, de a szíve
                    megdobbant, elszorult, s rettegett attól, hogy önként beszélni kezd róluk ez az
                    ember.</p>
				<p>Kezet nyújtott, s olyan melegen rázta meg a kapitány nagy puha kezét, mintha
                    mindig a legjobb barátsággal éreztek volna egymás iránt.</p>
			</div>
			<div type="chapter">
				<head>8</head>
				<p>Táncos léptekkel haladt tovább. Fejét a nyakába húzta, úgy fojtogatta le a
                    kacagás vágyát.</p>
				<p>- De mi az ördögöt nevetek én - kérdezte magától mosolyogva. - Hiszen még tegnap
                    is mintha az orrom vére folyt volna, olyan voltam, mint egy görögprofesszor...
                    Nagyszerű, hát olyan nagy dolog, ha a dombtetőn áll egy lány? Míg élek, mindig
                    nevetni fogok örömömben, hogy megláthattam?</p>
				<p>Hangosan felkacagott, s továbbsietett.</p>
				<p>Parasztlányok jöttek szembe vele. A kastélyból jöttek, ruhát vittek mosni a
                    folyóra. Piros-tarka bő szoknyájuk fel volt a csípőre tűzve kétoldalt, festői
                    képet adtak a galagonyabokros útkanyarodónál. Zsoltot rendkívül izgatta minden
                    szép lány, s nem tudott betelni a parasztlányok, menyecskék különös falusi
                    szépségével. A könyvek mellett való éjjelezés, az ambíciók és a munka
                    megőrizték a szerelemben való naivságot benne; nem tudott soha közönséges lenni,
                    nemcsak megbecsülte a női szemérmességet, de nem is merte megbántani. Volt ez
                    érzésének erkölcsi alapja is, de az utóbbi években megszokta a cinikus modort, s
                    azt állította, hogy egyszerűen gyáva arra, hogy a nőkkel szemben ki is mutassa,
                    hogyan érez irántuk.</p>
				<p>Amint húsz lépésre elhagyta a mosólányokat, meglepetve vette észre, hogy rájuk
                    sem pillantott, s meg sem rebbent az érzékiség benne, mint máskor.</p>
				<p>Hangosan kacagott.</p>
				<p>- Úgy látszik, ellenmérget vettem be! Más méreg már nem hat rám!</p>
				<p>Nem gondolt rá tovább. Madarat tudott volna fogni - valakinek a kedvéért. S
                    megnevetett minden görbe ágat, a lába alatt megsikló kavicsot, s mindent, ami
                    csak a szeme elé került.</p>
				<p>Maga a vén kastély is mulatságos tanyának látszott előtte. A komondorok kellemes
                    lomhasággal karikáztak elé, a vén kapus groteszk figura volt, s a nagy
                    kőcímeren vidáman fedezte föl a Dávidok örök jellemvonását: a komikumban
                    gyökerező pátoszt. A címeren három vicsorgó törökfejre teszi féllábát egy vitéz,
                    s egyik kezében kardot, a másikban keresztet tart. Ez az ötlet most roppantul
                    komikusnak, torz tréfának látszott neki: a keresztért levágott fejek.</p>
				<p>De semmire sem gondolt tovább egy-két másodpercnél.</p>
				<p>Rohant fel a dolgozószobájába, elővette a legjobb távcsövét, kicipelte a
                    háromlábbal együtt az erkélyre, felállította, s nekiállott, hogy segítségével
                    fölfedezze a világ középpontját: a fehér napernyős lányt.</p>
				<p>Hatalmasat kiáltott örömében, mikor meglátta. Most indult haza a két lány, a falu
                    felé. Egész tisztán ki lehetett venni, amint ott haladtak csöndesen, mint két
                    libegő pille az úton.</p>
				<p>Úristen! az a fehér, az a bársonyos fehér édes pillangó!</p>
				<p>Ha az egyszer ide szállana, ide a szívére! És itt megtelepednék! Micsoda
                    boldogság, milyen paradicsom virágzanék ki itt a köveken.</p>
				<p>Zsolt fölpillantott, s szeme előtt elkáprázott, átalakult a nagyvilág, egy
                    elmosolyodott képbe folyt össze. Az a kis pont a láthatáron, amelyet az előbb
                    nagy pontossággal figyelt meg, végtelen távolságba veszett és észrevehetetlen
                    része lett a mindenségnek. Megdörzsölte szemét; rövidlátó volt kissé.</p>
				<p>A szíve elszorult, mintha kisiklott volna kezéből a boldogság lepkéje. Így olvad
                    az egyén a mindenségbe. Csöndesen, szelíden, jólélekkel nevetett, s az erkély
                    párkányára könyökölve belenézett a távoli képbe.</p>
				<p>- Ott vagy, ott vagy! - mondta magában meleg szívvel. - Milyen szép, milyen
                    kedves így ez a világ! Tudom róla, hogy ott, ott mosolyog egy harmatos bimbó. És
                    rám vár!</p>
				<p>A szeme nedves fátyollal borult be, s azon át még káprázatosabbnak látszott a
                    változatos, százféle zöld színnel festett táj képe.</p>
				<p>Aztán újra a távcső elé telepedett, és kikereste azt az egy pontot, ahol egy kis
                    fehér napernyő, mint a szellőben lebegő szirom halad csöndesen előre.</p>
				<p>- Akármerre haladsz, kicsi rózsaszirma - mondta égő szemmel -, idehúz, idehúz a
                    delej, a mágnes...</p>
				<p>Behunyta a szemét, s már ott is érezte maga mögött, a háta mögött a legédesebb
                    feleség ruhájának suhogását, s kéjes, forró borzongás állította meg a
                    szívverését.</p>
			</div>
			<div type="chapter">
				<head>9</head>
				<p>Kacagó lázban telt el ez a másfél nap, ami hátra volt a találkozásig.</p>
				<p>A fiatalúrra senki sem ismert rá. Minden munkát lerázott magáról, s az tette
                    boldoggá, hogy a százados házába, jóformán a szobákba is be lehetett látni.
                    Kitűnő üvegje olyan pontosan megmutatott minden alakot, minden mozdulatot, hogy
                    néha még a hangot is hallani érezte.</p>
				<p>Látta, mikor délfelé megérkeztek a gyerekek. Egész csapat fiú; úgy ültek a
                    kocsin, mint a raj.</p>
				<p>A két leány ott fogadta őket az udvaron. És Zsolt most már látta: a nagyobbik
                    leány a százados leánya s a kisebb a barátnő. A nagyobbik leány minden fiút
                    összecsókolt, emez a nagyokkal kezet rázott, s csak az aprókat csókolta
                    meg.</p>
				<p>Szívét jóleső öröm bizsergette; nem adta volna egy félvilágért, hogy a
                    kapitánnyal nem kell családi viszonyba keverednie.</p>
				<p>Sok mindent elmondott az az üveg. Egész jellemrajzot olvasott vele. Megismerte az
                    egész családot olyannak, amilyen. S különösen a két leányt. Az az egy
                    pillanatnyi összbenyomás, amit lent a dombtetőn szerzett, lassan, szépen
                    részeire bomlott, s tisztán kialakult, mint a reggeli szürkületből
                    napfeljöttével a föld képe.</p>
				<p>A család egész napon át kínt volt a szabadban. Az udvaron nagy fák állottak, a
                    kertben szőlőlugas volt, s ezen a két helyen tartózkodott a két leány. Zsolt
                    látta, az apró gyerekek hogyan rajzanak körülötte, látta, hogy szedi rendbe őket
                    ebéd után, ruhájukat megigazítja, kalapot tesz a fejükre, mintha anyjuk volna,
                    míg a pipacs, aki piros blúzt vett föl, hogy a név még találóbb legyen, csak
                    lebeg-libeg, játszik, hancúrozik s kacároz köztük.</p>
				<p>- Édes drágaságom! - mondta magában Zsolt, valahányszor újabb, nemes és szép
                    jellemvonást fedezett föl a maga rózsájában. Meghatva konstatálta, hogy soha
                    élőlény ilyen közel nem volt még a szívéhez, mint ez az idegen leány, akit
                    egyetlenegy pillanatig látott. Gyakorolta magát benne, hogy behunyt pillákkal
                    idézze lelke elé azt a jelenetet, amint először meglátta. Azt a méltóságos,
                    mégis egyszerű, nemes és közvetlen, szépséges, frissen, harmatosan csillogó
                    arcot...</p>
				<p>Mikor az est leszállt, akkor is ott maradt és az üvegén át elnézte a nagy kúria
                    vibráló lámpafény csillagait. S meleg szeretet áramlatát küldte a boldog hely
                    felé, ahol az élet angyala álomváróan feküdt képzelete szerint. Pedig a kis
                    Virág akkor már otthon volt a nénijével, aki erősen zúgolódott, hogy
                    elhanyagolja őt.</p>
				<p>Zsolt nem látta, Virág miként von vállat a nádfödeles kis házban, az öreg néni
                    pusmogására. Virágot csakugyan jobban érdekelte a barátnéja eleven családi köre,
                    mint a saját dirmegő-dörmögő, békétlenkedő öreg nénije, akinek tetszett ugyan,
                    hogy ebben az unalmas faluban a húga révén legalább szoros összeköttetésbe kerül
                    a századossal, meg a víg társasággal, de nem szerette, hogy ő mégis úgy háttérbe
                    szorul, mint általában az öreg a fiatalok közt.</p>
				<p>- No és te nem is mondanál semmit anyádról meg otthonról.</p>
				<p>- De mit mondjak, Mari néni? Hiszen nem is voltam otthon; a vizsga után rögtön
                    fölpakolt bennünket kapitány bácsi, és idehozott.</p>
				<p>- Hát akkor a vizsgáról beszélj. Hogy sikerült?</p>
				<p>- Jól! Mit mondjak még?</p>
				<p>- Ugyan eredj, milyen vagy te. Én csak itt magamba vagyok egész esztendőben, hogy
                    majd megölöm a fejem, és nem akarsz most sem beszélni valamit.</p>
				<p>Virág kínosan érezte, hogy oda kellene szaladnia kedves jó Mari nénijéhez,
                    megcsókolni, csevegni neki, hisz tudja, mennyire szereti őt és mennyit áldozott
                    érte; az egész rokonságban csak őérte! És mennyit! Nála nélkül nem is tudott
                    volna végezni! De mégis képtelen volt egy szót is szólani, csak ült hallgatagon
                    egy kemény széken, s hímzett zsebkendőjét tépdeste, simogatta, hajtogatta. Ő nem
                    tud naiv, csacsogó-ficserkélő lenni, mint Piroska; ő olyan természetű, hogy őt
                    kell körültáncolni, s beleheccelni a játékba, mulatságba, kacagásba. Úgy
                    sajnálja, úgy restelli, s mégse tudna egy szót sem szólani.</p>
				<p>Az öreg néni fölhúzta vékony, összeszorított száját, két kezét összekulcsolta az
                    ölében, s kedvetlenül bólogatott; úgy ült az ócska díványon.</p>
				<p>- Na, vesd meg az ágyat, menjünk aludni - mondta végre.</p>
				<p>Virág gyorsan fölállott, s hozzáfogott ágyat vetni. Az óra unalmasan verte:
                    tik-tak, tik-tak.</p>
				<p>Egyszer csak hangosan fölkacagott. Az öreg néni, aki már vetkőződni kezdett,
                    sandán nézett oda.</p>
				<p>- Hahhaha - ült le az ágy szélére Virág, s úgy kacagott, a könnyei is
                    megeredtek.</p>
				<p>- No és mi az?</p>
				<p>- Mackó... a kis Mackó (a százados legkisebbik kétéves fia) ma este, mikor
                    lefektettük Piroskával, már nagyon álmos volt, és nem bírt sehogy se kibújni a
                    ruhájából, az pukkasztó volt!... és azt mondja a végén: Virád néni, teszék nekem
                    ojan juhát vajni, mint a tisz kutyusznak van téjen. - Milyen az Mackó - kérdem
                    tőle. - Czat a haszán van tét domb... Hahhaha!...</p>
				<p>Az öreg néni kapott mindenen, ami föleleveníti, és beszédre bírja a kis húgát, s
                    erőltette magát, hogy ő is nevessen rajta.</p>
				<p>- Olyanok a gyerekek, olyan furcsákat mondanak néha, majd meghal az ember -
                    szólt; - az én Karcsim is, mikor kicsi volt, azt mondja egyszer, hogy: Mama, add
                    ide a puskát. - Minek az Karcsikám? - Lelövöm a héját, mert elviszi a csirkét. -
                    Ó kisfiam, kicsi vagy te még, téged is elvisz a héja, ha meglát, mint a csirkét.
                    - Nem visz engem, azt mondja a Karcsika, látja a sapkámról, hogy fiú vagyok, nem
                    vagyok én csirke.</p>
				<p>A néni felnevetett a régi emléken, amit ezerszer elmondott már.</p>
				<p>Virág egy percig élvezettel hallgatta el a jól ismert, kedves családi adomát,
                    aztán hirtelen, váratlan kitört az előbbi kacagása; a párnába borult, úgy
                    kacagott.</p>
				<p>- Czak a haszán van két gomb! - ismételte fuldokolva, belepirulva.</p>
				<p>A néni újra bosszús lett, s mérgesen dobálta le magáról a ruhát.</p>
				<p>- No és ez olyan nevetséges. Neked már csak azok a Lázár-gyerekek a nevetségesek!
                    Csak!...</p>
				<p>És kiduzzasztva fogatlan ajkait, fújt, és sietve bebújt az ágyba; befelé fordult
                    a falnak, pedig a bal oldalán sose tudott aludni.</p>
				<p>Ezt mind nem látta Zsolt, de ha látja is, csak egy, egyetlenegy dolog ragadja meg
                    belőle a figyelmét, az, hogy a kis Virágnak egyetlen pillanatra sem jut eszébe,
                    hogy ma a dombtetőn egy sovány, bámuló szemű, igénytelen fiatalembert
                    látott.</p>
			</div>
			<div type="chapter">
				<head>10</head>
				<p>Már igazán baj van - mondta Zsolt félhangosan reggel, amint talpra ugrott. - Ha
                    már én sem tudok aludni, az nagy baj!</p>
				<p>Maga sem értette, mért öltözött föl olyan gyorsan, míg máskor pongyolán szeretett
                    reggelihez ülni, s csak nagy nehezen szánta rá magát az öltözködés alaposabb
                    végrehajtására.</p>
				<p>Gyorsan megmosdott, soká fésülte a haját, melyről tudta, hogy az egyetlen
                    szokatlan rajta. Sőt kikötötte bajuszát is, amely rendesen csapzottan hullott
                    ajkára.</p>
				<p>Amint készen volt, sietett ki - a messzelátóval.</p>
				<p>Mosolygott magán.</p>
				<p>Fölállította a távcsövet. A Lázár-portán még minden csöndes volt.</p>
				<p>Lassan teltek az órák, már hat, hét óra, még mindig üres a kapitányék udvara.
                    Végre megjelennek a cselédek. Fél nyolckor félig öltözötten kiszaladnak a
                    gyerekek, erővel kell őket becipelni, utánuk a nagy leány, a kapitány leánya is
                    kijön. Ejha! ingvállban, fehér válla idáig fénylik, szőke haja lelóg a háta
                    közepéig. Zsolt megremeg, ha ő is kijön! Biztosra veszi, hogy ő nem így lép ki.
                    Azt a szépséges, tökéletes jelenségét nem tudja semmiféle lazasággal
                    elképzelni, csak teljes toalettben és harmonikus lélekkel.</p>
				<p>Végre nyolc óra tájban összegyűlnek a lugasban reggelizni.</p>
				<p>Zsoltot rendkívüli meglepetés éri. Ő nincs közöttük. Hol van? A szívébe nyilall.
                    Beteg.</p>
				<p>Csakugyan, a barátnője sűrűn besiet a házba: hozzá? Ah, micsoda kegyetlenség,
                    hogy ilyen hamar kijön, egyáltalán, hogy nem maradt bent vele! Közönyös,
                    szívtelen nép, haszontalanok, lelketlenek, gyűlölni valók.</p>
				<p>A nyugtalansága egyre nő, mert látja, hogy reggeli után mindenki szétoszlik,
                    zavartalan jókedvvel töltik az időt, s egyáltalán nem látszik, hogy a szegény
                    beteggel törődnék valaki.</p>
				<p>Mélységes fájdalom szorítja el a Zsolt szívét, s ezerféle kombinációt fűz a
                    föltevéshez. És most érzi, hogy annak a leánynak elvesztése, akit csak
                    egyetlenegyszer látott, akkor is csak egy pillanatig, de akihez úgy hozzáfűzte
                    már magát, hogy közelebb érzi a szívéhez, mint az egész emberiséget, ennek a
                    lénynek örök elaluvása mélységesebb gyász volna reá minden mások halálánál. És
                    megérzi a hindu asszony érzését, aki a máglyára lép a férje holtteste mellé,
                    megérti az örök bánatot és örök gyászt, hogy soha e világi életben másra nem
                    lesz gondja, gondolatja, ha őt elveszti.</p>
				<p>Egy hosszú délelőtt emésztődésben, oktalan és vad vergődésben úgy érzi, egy
                    életre való hatást gyűjtött. Ezt a mai napot sohasem fogja elfelejteni,
                    mindenkor ez lesz szerelmének legnagyobb bizonysága, mert a mai rettegő bánata
                    egy pillantás fenséges boldogságából ered. Könnyű azért fájni az ember szívének,
                    ami benne van már a foglalatban. Misztikus és magasztos érzésnek találja ezt a
                    mostanit, egy álomképért, az életboldogság egyetlen sugaráért. S büszke volna
                    rá, ha ezt a keresztet holtig kellene viselnie. Úgy tetszenék neki, nem halhat
                    már meg boldogtalanul, úgy rémlenék, joggal vezekel a boldogságért.</p>
				<p>És mindezt az erős délelőtti napsütésben.</p>
				<p>Tizenegy órakor reggelihez hívták, és ő meglepetve vette észre, hogy minden
                    bánata és ijedtsége mellett hatalmas étvágya volt. Szinte restellte.</p>
				<p>Reggeli után ki újra az erkélyre.</p>
				<p>Ahogy belenéz a teleszkópba, első pillantása őreá esett. Ott állott az udvar
                    közepén, s a legkisebb gyerek röpült a karjába. Fölkapta és hajadonfővel vidáman
                    táncolt vele.</p>
				<p>Zsolt szörnyen megzavarodott.</p>
				<p>Eszerint nem beteg, s csak nézte, nézte azt a fehér kis alakot, a messze udvaron,
                    amint a parányi gyerekkel táncol, s amint köréje gyűlnek a többiek is, és
                    mindnyájan igen jókedvűek, kacagnak, zsivalyognak.</p>
				<p>Zsolt nem látott tovább semmit, a szeme nedves lett az öröm könnyétől.</p>
				<p>Mintha újra valósággá lett volna a boldogság álma.</p>
				<p>Úgy sajnálta, de olyan nagyon, hogy nem hallhatja azokat a kedves, édes szókat,
                    amivel az ő édese lebilincseli még ezeket a vásott kölykeket is, ezeket az apró
                    fenevadakat.</p>
			</div>
			<div type="chapter">
				<head>11</head>
				<p>Pedig azokat csakugyan érdemes lett volna hallani.</p>
				<p>A kis Virág, amint a szép vasárnap reggel fölkelt, megbékítette a nénijét, mert
                    elmesélte egy csomó iskolai élményét. Bántotta a lelkiismeret, hogy az este úgy
                    megbosszantotta, s jóvá akarta tenni a hibáját. Könnyű volt; a jó öreg néni
                    minden szavát úgy vette, mint az ajándékot. Délelőtt templomba mentek, onnan
                    Piroskáékhoz sietett.</p>
				<p>- No és te mindig csak ott fogsz ülni? - kérdezte a néni, amint a templomnál
                    elváltak.</p>
				<p>Virág nevetett és vállat vont.</p>
				<p>- De ebédre ott ne maradj! - szólt rossz előérzettel a néni, aki telhetetlen volt
                    a húga társaságában. - Úgyis átmegyünk délután - folytatta, szokása szerint az
                    orra alól pusmogva -, ne ülj le mindig náluk, velem is lehetel egy kicsit!</p>
				<p>Virág megígérte, hogy hazamegy ebédre, s azután repült, mint a madár a vidám ház
                    felé.</p>
				<p>Ott nagyban folyt a délutáni vendégeskedés sok előkészülete. A századosnak volt
                    egy derék szakácsnéja, a Mari, aki már öt éve nála van, s különösen mióta
                    meghalt a felesége (csaknem három éve ennek), egyedül viszi a háztartását.
                    Minden rá van bízva, de Piroska folyton be-bekukkan, s tréfából olyanokat “sóz”
                    neki, hogy komolyan is elég.</p>
				<p>Most is ott asszisztálnak mellette Virággal együtt, s Piroska folyvást
                    beszél:</p>
				<p>- De jó legyen a kalács, Mari!</p>
				<p>- Jó lesz, kisasszony, jó lesz.</p>
				<p>- Jó is legyen, mert mind magába tömöm, ha nem sikerül, osztán levonom a
                    béréből... Hallja, nem jól dagasztja azt a tésztát maga, nem simogatni kell azt;
                    így dagassza, mint én a maga hátát...</p>
				<p>Harsogó kacagás lesz a játékból; Mari is megáll, s percekig nem tér magához a
                    hahotából.</p>
				<p>Végre Piroska hozzájut ahhoz, aminek a kedvéért bekukkant; kinyitja a spájzt, s
                    néhány befőttesüveget hoz ki; fölbontja, üvegtálba önti a pompás barackokat,
                    meggyet, diót; tízóraira készíti a gyerekeknek s maguknak. Közben egyre
                    cseveg.</p>
				<p>Mari, szorgalmasan dagasztván a fehér tésztát, a sarokban üldögélő morcos kisfia
                    érdekében szaporán pislog a befőttosztás felé. Nagy buzgósággal szokta készíteni
                    a befőttet, hogy legyen elég, ha a család hazajön, s mikor a befőzésről van szó,
                    rengeteg szükségletei vannak; ám ez a borzasztó pusztítás, ami itt megindult,
                    megrémíti, s szentül és irigyen elhatározta, hogy legalább amit lehet, ő maga
                    fog megenni a kisfiával együtt, akit úgy tart itt maga mellett a konyhában, mint
                    egy hízó malacot. - Végre is nem állja szó nélkül. Takarosan hátrakötött,
                    piroskendős fejét fölveti, s kihúzván ujjait a tésztából, amely utánanyúlik,
                    nevetve, de mégis hosszú arccal kérdi:</p>
				<p>- Hát nekem, kisasszony, semmi se jut?</p>
				<p>- Hogyne, Mari! Magáé a papirossa!</p>
				<p>Virág hangosan fölkacag; őt kissé izgatja a Mari kapzsisága, amit két nap alatt
                    kitapasztalt, s örül a feleletnek. Ámbár csak tréfa az egész, mindenki tudja,
                    hogy a kis fekete kölyök, aki a sarokból bámul nagy, koromszínű szemével, s
                    akire isten tudja, hogy tett szert a lányasszonyanyja, nem szenved rövidséget
                    itt, a tékozlás mintaszerű hajlékában.</p>
			</div>
			<div type="chapter">
				<head>12</head>
				<p>Zsolt ebéd után gondosan felöltözött. Soha még ilyen aprólékosan nem tervezte ki
                    a ruháját, mint ma. Valaki azt mondta neki, hogy szeméhez jól illik a kék
                    nyakkendő, ezért kiválasztotta a legszebb kék selymét, s világos, nyári ruhát
                    vett. Ahogy a tükörben nézte magát, úgy tetszett neki, hogy ma lehetetlen, hogy
                    föl ne tűnjék annak, akinek egész lelkét meg akarja ragadni.</p>
				<p>De ettől megijedt. Igazán még nem is vetett számot magával. Nem is tudja
                    elgondolni, hogy áll az ügye ott, őelőtte! Vajon tegnap a dombon észrevette-e?
                    Föltűnt-e neki? S azóta gondolt-e őreá az a lány?...</p>
				<p>Újabb ok egy félnapi töprengésre.</p>
				<p>Már három óra; ha a százados hívását komolyan veszi, mennie kell.</p>
				<p>Még egyszer lenéz a messzelátón.</p>
				<p>Az udvar üres, nincsenek idegenek. Hirtelen mohó kívánság szállja meg. Most kell
                    mennie, hogy első legyen, most, míg nincs más, mindig azé az elsőség, aki
                    hamarabb toppan be...</p>
				<p>És mégsem tud mozdulni. Restell úgy rohanni, talán rendben sincsenek, alkalmatlan
                    volna. Majd egy óra múlva.</p>
				<p>Nemsokára kocsi áll meg a kapu előtt, s idegenek szállnak le róla; két tiszt meg
                    egy hölgy.</p>
				<p>Elfacsarodik a szíve! Ó, ő, a gyáva. Az egyik tiszt igen fiatal, bizonyosan
                    valami kikent-kifent hadnagyocska, aki nagyon jól ért a szóhoz, a bókhoz,
                    könnyen meg tudja fogni a tapasztalatlan, naiv leányok szívét...</p>
				<p>Csak emészti magát száz meg száz haszontalan gondolattal, és nem mozdul az
                    üvegtől, a kényelmes székről.</p>
				<p>Egyre-másra gyűlnek a vendégek és telnek a negyedórák. Már több férfit lát,
                    katonai és polgári ruhában. A lugasban női társaság ül, a százados mutogatja
                    gyümölcsös kertjét, szőlőjét, az istállót. A leányok kart karba öltve, vidáman
                    vezetik a fiatalurakat a lombok alatt, a kert utain...</p>
				<p>Zsolt lankadtan dől hátra. Nem, nem, ő nem való emberek közé. Legjobb, ha ki sem
                    mozdul a barlangjából. Legjobb neki embert nem látni soha. Mit csinál ő női
                    társaságban, mit beszélne leányokkal? Hisz ő mindig a csöndes sóvárgó szerepét
                    játszotta, és jól tudja, hogy sohasem lesz könnyed és friss. Az ő elméje csak
                    arra való, hogy nehéz, nagy problémákat oldjon föl könnyűkké, tisztákká, hamar
                    megérthetőkké, arra nem, hogy a könnyedséget, a fölszínest tegye mélységessé. Ő
                    a súlyos viták hevében tud tetsző és kellemes lenni, a kisded csevegés az ő
                    nyelvén zavaros, érthetetlen, fárasztó lesz.</p>
				<p>Áhító vággyal s tönkrelankadt erélytelenséggel nézte az üvegen a zsongó, mozgó
                    társaságot, amely lassan benépesítette a tágas, szabad, kiugró nagy tornácot, a
                    lugast, a fák alá kirakott asztalok árnyas székeit s a kert útjait. És most még
                    kevésbé tudta rászánni magát, hogy elmenjen.</p>
				<p>Már teljesen megnyugodott, hogy nem is megy el, mikor sajátságos mozgolódást vett
                    észre. Mintha őrá mutatott volna föl, ide a kapitány. Mindenki erre fordult, és
                    szemmel látható volt, hogy a kastélyt nézik, s nyilván őróla beszélnek.</p>
				<p>- Megyek! - mondta hangosan, s még egyszer belenézvén a műszerbe, megkereste a
                    társaság legdrágább kincsét, s lázba gyúló arccal látta, hogy az is idenéz.
                    Szinte találkozott az üvegen át a tekintetük.</p>
				<p>Mikor a társaság elfordult tőle, hamar fölszedte a látcsövet, bevitte
                    dolgozószobájába, még egyszer lekefélte s körülnézte magát, sétapálcát vett elő
                    és ment.</p>
			</div>
			<div type="chapter">
				<head>13</head>
				<p>Nagy riadallal fogadták.</p>
				<p>A házigazda mint különösen kedves és becses vendéget hordta sorba. Mindenkivel
                    kezet fogott, s zavaros szemmel jóformán tájékozódni sem tudott.</p>
				<p>Zúgott a feje, káprázott a szeme, és hallgatta a sűrű megjegyzéseket a szép
                    időről, a kedves házigazdáról, a jó termésről. Egy idegen százados hamar
                    karoncsípte, s a borkezelésnek valami új módjáról kezdett beszélni. És ő
                    hallgatta, mosolygott, s tisztán tudta, hogy kívülről nyugodt embernek látszik,
                    bár belülről iszonyú nyugtalanság gyötri.</p>
				<p>Sehol sem látta Őt.</p>
				<p>Piroska, akivel már megtörtént a kölcsönös bemutatkozásuk, kacagva, hajlongva,
                    mint a szélingatta tavi fűz, jött feléje egy fiatal leánnyal, és kiszabadította
                    őt a borász katona rabigájából.</p>
				<p>Nem ővele volt, nem a harmatos rózsával, valami idegen, hétköznapi kis leány volt
                    a karján, akinek olyan szőke volt a haja, mint a megázott árvalányhaj.</p>
				<p>- Hát maga nem unja magát abban a bagolyvárban? - kérdezte Piroska.</p>
				<p>Zsoltnak a segítségére jött a vitatkozó szelleme amely, ha szóra nyitotta a
                    száját, rögtön uralkodóvá lett rajta, s kellemes, enyhen derült és enyhén
                    maliciózus ötleteket diktált neki.</p>
				<p>- Nem tudja, hogy a baglyok és a sasok egyedül szeretnek lenni? - mondta
                    mosolyogva.</p>
				<p>- Én nem tudom - felelt Piroska sajátságos kötekedő hangon -, mert én mindeniket
                    csak a képekről ismerem a természetrajzban, de te talán tudod? - fordult szerény
                    kis társnőjéhez - te bizonyosan meg is tanultad, a szöveget is.</p>
				<p>A szőke kisleány zavartan mosolygott, de nem szólt.</p>
				<p>- Virág tudja! Majd tőle megkérdezem, s akkor válaszolok magának - folytatta
                    frissen Piroska.</p>
				<p>- Maguknál ilyen tudós virágok is vannak? - szólt Zsolt, hogy mondjon
                    valamit.</p>
				<p>- Csak egyek kérem, csak egyek! De annak aztán nincs párja az egész földön.</p>
				<p>Zsolt meghajtotta magát, már tudta, hogy Róla van szó.</p>
				<p>- Kisasszony! - kiáltott a tornácról Mari, a szakácsné.</p>
				<p>- Addig elmélkedjék ezen, micsoda virág lehet az, míg visszajövök! - nevetett
                    Piroska, és nagyon boldog volt, hogy valakit megint sikerült megfogni barátnője
                    nevének rejtélyével.</p>
				<p>Elszaladt. A másik leány igen megijedt, hogy egyedül maradt ezen a nagy világon.
                    Olyanformán nézett Zsoltra, mint a bárány a farkasra, ha a pásztor ott hagyja a
                    fenevad orra előtt. Könyörgött a szemével: “jó farkas, ne falj fel rögtön”.</p>
				<p>De Zsoltnak esze ágában sem volt efféle merénylet.</p>
				<p>- Ki az a virág? - kérdezte az ijedt leánykától, aki habozott, ne szaladjon-e
                    utána Piroskának. Nem tudta mi illik? Most, hogy a kérdés erős szála idekötötte,
                    rebegve így felelt:</p>
				<p>- Kiss Virág, aki együtt végzett Lázár Piroskával.</p>
				<p>A Zsolt szeme lobbot vetett. Nemcsak a megértéstől, hanem mert megjelent előtte,
                    akiről beszéltek. Maga Virág. Egy pillantással fölitta képét, amint csipkés
                    fehér ruhájában, hosszú szoknyájában elébe lebbent. Hajlékony, arányos, bájos
                    volt; mosolygó kedves arca, egészen tearózsa, nagy sötét szeme csillogott a
                    vékony íves szemöldök alatt; barna haja lazán, kellemesen volt föltéve sima,
                    nem magas, gömbölyű homlokára.</p>
				<p>- Zsorszi! - mondta megkapóan fölzendülő tiszta szívhangon - gyere egy kicsit
                    segíteni.</p>
				<p>Georgihoz szólt, de a Zsolt szemébe nézett, aki mámorossá lett ettől a
                    pillantástól.</p>
				<p>Gépiesen előlépett, szabályosan meghajtotta magát, s bemutatkozott:</p>
				<p>- Dávid Zsolt!</p>
				<p>- Már mondta egyszer! - szólt nevető arccal Virág, bólintott a fejével, karon
                    fogta Georgit s lebbenő léptekkel sietett vele.</p>
				<p>Zsolt megdermedve nézett utána.</p>
				<p>Hogyan! ő már egyszer bemutatkozott, s nem ismert volna rá!</p>
				<p>Úgy érezte, hogy a szépséges leány hangjában éles gúny volt, és a szégyen
                    pirossága öntötte el az arcát.</p>
				<p>- Ah bizony, Virág nem szép leány! - szólt mögötte egy furcsa idegen kiejtésű női
                    hang.</p>
				<p>Visszanézett s egy éles tekintetű, igen figyelmes arcú öreg asszonyságot
                    pillantott meg, aki két úrinővel jött feléje s akit ezért a szaváért rögtön
                    meggyűlölt.</p>
				<p>- Ezt csak mondja, kedves néni - nevetett a szapora beszédű kövér nő. - Ezt csak
                    a nagynéni mondja! A nagynéninek szabad ilyet mondani!</p>
				<p>Úgy? Hát ez a hölgy, ez a kedves öreg hölgy a Virág nagynénje? Zsolt rögtön igen
                    megszerette őt, s jól látta az arcán a húgáért való büszke rajongást.</p>
				<p>- Dávid Zsolt vagyok.</p>
			</div>
			<div type="chapter">
				<head>14</head>
				<p>Kétségbeesve vette észre, hogy telnek a negyedórák, s ő kínos töprengésekbe
                    süpped.</p>
				<p>Virág már egy órája jön-megy a szeme láttára, és úgy viseli magát, mintha
                    sejtelme sem volna róla, hogy itt van ez a férfi, aki egész életére mindenségévé
                    kell, hogy legyen.</p>
				<p>Zsolt babonásan gondolt rá, hogy ez rossz előjel; nyugtalanság fogta el; ha az
                    első pillantás nem volt a leányra olyan hatással, mint őreá, mit várhat a
                    jövőtől?</p>
				<p>A szerelmet tegnap óta olyanformán fogta föl, hogy egy pillantásra kipattan
                    valami szikra a két szívből, összeolvad valami áramlat, s attól kezdve az élet
                    végéig egymáshoz köti a két szerelmest. Az életét merte volna rátenni, hogy ez a
                    leány a tegnapi napot, az éjjelt, a mai délelőttöt hajszálig olyan rettenetes,
                    megemésztő nyugtalansággal élte át, mint ő, és mit kellett tapasztalnia? Virág
                    friss volt üde, érintetlen; nem borult egy nap alatt a szerelem dús virágjába,
                    éppen olyan csukott bimbó volt, mint tegnap reggel. Csupán ígéretes bimbó, nem
                    kész, odahajló virág.</p>
				<p>Nem foghatta föl, hogy lehet ez. De mikor bizonyossá lett benne, hogy
                    közeledésére a lány semmit sem érez, hogy ha közönyösnek látszó, bár lázzal
                    lihegő szót szól hozzá, amaz udvarias, fesztelen közömbösséggel s rendesen kissé
                    támadó módon tud rá válaszolni: akkor megállott a szíve dobogása, és azt
                    kérdezte magától, él-e ő, vagy alszik? eszes ember-e, vagy valami tébolyodott?
                    áll-e igazán a természettannak valami törvénye, avagy üres szóbeszéd, amit a
                    fizika tanít?</p>
				<p>Jó sok idő telt el, mire odáig józanodott, hogy megengedte annak a lehetőségét,
                    ami valósággal megtörtént.</p>
				<p>Tehát beleszeretett ebbe a leányba. Ez tény, letagadhatatlan, kikorrigálhatatlan
                    valóság. S a leány észre sem vette őt!...</p>
				<p>Ez így nem maradhat az örökéletig! Amilyen bizonyos, hogy ő egy életre
                    megszerette ezt a kisleányt, olyan igaz, hogy az életét is rá fogja áldozni,
                    hogy a magáévá tegye.</p>
				<p>Keze ökölbe szorult, és sötétlő szemmel gondolt rá, hogy meg kell hódítania.</p>
				<p>Ez a gondolat roppant terhes és fanyar volt neki. Ismerte már magát, tudta, hogy
                    a képzelete kitűnően meg tud mutatni minden utat-módot, amellyel bármilyen célt
                    el lehet érni, de a végrehajtásra képtelen. Mihelyt tenni kell valamit,
                    elbágyad, ellankad és a legegyszerűbb eszközökhöz sem tud nyúlni. A politikában
                    is csak két tulajdonságától várt sikert: nagyszerű kigondoló, tervcsináló
                    fantáziájától és erős szónoki tehetségétől. Amit ezzel a két képességével nem
                    tud megcsinálni, az elveszett rá nézve.</p>
				<p>És most a szerelem rég ismert fogásait kell elővennie. Hódítani az asszonyt -
                    mutogatni olyan tulajdonságokat, melyek örök idő óta hatással voltak a nőre!</p>
				<p>Iszonyatos fájdalmat érzett. Nem, erre nem képes. Ilyen áron sohasem nyeri meg a
                    leányt, s ha más módja nincs, ha saját lelke önkéntelen megérzésére nem rohan
                    feléje, ha magától nem hull az ölébe a siker, akkor nincs más hátra, mint
                    elvonulni sebzett szívvel az erdőkbe, talán az életnek a minden rengetegnél
                    zordabb vadonába, s elveszni észrevétlenül.</p>
				<p>Ó pedig, hogy utálja ezt az erdőt: az életet. Undort érez, amint körültekint, s
                    olyan magányosan áll itt a zsivajlók között, ahogy csak a lelke csigahéjába
                    visszahúzódó ember tud egyedül maradni.</p>
				<p>Egyik csoporttól a másikhoz dobálta a véletlenség szele, de olyan üresen bámult a
                    hozzá beszélő emberekre, hogy amint továbbment, azok összesúgtak: “bolond
                    ez!”</p>
				<p>- Hát maga, Dávidka, mit kóvályog, mint a kerge barika? - kérdezte Piroska
                    szokásos furcsa modorában, csodálatos bizalmas szépségével és naiv csengésű
                    hangjával tevén jóvá a gorombaságot.</p>
				<p>- Vagy elvesztett valamit? - folytatta a lány a heccelő kérdezősködést.</p>
				<p>Zsolt kényszeredett mosollyal intett igent.</p>
				<p>Zsolt belenézett a leány tiszta vizű kék szemébe, s megérezte, hogy ez a leány
                    segítségére lesz, és rögtön bizalom gerjedt iránta a szívében.</p>
				<p>- A szívecskéjét? Na, ez érdekes! Hallod Virácska, gyere csak, gyere - s már
                    utána is szaladt, elfogta röptében s erővel idehozta -, ez neked való, hallod,
                    ez az úr elvesztette a szívét, és kétségbe van esve, hogy senki sem találta
                    meg.</p>
				<p>Dávid Zsolt azt hitte elalél, annyira rajtakapva érezte magát, és mégis hálás
                    volt Piroskának ezért a konfidenskedésért.</p>
				<p>Virág mosolygott, és figyelmesen, ártatlanul nézte Zsoltot. Ő egyáltalán nem
                    tudna ilyen kényes tréfákat mondani. Szűzies szemérem tartóztatja, s józan
                    észjárásához nem illik, hogy tréfát csináljon abból, ami komoly.</p>
				<p>- Az én szívem! - szólott Zsolt, aki megint visszakapta elméje rugalmasságát,
                    amint szólni kezdett - azt ugyan nemigen sietne megtalálni senki.</p>
				<p>- Miért? - kérdezte komolyan Virág, míg Piroska vidáman, s szinte helybenhagyóan
                    nevetett. - Maga nagyon jó fiúnak látszik.</p>
				<p>- Én? - s meghűlt Zsolt ereiben a vér az örömtől.</p>
				<p>- Maga igen becsületes és okos ember lehet.</p>
				<p>Zsolt csak nézte merő szemmel, hogy majd elnyelte a leányt.</p>
				<p>- Csak egy kicsit extra! - tette hozzá Virág.</p>
				<p>Zsolt nevetett.</p>
				<p>- Miből gondolja, hogy “extra” vagyok?</p>
				<p>Virág elnevette magát s vállat vont.</p>
				<p>- Látom.</p>
				<p>- Hát ez nem elég extraság - kottyant közbe Piroska -, hogy elveszti a szívét, s
                    idejön valakit keresni, aki megtalálja.</p>
				<p>Zsolt különösen nézett rá, mintha ki akarná olvasni a szeméből, vajon mindent tud
                    ez a leány?</p>
				<p>- Piroska! - kiáltott az apja, aki szakácsköténybe öltözve, ingujjban, nagy
                    ambícióval ügyelt, hogy a hosszú nyársra szúrt kerek húsdarabok hengere, a
                    zsiványpecsenye, kellően piruljon a jó parázstűzön. Piroska rögtön szaladt, de
                    még visszaszólt Virágnak:</p>
				<p>- Kisvirágom, szórakoztasd ezt az urat! félek, ha még te is itthagyod,
                    gyógyíthatatlan búskomorságba esik nálunk.</p>
				<p>Mindhárman nevettek. Zsolt egyáltalában nem volt tisztában vele, tudatosan
                    beszél-e ilyeneket Piroska, vagy csak az ő megsebzett szíve érzi találva magát
                    minden szótól.</p>
				<p>Egy fa árnyékában állottak; a lombok közül sárgás napfoltok estek a Virág hófehér
                    ruhájára; az arca tüzelt a melegtől és az életkedvtől, s finom kreolszínű bőrén
                    leheletszerű gyöngyöcskék ragyogtak. Zsolt a fa tövében állott, ahol egy
                    nyomnyival magasabb volt a föld, s maga mögött érezvén a fa védő oszlopát,
                    nagyobb önérzettel nézett a szép leányra. Virág csak egy parányival volt
                    alacsonyabb nála, úgy, hogy Zsoltnak szüksége volt némi emelvényre, hogy fölül
                    érezze magát a lány szeme pillantásának szintjén. Jól megnézte ezt a formás kis
                    fejet, amely az ügyesen arányosan fölrakott haj alatt kedves, nagyon kifejező
                    arcocskát tárt elé. Az öreg néni szavára gondolt, hogy “Virág nem szép leány”, s
                    egy pillanatra igazat adott a néninek. Lehetnek, akik nem látják őt szépnek. És
                    ő maga is, amint egy pillanatra lehunyta a szemét, hogy előidézze a tegnapi
                    képet, igen nagy különbséget vett észre a közt a villanásszerű harmatos rózsa
                    közt, amely kitörülhetetlenül rajta maradt lelke tükrén, s e között a
                    húsból-vérből való, eszes arcú, figyelmesen néző csinos leány között.</p>
				<p>- Mondja kisasszony, miért tart extrának? - kérdezte Zsolt.</p>
				<p>Virágot kellemetlenül érintette a “kisasszony” megszólítás, amiben ledegradálást
                    érzett.</p>
				<p>- Nem elég, hogy úgy jár-kél itt, mintha senkivel sem törődnék? - amint ezt
                    kimondta, megijedt a merészségtől, de nem is bánta a belekötést.</p>
				<p>- Én úgy járok-kelek? - ragyogott föl a Zsolt szeme. - Higgye el kisasszony,
                    pedig van, akivel törődöm... Igaz, nagyon kevesen vannak, nagyon kevesen -
                    azazhogy az emberek együtt, mint tömeg, nemzet, emberiség roppant érdekelnek, és
                    nagy életföladat volna rám, ha a javukra működhetnék, de az egész óriási
                    emberiségből, amely a földet lakja, engem személyesen csak egy pár lény érdekel,
                    s a lelkem legbensőbb valóságát egy, csak egy foglalja el.</p>
				<p>Azt hitte, mindent megmondott, s Virág is azt, hogy mindent megértett. Nem tudta,
                    bosszantsa-e őt, vagy kitüntetve érezze magát, hogy épp neki tesz célzást
                    arról, hogy már szerelmes.</p>
				<p>Kis ideig hallgattak. Zsolt odaadóan nézte Virágot, ez pedig karcsú karjával
                    fölnyúlt a feje fölé, s lehúzott egy hajlós fiatal ágat. Ezt tartotta, mintegy
                    ebbe kapaszkodott, hogy az egyensúlyát s helyzetének nyugvópontját
                    fönntartsa.</p>
				<p>- Mondja, nagy öröm politikus lenni? - kérdezte Virág váratlanul, s nem
                    reflektált a fiatalember előbbi szavaira.</p>
				<p>- Tessék? - állott el a Zsolt szíve, s mélységes kiábrándulást érzett. Hát
                    csakugyan vége a világnak? Még ezzel sem tudta fölidézni azt a villamos áramot?
                    Hogy tárja föl magát még nyíltabban?... Ha tudta volna, hogy szavai épp az
                    ellenkező hatást értek el, s a Virág szívecskéje most már véglegesen s olyan
                    szépen elzárult előtte, hogy abba még a sejtelem sem férkőzhet be többé nem
                    annak a nyers megérzése, hogy: ő, Kiss Virág az az egy e
                    földön.</p>
				<p>- Mindenki csak arról beszél, hogy maga komoly ember s borzasztó nagy politikus.
                    Szóval nagy úr.</p>
				<p>- Nagy úr? - Zsolt igen-igen kicsire érezte összezsugorodni az önérzetét.</p>
				<p>- Mi úgy nézünk fel magukra politikusokra, mint félistenekre. Nem is hiszem, hogy
                    magával is olyan nyelven lehet beszélni mint más közönséges halandóval. Hiszen
                    maga nem ember lesz, hanem képviselő! Magához csak bélyeges folyamodványban
                    szabad szólani.</p>
				<p>Zsolt mosolygott, érezte a jótékony gúnyt, ami a lány hangjában volt, de amely
                    nem vágott elevenbe, csak úgy borzolta a víz színét.</p>
				<p>- Még nem vagyok képviselő, még nem kell bélyeg a folyamodványra - mondta, s oly
                    melegen mosolygott, olyan visszahúzódó gyöngédséggel, mint mikor az óriás az
                    apró emberrel beszél, s mindent elkövet, hogy ne vegye észre senki a nem tőle
                    függő különbséget, amelyről azonban nem mondana le semmi árért, mert becsüli,
                    mert örül neki, büszke rá.</p>
				<p>- Kész a zsiványpecsenye! - hangzott a jelszó.</p>
				<p>- Jöjjön, majd én gondoskodom magáról - szólt nevetve Virág -, ha már ilyen
                    kegyes. Itt vigyázni kell ám, hogy jó falatot kapjon az ember; ahhoz maguk nem
                    értenek, ha még oly félistenek is.</p>
				<p>- Minél jobban az valaki, annál kevésbé... - mondta Zsolt.</p>
				<p>- No, akkor maga abszolúte nem ért hozzá - vágott vissza Virág.</p>
				<p>- Igaza van, én abszolúte nem értek hozzá.</p>
				<p>- Milyen önhitt! Pedig maguk is éppolyan gyerekek, mint mi, csak affektálják a
                    komolyat.</p>
				<p>- Én sohasem affektálok.</p>
				<p>- Láttam az elébb.</p>
				<p>- Mit?</p>
				<p>- Úgy járt itt le s föl, mint egy álomkóros. Persze így illik egy leendő
                    törvényhozóhoz, aki mindig nagy gondolatokba van elmélyedve. De ha egy leány,
                    akármelyik! megszólítja, s nagy kegyesen arra méltatja, hogy három percig
                    foglalkozzék vele, akkor már vége a méltóságos arcnak...</p>
				<p>Zsoltnak kitágult a szeme.</p>
				<p>- Bocsánat, nem akármelyik leány előtt! - mondta.</p>
				<p>- Annál szebb! Ez nem illik igazi férfihoz.</p>
				<p>- Hát mi illik?</p>
				<p>- Azt nem mondom meg! - Ezzel előresietett, s örült neki, hogy így rápirított;
                    tessék, egy perccel ezelőtt bevallja neki, hogy szerelmes valakibe, és mégis
                    csapja a szelet. Ohó, hetyke politikusok, nem fogunk játszani a szegény ember
                    leányával.</p>
				<p>Tetszett neki, a kicsi kis Virágnak, aki csak most szabadult ki az intézetből, a
                    szigorú rend, csönd és szemérmetes hazugságok világából, hogy ilyen szabadon és
                    fesztelenül tud beszélni egy igazi nagyvilági férfival. Egész beleszédült ebbe a
                    jóérzésbe. És Zsolt meg ővele lakott jól; mire a zsiványpecsenyére került a sor,
                    nem volt rá egy csöpp étvágya sem.</p>
				<p>- Jöjjön, Dávid úr, gyere Piroska, ide telepszünk, itt nagyon jó lesz.</p>
				<p>A nagy cseresznyefa alatt volt egy kis fehér kerti lóca, arra ültek. Zsolt
                    egészen természetesnek vette, hogy Virág ilyen bizalmas hozzá. Az ellenkezője
                    lett volna furcsa és szomorú. Piroska nem soká maradt mellettük, mondott egy-két
                    tréfát s elszaladt. Mégis ő volt a házikisasszony, mindenkivel kellett
                    foglalkoznia. Igaz, hogy igen furcsán fogta föl ezt a kötelességét, s inkább
                    alkalmatlan volt mindenkinek, mint hasznos a komoly étkezés szempontjából. De
                    ezt a szeleburdiságot olyan bájosan csinálta, hogy majd megették érte. Különösen
                    egy fiatal hadnagy, akivel örökké per “tacskó” beszélt. Meg a segédjegyző,
                    Schwitzer Lojzi, ugyanaz, akit tegnap reggel olyan formátlan ruhában láttak.</p>
			</div>
			<div type="chapter">
				<head>15</head>
				<p>- Volt nekem már egy kicsi politikus ismerősöm - szólt Virág.</p>
				<p>- Miért kicsi?</p>
				<p>- Először, mert olyan apró ember volt, mint maga.</p>
				<p>- Én apró vagyok? - kérdezte elvörösödve Zsolt.</p>
				<p>Virág jóízűen, ártatlanul fölnevetett.</p>
				<p>- Csak nem hiszi, hogy olyan szál ember, mint Lázár bácsi?</p>
				<p>Zsolt ezt nem hiszi, de azért nem örül, hogy csakugyan, “apró ember”.</p>
				<p>- No, nem baj az - vigasztalta tréfásan, gúnyosan és egy parányit melegen Virág
                    -, “a magyar ember alacsony termetű, erős csontozatú, barna arcú, tüzes lelkű”,
                    így tanultuk valaha. Aztán “kicsi a bors, de erős”, az az én kicsi politikusom
                    is ilyen paprikamagyar volt.</p>
				<p>- Én paprikamagyar vagyok? - kérdezte rá Zsolt kényszeredett mosollyal. Ez
                    éppolyan lelke mélyéig ható sértés volt, mint az előbbi, s mégis nem neheztelt
                    érte, hanem elszomorodott rajta.</p>
				<p>- Persze hogy az! Nem is lehet magával három percig beszélni, mindjárt
                    föllelkesedik vagy megsértődik, hja, a politikus mind érzékeny és hiú...</p>
				<p>Virág megijedt. Hogy merészel ő ilyeneket mondani egy egészen idegen
                    fiatalembernek. Ő, aki még sohasem mert, de nem is tudott, hisz alkalma sem volt
                    fiatal urakkal évődni. Piroska más, az már alaposan belegyakorolta magát a
                    hadnagyocskái közt, de ő az intézetben s a néninél, ahol lakott, zárdai
                    magányosságban élt. És az ő kis politikusával csupa hab és gyöngyharmat volt a
                    társalgásuk.</p>
				<p>- Mondja csak, mondja tovább. Nem is képzeli, mennyire érdekel a jellemrajzom -
                    szólt Zsolt, míg csaknem libabőrös volt a teste. Úgy nézett föl Virágra, mint a
                    megszeppent iskolásgyerek a tanítónénire.</p>
				<p>- Meg ne haragudjon rám, amiért így eljár a nyelvem - mondta Virág -, azt hiszi,
                    annak a hadnagynak tudnék ilyeneket mondani?</p>
				<p>- Nem hiszem. Nem. Remélem, hogy nem! - sietett rá felelni Zsolt, s a hangja oly
                    meleg volt, hogy Virág is csaknem zavarba jött.</p>
				<p>- Én jól ismerem az ilyen politikusocskákat - folytatta -, az én kis politikusom
                    is ilyen volt. Nagyhangú, mindig szónokol, örökké az ország, a nemzet, az
                    emberiség! És olyan csámpás, de olyan!...</p>
				<p>- Mint én?</p>
				<p>- Maga nem az! Maga rendesebb, csinosabb is nála.</p>
				<p>Zsoltot kedves melegség futotta el, s hálásan nézett Virágra.</p>
				<p>Ez kacagott, mintha kicserélték volna, s hozzátette:</p>
				<p>- Azért ne képzelje, hogy valami Adonisz! Csak az én kis politikusom volt igazi
                    kis mamlasz. Az se tudott bókot mondani. De azt elvárta, hogy neki udvaroljanak.
                    Ő a világ közepe. Csak az okos embereket szereti, az észt! Az öreg urakkal
                    vitatkozik, a gyerek társaival szóba sem áll, azokat a satnya agyvelejű
                    leányokat meg szörnyen lenézi. Hanem én megtáncoltattam ám! Nekem úgy
                    parírozott!...</p>
				<p>Zsolt a saját jellemrajzát hallva, hideglelősen borzongott össze minden újabb
                    mondatra, s végül nagy odaadással érezte, hogy ő is tudna “parírozni”.</p>
				<p>Virág megijedt, hogy megint messze ment a bizalmasságban, s nem folytatta, csak
                    nevetett. Keskeny ajkai szabályos íjformájúak voltak, s amint nevetésre
                    széthúzódtak, apró, hófehér fogaiból csak a gyöngyös hegyek sora villant ki.
                    Ellenben Zsolt nevetéskor egészen megmutatta erős fogsorát. Virág, amint
                    lenézett oldalra a fiatalember arcára, mintegy kémlelni, milyen hatást tett rá a
                    beszéde, ezeket a csillogó fogakat látta meg.</p>
				<p>- Mondja, hogy kell így nevetni?</p>
				<p>- Hogy?</p>
				<p>- Ahogy maga tesz. Látszik, mennyire tudja, hogy szép fogai vannak.</p>
				<p>- Maga is észrevette? - szólt Zsolt. Nem szerette, ha dicsérték.</p>
				<p>- Engem már figyelmeztettek rá. Különben muszáj észrevenni, mert nagyon
                    megmutatja. Ugye, maga nagyon szereti a fogait, meg a haját.</p>
				<p>Zsolt hebegve nevetett. Zavarba hozta ez a furcsa támadás.</p>
				<p>- Miből gondolja?</p>
				<p>- Furcsa; ha nem volna kevély a hajára, nem növesztené ilyen nagyra, hanem
                    lenyíratná, mint más tisztességes ember; és ha a fogaival nem akarna dicsekedni,
                    nem mutogatná annyira.</p>
				<p>Zsolt elpirult.</p>
				<p>- Mondja, maga így nevet? - és Virág keskeny, piros ajkait fölvonva, megpróbálta,
                    hogy a felső és az alsó fogait megmutassa. Nagyon bájos volt naiv
                    furcsáskodásában. - Ez nehéz lehet! - tette hozzá, és jóízűen nevetett rendes
                    módján.</p>
				<p>Zsolt nevetett, s a szíve megtelt boldog érzéssel, hogy majd kirepült a
                    kebléből.</p>
				<p>Istenem, micsoda édes báj sugárzik egy ilyen szépséges szép leánykának minden
                    mozdulatából. A világ legokosabb embereinek csupa Napóleonoknak és
                    Bismarckoknak, Deák Ferenceknek társaságában vajon tudna-e ilyen bűbájosan
                    teliszívű érzéseket érezni!</p>
				<p>- És most nagyon illetlen vagyok, ugye - szólt Virág, még a mentegetőzésben is
                    hamiskás negédességgel.</p>
				<p>Illetlen? Zsolt a magyar nyelv akadémiai nagy szótárában sem talált volna szót
                    rá, milyen fölségesen elragadó volt.</p>
			</div>
			<div type="chapter">
				<head>16</head>
				<p>- Schwitzer úr, jöjjön már ide! - kiáltott Virág, aki régen látta, hogy a szegény
                    segédjegyző olyan árván lézeng, mint egy számkivetett. Piroskát a hadnagyai
                    táncolták körül, s a félszeg fiú hamar kikopott az udvarlásban jártas hadfiak
                    közül; aztán a mamákat kezdte volna mulattatni, de ezek, úgy látszik, olyan
                    témákkal voltak tele, amik őket jobban érdekelték, mint a szegény kis
                    segédjegyző, s innen is elpárolgott. Végre már a fákat nézegette, mintha azt
                    számította volna, melyikre lenne legcélszerűbb felkötnie magát, hogy ő is szert
                    tegyen egy kis érdeklődésre - mikor Virág megkönyörült rajta.</p>
				<p>- Lojzi vagyok, kisztihand, Lojzi! - ugrott nagyot a hosszúlábú fiú, s rézvörös
                    arcán fölragyogott a hálás öröm, hogy rajta is megkönyörült egy irgalmas
                    szamaritana.</p>
				<p>- Jó na, legyen Lojzi - nevetett Virág. - Vannak itt szép kirándulóhelyek?</p>
				<p>Schwitzer Lojzi olyan témát kapott, ma először, amely igazán szíve szerint való
                    volt.</p>
				<p>- Hogyne kérem szépen, természetesen, a legnagyobb mértékben... - kapott a
                    szón.</p>
				<p>Oly mohón látott beszédhez, hogy az első öt percben sem Virág, sem Zsolt nem
                    értettek a hadrálásából csak itt-ott egy-egy szót. Lojzi jó germán fajtájának
                    turista hajlamait teljes mértékben bírta, pláne, hogy mecenzéfi bányászfiú; az
                    egész nagy környéken nem volt egyetlen pont sem, amit be ne járt volna már
                    szabályszerű kosztümben, szöges talpú cipőben és rőtvörös hátizsákkal. Ismerte a
                    Látóképet, az Ördögszántást, a Rablóforrást, a Bikarétet, a Pintyebarlangját, a
                    Három keresztet, a Sóstót, a Büdösvizet, a Királycsúcsot, a Sárvölgyet s a jó ég
                    tudná mi mindent, a hozzájuk tartozó összes mondákkal együtt.</p>
				<p>Zsoltot eleinte mulattatta ez a különös beszélőgép, de aztán összeolvadt előtte
                    az egész valami eleven fonográffá, s zúgó füllel és káprázó szemmel oda sem
                    figyelt rá, máson járt az esze.</p>
				<p>Virágot nézte, aki értelmesen figyelt a fiúra, s ahelyett hogy elhallgattatta
                    volna, egy-egy szóval újra megnyitotta a zsilipet.</p>
				<p>Hogy lehet ilyen haszontalan darálásra figyelni - dühöngött magában, mert ő
                    csakugyan semmit sem tudott mindarról, amit Lojzi oly éktelen gyorsasággal és
                    olyan képtelen szóbőséggel pergetett. Ő csak szerette volna tudni ezeket,
                    kitartás nem volt benne, hogy utána is járjon. Más körülmények közt talán
                    figyelt volna a jó fiúra, de most olyan düh lepte meg, hogy szerette volna
                    nyakonfogni, letiporni. Harcias dühét az csillapította, hogy rá talált nézni a
                    fiú rettenetes nagy, rézvörös kezeire, amelyek mellett az ő puha kis fehér kezei
                    haszontalan gyerekszerszámnak látszottak. Az egész fiú valóságos atléta volt,
                    hórihorgas, nagycsontú s olyan szívós, mintha rézből sodorták volna az
                    izmait.</p>
				<p>Hallatlan! Mintha meleg zuhany szakadna a fejére, s már elfullad a lélegzete is,
                    mégsem tud szabadulni, se kilépni alóla, sem elzárni a csapot! Csak nagyokat
                    lélegzik, és úgy pislog Virágra, mintha tőle várná a menekvést.</p>
				<p>- Mondja Lojzi, maga ezt mind bejárta?</p>
				<p>- Kolosszális! Hát természetesen.</p>
				<p>- Fog minket kalauzolni a nyáron?</p>
				<p>- Óriási! Hogyne, a legnagyobb kéjjel!</p>
				<p>- Hiszen maga igen becses ember.</p>
				<p>- Botrány a fővárosban! Botrány a fővárosban! - kiabálta Lojzi, és úgy kacagott,
                    hogy a kert túlsó végébe elhallatszott. Végtelenül boldog volt, hogy ilyen
                    kitüntetésben részesült, s férfias, erős vonású arcán meglátszott, hogy soha
                    életében nem akarja elfelejteni Virágnak ezt a kegyességét.</p>
				<p>- Maga is velünk jön? - fordult Zsolthoz a szép leány.</p>
				<p>- Én? Igen, szívesen! Magával szívesen! - mondta Zsolt mohón, hogy lélegzethez
                    jutott. Nagyot lihegett s tele arccal bámult a leányra.</p>
				<p>- Úgy szeret kirándulni?</p>
				<p>- Én? - kapott észhez Zsolt. - Azazhogy szeret az ördög! - vallotta be őszintén.
                    - Soha életemben nem rándultam ki a magam kedvéért.</p>
				<p>Lojzi, akit már nagyon föllovalt a Virág bizalmas szívessége, hallatlanul nagyot
                    kacagott ezen; kinevette Zsoltot. Maga is megbánta rögtön, mert a derék fiúban
                    igen jól ki volt fejlődve a világi rend tisztelete.</p>
				<p>Zsolt, szokása szerint, most már “csak azért is” folytatta és túlozta, amit
                    megkezdett.</p>
				<p>- Ki nem állhatom, vagy inkább üresnek találom a puszta természetet. A fa, a kő,
                    a síkság, a hegyoldal, az ég a fellegeivel, ez mind szűk és nem elég változatos
                    az emberi lélek tartalmához képest. A legkisebb gyermekben több báj, több csoda
                    van, mint a legkáprázatosabb tájban. Ha már a természet elementáris hatása alá
                    akarok kerülni, akkor a pusztára megyek, nem a hegyek közé. Itt úgy érzem,
                    mintha börtönben volnék körülfogva, nem lehet szabadulni. Ott nekiereszthetem a
                    képzeletemet, és azt látok, amit akarok. Mert a tájkép élvezésében is az a
                    fontos, amit az ember lelke önt bele a nyers képbe. Mindenki annyit lát,
                    amennyit tud látni; azt látja meg kint, ami benne van, belül! És ezért én a
                    svájci havasok közt nem érzem jól magam, de a Hortobágyon!...</p>
				<p>- Richtig, az igaz! A Hortobágy, azt láttam, az kolosszális! - szólalt meg Lojzi,
                    ki szinte kattogó foggal leste, mikor vakkanthat bele a beszédbe.</p>
				<p>De Virágtól most nem kapott figyelem morzsáját sem; a leány minden odaadását
                    Zsolt elé tárta, aki tovább beszélt, s közben maga észrevette, hogy a gondolatai
                    bámulatos szépen és megkapóan alakulnak ki beszéd közben, sőt, most úgy érezte,
                    hogy a Virág édes, figyelő arca valami új, szárnyas, költői ihletet ébreszt
                    benne. Meg volt győződve felőle, hogy soha életében még nem szónokolt ilyen
                    szépen. És ezt Virágnak köszöni. És olyan forróan, olyan odaadóan nézett a leány
                    megnőtt, nagy, sötét szemeibe, mintha át akarná önteni az egész lelkét annak a
                    szívébe.</p>
				<p>Lojzi éles, apró, barna szemeivel jól megnézte, s egyszerű, prózai eszével azután
                    hamarosan rá is jött a titokra:</p>
				<p>- Ez kutyáliter beleszeretett! - mondta magában, s némi részvéttel rázogatta
                    simára fésült fejét.</p>
				<p>De a Virág szívecskéje érzésmentesen el volt zárva ez oldalról. Tetszett neki,
                    hogy a kedveért így hevül és szaval ez a fiatal úr, de mikor Zsolt kiöntötte,
                    ami benne volt, és megkönnyebbülve, szerelemre izzva elhallgatott, Virág
                    mosolyogva és kissé gúnyos hunyorítással mondta:</p>
				<p>- Tíz év múlva mennyi szép asszony lesz a karzatokon, ha maga nagybeszédet
                    tart!...</p>
				<p>Zsolt hanyatt zuhant egy rémségesen mély szakadékba. Sápadt lett, és irgalomért
                    esdve pillantott föl a leányra. Nyilván látta, hogy egy egészen idegen, egy
                    leheletig meg nem nyílt szív előtt tárta föl hiába magát...</p>
				<p>- Táncra! Táncra! - kiabáltak a társaságban. Virág fölvillanyozva ugrott föl.</p>
				<p>- Tánc! Ó be jó! Úgy szeretek táncolni! Maga szeret?</p>
				<p>- Nem! - mondta Zsolt ólomfakó hangon.</p>
				<p>- Nem? Hogy lehet az? Kár!</p>
				<p>- Virág, Virág! - kiáltott Piroska.</p>
				<p>És Virág már szaladt is. Frissen, boldogan, mint a madár. Egészen átalakította az
                    öröm, hogy táncolni fog, s elfeledett egy-két szót odavetni, amint itt hagyta az
                    urakat.</p>
				<p>- Nem szeret táncolni? - kérdezte Lojzi.</p>
				<p>Zsolt vállat vont s elhúzta a száját.</p>
				<p>- Én sem - mondta a német fiú. - Borzasztó csámpás vagyok, ha táncolok. Mindig
                    letaposom a hölgyek sleppjét. De azért muszáj táncolni. Nekem jutnak rendesen a
                    tantik meg a groszmámik. Hahaha. Groszartig.</p>
				<p>Zsolt elmosolyodott, s egy pillantást vetett a fiúra; most először nézett rá
                    gyöngéden.</p>
			</div>
			<div type="chapter">
				<head>17</head>
				<p>Zsolt korán elvesztette édesanyját, tizenkét éves korában s három év múlva
                    apjától is megfosztotta a halál. Nevelése azóta erősen hiányos volt;
                    intézetekben lakott, női társaságban csak mint vendég volt jelen, és különös,
                    magába zárkózott, terveket forraló lelke nem érezte jól magát, csak könyvei s
                    komoly tanulmányai között.</p>
				<p>A táncot úgynevezett férfias elvből lenézte s nem gyakorolta, úgy, hogy mikor
                    végre megpróbált egyszer táncolni, észrevette, hogy el is felejtette gyerekkori
                    ügyességét.</p>
				<p>És most meghökkenve, sőt fájó szívvel kell félreállnia. Mit nem adna érte, ha
                    kitűnő táncos volna!</p>
				<p>Zsibbadt fásultságba süppedt, s jólesett neki, hogy a borász kapitány, aki úgy
                    látszik nemcsak elméletben, hanem a gyakorlatban is kitűnően értett a nemes
                    italhoz, ismét a nyakába akaszkodott, és végtelen előadásba kezdett a különböző
                    borok ízeinek, erejének, tüzének, tükrének törvényeiről. Hozzájuk csatlakozott
                    egy másik tiszt is, majd a házigazda, végül az öreg jegyző is, aki csak most
                    jött át feleségestül s a férfitársaság heves vitatkozásba bocsátkozva várta, míg
                    a fiatalok, a leányok meg gavallérjaik a tánchoz teszik meg az
                    előkészületeket.</p>
				<p>- Hát én az öregekhez tartozom - gondolta magában Zsolt, és irigyelő pillantással
                    nézett át a másik tanácskozó csoportra.</p>
				<p>A borról a szeszekre, erről a fináncokra, arról a közigazgatásra tértek át.</p>
				<p>- Az egész megyei rendszert sutba kellene dobni - mondta a borász kapitány -, ez
                    Magyarországon minden haladásnak a kerékkötője.</p>
				<p>A házigazda nagy negyvennyolcas lévén, ellene mondott:</p>
				<p>- Csakhogy ez ám a nemzeti alkotmány hatalmas bástyája! - kiáltotta harsogó
                    hangon. - Emlékezzetek rá, hogy szükség lesz még a megyékre! 1902-t írunk! Tíz
                    év múlva az egész alkotmányunkat sutba dobják, ha a vármegyék meg nem védik.</p>
				<p>Zsoltnak már fájt a feje. Abban az időben mindenfelé ezt vitatták, s minden
                    függetlenségi párti politikus jósolgatta ugyanezt, amit a kapitány
                    mennydörgött.</p>
				<p>- Nincs igazam, Dávid úr?</p>
				<p>- De igen! - bólintott Zsolt.</p>
				<p>Ezzel bele volt vonva a társalgásba. Zsolt látta, hogy kénytelen nyilatkozni, s
                    belekerült a vita sodrába. Egyszerre, mintha fölrobbant volna benne valami,
                    kitört, heves lett, s hozzáfogott szónokolni. Egész önálló nézetei voltak a
                    politikai kérdésekről, s egyformán elítélte a kormány makacs politikáját s az
                    ellenzék oktalan, kicsinyes taktikáját, mindkettőben sajnálattal látta a
                    magasabb, nemzeti szempontok hiányát, a szociális szükségesség érzését. Az
                    egyéni érvényesülés vására a magyar politika, amely legfeljebb pártérdekekig
                    emelkedik s mindenesetre csak kortescélokat szolgál. Átfogó szempontok, a
                    nemzeti célok új értékelése, a kor parancsának teljesítése vár ránk: új
                    életlehetőségek megteremtése korunk feladata. Végül kijelentette, hogy a mai
                    ellenzékkel a teljes politikai fordulatot ki kell vívni, az ellenzék kezébe adni
                    a kormányt, de akkor jöjjön az ellenzék programmal, kulturális, nemzetgazdasági
                    és építő programmal. Nagyon érettek az idők, uraim, megértek az új korra! -
                    kiáltotta s maga is észrevette, hogy úgy viseli magát, mintha programbeszédet
                    tartana.</p>
				<p>- Igaz, hogy Csorba megkapja a közjegyzőséget? - kérdezte a házigazda.</p>
				<p>- Igaz! - feleltek rá többen.</p>
				<p>- Akkor hamarosan új választás lesz a kerületben.</p>
				<p>- Még a nyáron.</p>
				<p>- Hát, uraim! - vezényelte a házigazda stentori hangon - ha a kerület képviselői
                    mandátuma megürül: vivát Dávid Zsolt!</p>
				<p>- Éljen, éljen! - kiáltották a hölgyek is.</p>
				<p>A háziúr poharakat töltött; ki-ki fölkapta a magáét, s odament Zsolthoz
                    tiszteletteljesen koccintani.</p>
				<p>Zsolt természetesen, mint egy született képviselő, fogadta a koccintásokat, és
                    ezzel csak fokozta a lelkesedést, amely mint futótűz ragadt át a leányokra is.
                    Sorra jöttek, hogy poharukat a leendő képviselőéhez csendítsék.</p>
				<p>És jött Virág is. Vidáman, könnyedén, suhanva jelent meg Zsolt előtt.</p>
				<p>S amint finom kis poharát a fiatalemberéhez érintette, mosolygó, nagy szemekkel
                    mondta:</p>
				<p>- Kell már bélyeg a folyamodványra?</p>
				<p>Zsolt görcsösen összeránduló szívvel rebbent rá. Nem bírt szólani, csak a fejével
                    intett nemet. És míg újra föltűnt agyában a legelső kép hatása, hogy mennyire
                    zárt bimbó, harmatos rózsabimbó ez a leány: körülpillantott káprázó szemmel a
                    csoporton, és azt gondolta, hogy a világ minden dicsősége semmi ahhoz a
                    boldogsághoz, ha ez az egy szál kisvirág neki nyílna ki.</p>
			</div>
			<div type="chapter">
				<head>18</head>
				<p>A lányok hosszú tanakodás után mégis azt látták legokosabbnak, ha bent táncolnak.
                    A táncvágy roppant erős volt, beszélni sem tudtak miatta, még a szótalan és
                    észrevehetetlen kis Georgi is pattogott, mint a szöcske.</p>
				<p>- No ni a kis Gyurka! - kacagott Piroska - nézzétek csak, milyen friss lett
                    egyszerre. Hallja maga, piktor - kiáltott rá egy magas, szép fekete fejű
                    fiatalemberre, aki a városi templom képeit restaurálta, és a Georgi szöszke
                    fejéről vette az összes angyalok karakterét -, magának valami babonája van? Ez a
                    maga műve. Vigyázzon, mert én vagyok a gardedám, mégpedig szigorú. Reszkessenek
                    a Piri néni pillantásától. Előttem ne flörtöljenek. Nézze meg az ember. Ah
                    istenkém, csak volna itt Pityó!... Annyit se törődném senkivel, mint az
                    elveszett félkesztyűmmel... - nagyot, bánatosat sóhajtott, széles metszésű
                    piros ajkaira Mária-mosolyt erőltetett, s egy pillanatig maga sem tudta,
                    komoly-e a sóhajtása, vagy tréfa.</p>
				<p>- Ah! Pityó!... - ismételte, s körülötte nevetve gyűlt karba az ifjú társaság -
                    istenkém, istenkém, hol lumpol most bánatában, hogy itt nem lehet, a monarchia
                    leghercigebb huszárhadnagya!...</p>
				<p>- Mérget iszik bánatában! - mondta a “tacskó” hadnagy.</p>
				<p>- Igen, sámpányert önt magába mérgében! - kacagott föl Piroska.</p>
				<p>Zsolt, aki megvált egy percre az öregektől, s idehúzódott a fiatalsághoz, mintegy
                    menekülni akarva a koraérettség nehéz sorsától, elmosolyodva nézte a középen
                    színjátszó szép leányt. Azt gondolta magában, hogy íme ez az átlagnő típusa. Az
                    együgyűségében bájos nő, akinek csak egy célja van az életben, s csak egy
                    gondolata: a szerelem.</p>
				<p>- Milyen más, mennyivel különb, magasabb rendű az a másik, az a legszebb Virág!
                    Milyen más, milyen kivételes és lelki tartalmában mennyire fölötte áll
                    mindannak, amit eddig ő nőkben látott s megfigyelt. Ez maga kitűnő bizonyság a
                    nemes faj mellett, hogy érintetlen máig. A szívét még nem legyintette meg a
                    tavasz gerjesztő hatása... Piroskát úgy látja, mintha üvegen nézne át, kis
                    kurtaszoknyás gyerekleány kora óta hány meg hány férfi iránt érezhetett ez már
                    hevületet! De ez mind csak percnyi érzéki lobogás, ami könnyen kél, könnyen
                    elmúlik. Tulajdonképp nem is tart tovább, csak míg az érzéki közellét táplálja.
                    Ha elválnak, tud kacagni, tréfálni, táncolni. Dalolni, mintha semmi sem volna a
                    szívében... És ha eszébe jut a szívének állítólagos ura, íme, nyilvánosan tudja
                    tréfára adni szent érzelmeit...</p>
				<p>És melegen és mélységes, imádatszerű érzéssel nézett Virágra, aki szerény
                    szépséggel állott barátnője mellett.</p>
				<p>- Bimbó, rózsabimbó, ígéretes bimbó! - mondta Zsolt, a szíve mélyén. - Aki a te
                    szívedben egyszer bent lesz, azt soha, soha, az élet összes eseménye sem űzi ki
                    onnan. Annak nevét ajkad, ezek a szent, imádságos ajkak hiába föl nem veszik...
                    Az a férfi boldog leszen, mert a legnagyobb jóban lesz része, ami férfinak
                    adatik az égből.</p>
				<p>Zsolt feszülni érzé szívét, mert benne dagadozott a büszke érzet. Titkon ott
                    lappangott a biztos hit, hogy ő lesz az a férfi. Még az is megvillant agyában,
                    hogy örülnie kell, ha első pillanatra nem hódolt meg! - Elgondolta, hogy ők még
                    nem találkoztak! Az a találkozás, ha a férfi és a nő tisztán pillant egymás
                    szívébe. És ő teljesen szabadszemű, míg a leány tekintete előtt egyelőre valami
                    gát van: egy nemes, becsületes, becses leány szívének zártan kell maradnia, mint
                    a diónak... De ha így van, akkor van remény! Ha megjön az ideje, a csonthéj
                    ketté perdül; ha Virág szeme csak az embert, a férfit, a neki termett társat
                    látja meg benne: akkor kész a szerelem!</p>
				<p>- Istenem! Milyen bonyolult az emberi lélek s az emberi élet - gondolta Zsolt -,
                    milyen messzire fölröpültünk már az állatok üzekedése fölé.</p>
				<p>És olyan merően, olyan odarohanó arccal nézett Virágra, mintha a szeme
                    pillantásával belé akarta volna sugározni a maga rettenetes nagy, pillanatról
                    pillanatra szédítőbb szerelmét.</p>
				<p>Olyan erővel nézett rá, hogy észre kellett vennie, meg kellett éreznie
                    Virágnak.</p>
				<p>Az öröm tűzhányó lángoszlopa tört ki Zsoltból. Virág csakugyan odapillantott. S a
                    leány meghökkent, megzavarodott, elámult és gyöngén elpirult ettől a
                    szemtől.</p>
				<p>Ó mennybeli magasságok! Zsolt azt hitte, megpattannak szívizmai az örömtől.</p>
				<p>És ekkor rettenetes dolog történt.</p>
				<p>Piroska, aki közben idegen témák szeszélyes berkeit kalandozta be, hirtelen
                    visszatért a nagy ügyre. A Virág vállára borult s valamit súgott a fülébe.</p>
				<p>A Virág arca lángoló lett, a vér bengáli tüze sütött ki rajta.</p>
				<p>Piroska kedvesen fölkacagott, és szelesen elkiáltotta magát, mintha valakit
                    hívna.</p>
				<p>- Jenő! Jenőő!...</p>
				<p>- Piroska! - rebbent rá Virág.</p>
				<p>- Jenő! Jenő! - kiabált Piroska. - Ha magácska itt volna, meg Pityó! Akkor két
                    boldog lány lenne itt ma! - Ugye, Virágcsám. Ugye, kisvirágom! Jenő! Ah Jenő!...
                    - kacagott, kacagott, mint a csengő.</p>
				<p>Mindenki megértett mindent.</p>
				<p>Virág eltakarta arcát és elszaladt, le a kert hátuljába. Mikor senki sem látta,
                    nekiborult egy fának, és szívettépő zokogásba kezdett, maga sem tudta hogyan,
                    miért.</p>
				<p>- No, bolondom, kis bolondom - futott utána Piroska, és agyoncsókolta,
                    szenvedélyesen és könyörögve -, ilyen csacsiság. De hát miért? Már nem
                    szereted?</p>
				<p>- Hagyjál kérlek, Piroska! - kiáltott kétségbeesve Virág.</p>
				<p>Zsolt pedig úgy állott reszkető térdein, halotthalvány arccal, mint a
                    szélütött.</p>
			</div>
			<div type="chapter">
				<head>19</head>
				<p>A régi nagy ház a múlt század elején az Eötvösök egyik ideszakadt ágáé volt. A
                    híres Eötvös Kelemen, a cigánykirály építtette, arra szánva, hogy hétországra
                    szóló névnapokat, disznótorokat s mindenféle dáridókat lehessen benne rendezni.
                    Volt is benne egy akkora terem, hogy a vármegyei “szála” nem volt nagyobb.</p>
				<p>Meglehetősen lehangolt zongora állott az egyik sarokban, s előtte ott ült
                    háromlábú székén Berci, a házigazda második fia, akiből rettenetes művészi
                    tehetség ütközött kifelé. Mielőtt hangversenykörútra indulhatott volna,
                    megelégedett azzal az ambícióval is, hogy akár reggelig klimpírozza a
                    valcereket és mazurkákat, a négyest meg a csárdást. Becses személy is lett, és a
                    mamák majd megölték a dicsőítéssel, a leányok a hízelgéssel, Piroska meg úgy
                    tömte édességgel, mint a ludat.</p>
				<p>Zsolt körülnézett a teremben, amely meglepően népes volt. Meggyújtották a közepén
                    függő csupa csorba üvegcsilláros nagy lámpát, s egy csomó különböző alakú
                    konyhai, bádog- és tükörhátú, kacsalábú, vagy najád talapzata petróleumlámpát
                    hordtak össze, s helyeztek el rögtönvert szögeken és sarokasztalokon, hogy illő
                    pompa és fény legyen. A pádimentom nagyon bütykös volt a lekopott deszkákból
                    kiálló görcsökkel, de baj is az! A fő a jókedv, az pedig dühöngött. Mi lesz itt
                    még éjfélig!</p>
				<p>- Na Berci, na fiam, halljuk csak, hogy van az, hogy:</p>
				<p>Vékony deszkakerítés,</p>
				<p> Átlátszik az ölelés!...</p>
				<p>Erős, kellemes, kissé borízű hangon mindjárt dalolta is a nótát a házigazda, s a
                    zongora elé táncra vitte azt a csinos kövér asszonyt, akitől Zsolt már vagy
                    kétszer-háromszor elmenekült. Vette észre, hogy kétségbeejtően pereg a különben
                    csinos dáma nyelve, s őt ez most a kétségbeesésbe űzte volna, úgy tele volt a
                    gondolataival. Egyedül akart lenni a társaság között, s hogy a borász kapitány
                    megint elő akarta venni a témáját, egész gorombán hátat fordított neki.</p>
				<p>- Okos feje, sok pénze van, de mulatni, azt nem tud! - mondta a borász vitéz,
                    odaállva pocakosan a házigazda és vidám táncosnője elé.</p>
				<p>Zsolt megsimította a homlokát, s leült a főasztal mellett.</p>
				<p>Virág a segédjegyzővel táncolt. A nagy, német fiú úgy tartotta a karján a fiatal
                    leányt, oly tiszteletteljesen - ahogy Piroska megjegyezte -, mintha a nagymamája
                    volna. Virág derült volt, Piroska már kibékítette az előbbi nagy megbántásáért,
                    s a tánc megvigasztalta. Könnyedén lebegett, ritmikusan, valóban művészettel
                    táncolt, diszkrét, finom, belülről kiáradó mozgásművészettel. Zsolt akaratlanul
                    is rajta felejtette a szemét. Nem is gondolta eddig, hogy a csárdás ilyen szép
                    tánc... De hiszen ez a legszebb tánc! Nem röpül el benne a szem elől az ideál,
                    hanem valósággal szárnyon lebeg, és mint a virágba borult rózsatő vibráltat meg
                    a zene szellőjén minden fizikai szépséget.</p>
				<p>Schwitzer Lojzi mintha megérezte volna kötélidegeivel is, milyen tüneményt tart a
                    karján, vakmerő ambícióval előretört, közelebb a zongorához, főhelyre! Mert az
                    első hely illeti meg a táncosnőjét. A többi pár eltakarta Virágot a Zsolt szeme
                    elől, s ő lankadtan bámult körül.</p>
				<p>Fölnézett a mennyezetre. Unalmas és bárdolatlan rozetta volt rápingálva,
                    irtózatos kék és vörös színekkel, körül hasonló színű girland kúszott alattomos
                    szándékkal...</p>
				<p>Behunyta a szemét, s egész tisztán látta a dombtetőn a fehér napernyős leányt. Az
                    édes szép tearózsabimbót. A harmatos bimbót...</p>
				<p>Összerezzent, és fölpattant a szemhéja. Azt hitte elaludt, azért riad föl.</p>
				<p>Csakugyan borzasztó álmosságot érzett; minden tagja ólomnehéz. És ez az egyhangú
                    zene, ez a kápráztató sürgés-forgás, zsivaj...</p>
				<p>No még csak ez kell, hogy itt elaludjon!</p>
				<p>Míg Virág táncol.</p>
				<p>Fölugrott. Az álmosság kiment a szeméből. Megkereste a szemével Virágot, ott a
                    párok mögött, bent a zongora előtt.</p>
				<p>Kis ideig elnézte, aztán újra elkedvetlenedett, és kiment a nyitott ajtón, a
                    táncoló, ugráló gyerekek közt.</p>
				<p>Visszapillantott még egyszer, s aztán csüggedten gondolta:</p>
				<p>- Legjobb lesz eltűnni... El... el... az egész életből. Az volna a legjobb...
                    Mást szeret!...</p>
				<p>Az udvar üres volt. A cselédek mind az ablakokban ácsorogtak, és a táncolókat
                    lesték.</p>
				<p>A levegő kissé lehűlt, tiszta volt, a por is elszállott; az égen sehol felleg,
                    ezernyi csillag ragyogott.</p>
				<p>Zsolt csöndes léptekkel megindult, le a kert felé.</p>
				<p>Egyszerre megállt.</p>
				<p>- Elmegyek innen!</p>
				<p>Határozott léptekkel visszasietett a házba. A nagy tornácon voltak a vendégek
                    ruhadarabjai fogasra aggatva, kikereste a kalapját, pálcáját s elindult.</p>
				<p>- Nagysógos úr! - szólította meg ijedt arccal egy kerek képű, bizalmas menyecske
                    - csak tón nem tetszik akarni eemenyi.</p>
				<p>- De alighanem!</p>
				<p>- Món csak legalább a vacsorát tessék megvórni - mondta Mari szinte
                    követelve.</p>
				<p>Zsolt megrázta a fejét, s gyorsan kiment.</p>
				<p>Az ablak előtt kellett elmennie. Odapillantott. Két parasztleány bámészkodott be
                    rajta.</p>
				<p>- Ők látják! - dobbant meg a szíve - de én nem látom többet.</p>
				<p>Megrémült. Ha most elmegy, soha többet, soha ez életben többet nem lesz joga
                    látni! Akkor vége, vége örökre, visszahozhatatlanul vége mindennek.</p>
				<p>Fájdalmasan szorult a szíve, egy villanás alatt számot vetett vele, mit
                    kockáztat!</p>
				<p>Összecsapta a kezét, és fölnézett az égre.</p>
				<p>- Elvesztem! - nyögte. A szemére nedves fátyol borult, a csillagok mind
                    víztükörben villóztak odafönt.</p>
				<p>- Elvesztettem a szabad akaratomat. Nem tudok elmenni, nem bírok elmenni! Itt
                    maradok, és játéklabdája leszek a szenvedélynek...</p>
				<p>Ingatag mozdulattal jobbra fordult, s lesütött fővel, ziháló mellel bandukolt le
                    a kert felé.</p>
				<p>- De hisz ez őrültség! - tört ki, s botjával kegyetlenül lesújtott egy rózsatőre,
                    hogy néhány virágbimbó s levél repült le a lába elé.</p>
				<p>- De hisz én már megtébolyodtam!... Mi az emberi fájdalom, ha ilyen
                    haszontalanság, ilyen semmiség miatt így el tud fogni!... Ekkora lelki
                    gyötrelmet el sem tudtam képzelni eddig. Talán ha a vagyonomat, a pályámat, a
                    hazámat, az életemet kellene siratnom, akkor volna rá jogom, hogy így
                    szenvedjek, s ennyire önkívületben legyek...</p>
				<p>Eszébe jutott, hogy egyszer kisdiák korában nem sikerült a vizsgán a felelete, s
                    az egész hírnevét látta kockán - akkor is így el volt keseredve. Micsoda kicsi
                    dolog volt az. De neki akkor a legnagyobb: akkori érzése szerint mindent
                    jelentett... És milyen nagy dolog ez: mindent jelent: pályát, jövőt, hazát, az
                    egész életét. Ha el kell veszítenie azt a leányt, vesszen az egész élet. Mert
                    akkor minden munka, siker, dicsőség csak arra való lesz, hogy feledhesse, amit a
                    szíve vesztett, s hogy elzsongítsa a szívét, amely holtáig érzi a
                    veszteséget.</p>
				<p>Ah, be kicsik, be semmik vagyunk!</p>
				<p>Hol az ész! a híres! A mindent megértő és mindent rendbeszedő!</p>
				<p>Zsolt érezte, hogy most éppen úgy szemben áll a világfölötti törvényekkel, mint
                    mikor a halál előtt torpadt meg az értelme.</p>
				<p>Leült a kerti székre, amelyen délután oly boldogan csevegtek, és sírásra görbülő
                    szájszéllel nézett föl az égre.</p>
				<p>Szeme, mint passzív tükör fogta fel a mérhetetlenségnek eléje tűnő képét, s Zsolt
                    megérezte, hogy most először néz a semmibe, úgyhogy nem ő keresi azt föl, csak
                    engedi, hogy az az érthetetlenség, a külvilág hasson rá. Nem kutatott a
                    pillantásával, hanem beengedte a nagy hatásokat magába.</p>
				<p>És csodálatos nagy, megnyugtató, lelket zuhanyzó színfürdő ömlött reá az ég
                    enyhe, mélységes, sötétkék tengeréből. Azok a nyájas, változatos csillagpontok,
                    távoli világok mécsesei. Mind ránéz, s részvéttel és szelíden és bátorítóan
                    pillog a szemébe. A fiatalember szembogarára vízcsepp szökött, semmit sem
                    látott tovább, csak határozatlan, enyhe fényszóródást. És amint ott ült hanyatt
                    dőlve, a lóca karján elnyújtott karokkal, jobb kezével, tenyerével átölelte maga
                    mellett azt a helyet, ahol délután Virág ült. És szíve megremegett, a testén
                    enyhe borzongás futott át. És úgy hagyta karját abban a mozdulatban, amely olyan
                    váratlanul ötlött fel. És egy-két ujjmozdulattal meg is tapintotta a semmit, a
                    helyet, az emlékét...</p>
				<p>Szeméről eltűnt a könnycsepp, s az ég oly méltóságos, nemes, tiszta arccal nézett
                    rá.</p>
				<p>Elszégyellte magát, és a karja lankadtan lehullott.</p>
				<p>Még gondolatban sem szabad megölelnie...</p>
				<p>Valami olyan vékony, átlátszó, éteri emelkedettség fogta el, mintha szárnyakon
                    repülne föl az égig. Az idealizmus legmagasabb szétsugárzását sejdítette meg a
                    lelkében.</p>
				<p>Behunyta a szemét, de a sötétség, ami elfogta, bántóbb volt, világosabb, s újra
                    kinyitotta pilláit, hogy teljességében szívhassa be az ég felséges kék
                    ózonát.</p>
				<p>Percekig ült így, gondolat nélkül.</p>
				<p>S az első ötlet, amely ellankadt agyából kipattant, az volt, hogy így nyitott
                    szemmel lássa meg azt a dombtetőn álló fehér virágszálat...</p>
				<p>Nem ment, nem bírta, nem sikerült. S egyszerre csak úgy érezte, hogy hatalmába
                    kerítette őt az ég... a külvilág!... S többé nem ő uralkodik azon, hanem az
                    teszi őt a semmiben repülő pihévé.</p>
				<p>Szédülést érzett, megkóválygott a teste, s a paddal együtt felröpült a
                    levegőbe.</p>
				<p>Feje lehanyatlott, mint a beteg madáré, s szédítően keringett körülötte minden.
                    Az ég ezernyi csillaga forgó koronggá lett, s megdermedt szemidegei előtt
                    valóságos tűzcsóvákat rajzolt minden fénypont.</p>
				<p>Egyszerre gyomrában is megérezte az émelygést, összerázkódott, fölült mereven, a
                    betegség érzése fogta el.</p>
				<p>Már úgy ült természetes kemény mozdulattal, s még mindig keringett a világ, a
                    fák, az épületek; de egyre csöndesebben, s amint egyszer-kétszer jól behunyta és
                    kinyitotta a szemét, végre megállott a világ, s úgy visszanyerte előbbi, régi,
                    ismert biztosságát, mintha mi sem történt volna.</p>
				<p>Zsolt csodálkozva körülnézett, megsimította homlokát, két tenyerével átszorította
                    halántékát, azután nagyot sóhajtott.</p>
				<p>- Virág, Virág, kicsiny Virágom!...</p>
				<p>Még sohasem szólította néven.</p>
				<p>És ettől a szótól új hangulat lobbant föl benne. Mintha elfújták volna minden
                    baját, bánatát, melankóliáját, vidám lett, mosolyra derült arca. Úgy érezte
                    magát, mint tegnap a találkozás után; felugrani, nevetni, kacagni szeretett
                    volna. De nem mozdult, csak nevetett, s elismételte:</p>
				<p>- Virág! Virágom! Kis Virágom! - és még hangosabban - édes kis Virágom!</p>
				<p>Nevetett, szinte hangosan nevetett.</p>
				<p>Hát van ok panaszra? Nem öröm, hogy már van valaki, aki az ő életében a
                    szerelmet, a főboldogságot teremti meg! Nem elég maga a tény, hogy találkozott
                    a leánnyal, a női nem legtökéletesebb, legalábbis az ő számára legkülönb, mert
                    neki való virágával! És nem oktalan, jogtalan, kapzsi követelődzés, hogy
                    egyszerre mindent akar?... Rómeó nem volt-e szerelmes százszor, mielőtt Júliát
                    látta? És Júlia nem lett volna-e, ha olyan szabadon él, mint a mai leányok? De
                    ez nem azt jelenti-e, amit a poéták olyan sokat pengetnek, hogy: Téged
                    kerestelek az örökkévalóságon át... ismertelek már ezredek előtt...</p>
				<p>Csak egyszer lásson szívébe a legédesebb Virág! S meg lesz sorsuk pecsételve.</p>
				<p>Hiszen, ha jól sejti, már most is az ő fajtája, az ő egyéniségének mása keltette
                    föl az édes leány szívének szerelmes érdeklődését. De csak vak tűzi lárma volt
                    az!... S abban a pillanatban, mikor Piroska illetlenül elárulta őelőtte, Virág
                    zavarba jött, mert árulást követett el vele szemben. Mert fölfedte azt, amit már
                    titkolni akart a leányka az új, igazi ideál előtt, hogy félreértés ne legyen. És
                    őrá nézve nem jobb-e, hogy túlesett a kínos operáción? Már semmi veszély nem
                    fenyegetheti, most már csak jó következhetik.</p>
				<p>És most akar megfutamodni!</p>
				<p>Fölugrott s elkezdett járkálni. És nevetett, folyton csak mosolygott a sötétben,
                    s nem mert addig bemenni a házba, amíg annyira le nem csillapul, hogy komoly
                    arccal tudjon ránézni szerelmes szép virágjára.</p>
				<p>Lehajolt és vidáman fölszedte azokat a rózsákat, amiket az előbb levert.</p>
			</div>
			<div type="chapter">
				<head>20</head>
				<p>Bent a szobában lázas volt a hangulat, forró és poros volt a levegő; a zene
                    szünetelt, és a párok kipirult arccal, homlokukat zsebkendővel törülgetve
                    sétáltak körben, mint valami igazi bálon.</p>
				<p>- Hát maga hol jár, kedves öcsém! - támadt rá a házigazda Zsoltra. A karján
                    hölgyet vezetett, akinek szokatlanul rút, de nem kellemetlen, sőt érdekes és
                    roppant eszes arca már többször feltűnt a mai napon Zsoltnak.</p>
				<p>- Én hasznavehetetlen vagyok a táncos társaságban, s szépen elbújtam, hogy ne
                    rontsam a hangulatot.</p>
				<p>- Hát azt hiszi - szólt oda hozzá merészen a koszorús hajú rút hölgy -, a nők
                    csak a táncos urakat szeretik? Nagyon csalódik. Sokkal becsesebb ilyenkor az,
                    aki pihent ötletekkel várja a kifáradt bacchánsnőket.</p>
				<p>- Biz arra nem gondoltam, hogy a bacchánsnőknek szellemre is van ma szükségük,
                    nemcsak ügyesen pergő sarkantyúkra - vágott vissza Zsolt, s úgy érezte, teljesen
                    föléledt szellemi frissesége.</p>
				<p>- Mert maga nem ismeri a nőket. Van olyan, akinek nincs szüksége, de tudnék
                    magának mutatni valakit a szobában, aki szívesen látná maga mellett az okos
                    embert.</p>
				<p>Zsolt meghökkent s elnézett messzire. Éppen a Virág barnakontyos fejecskéjére. A
                    peckes rútság kedvvel legeltette rajta parázs szemét. Észrevette hova néz.</p>
				<p>- Bizony - mondta ingerkedve -, mondhatnék valakit, aki nem is egyszer
                    érdeklődött maga után!...</p>
				<p>- No tessék! - kacagott föl a százados. - Sose tudja az ember, hol hódít! - és
                    kezét bizalmasan tette a Zsolt vállára. - Hamis szemük van az asszonyoknak, ugye
                    kedves öcsém!</p>
				<p>Zsolt gyorsan rápillantott, s ottfelejtette a szemét a rút hölgy rámeresztett
                    koromfekete szemeiben, mert szeretett szembenézni az emberekkel.</p>
				<p>- Persze hogy hamis szemünk van - nevetett Szegediné, akinek a neve hirtelen
                    eszébe jutott Zsoltnak, s az is róla, hogy valami úriasszony, aki most tanítónő
                    a városban -, mert irigyek vagyunk egymásra. Azt hiszi maga - szólt a
                    házigazdához -, hogy Sarudyné nem haragszik, amiért ilyen soká udvarol
                    nekem?</p>
				<p>A házigazda hátravetette a fejét, s úgy kacagott föl a plafon felé néző arccal,
                    de behunyt szemmel. Jólesett neki, hogy ő becses ember.</p>
				<p>Zsolt fürkészve nézte ezt a nőt; örült neki, hogy szellemes, szabadszájú és
                    olyan, akivel lehet beszélni.</p>
				<p>- Hozzák az asztalokat! Helyet, helyet! - kiáltott a százados. - Itt a
                    vacsora.</p>
				<p>- Éljen, éljen! - harsogta nevetve a társaság.</p>
				<p>- Nézze - szólt Szegediné, s a százados kezére ütött a legyezőjével -, micsoda
                    ötlet ez, ebbe a meleg terembe, porba hozni az ételt, mikor olyan pompás a
                    szabadban, a tornácon.</p>
				<p>- Hűvös van, megfáznak.</p>
				<p>- Ó, fáznak! Hideg van, Dávid úr?</p>
				<p>- Dehogyis van - rezzent föl Zsolt -, gyönyörű idő.</p>
				<p>- Hát akkor kint leszünk! Vissza, vissza, vigyétek ki, rakjátok ki a tornácra az
                    asztalokat - lármázott a százados, és elment, hogy mindent elrendezzen.</p>
				<p>- Így ni! - mondta konfidens mosollyal a rút hölgy. - Élhetetlenek ezek a
                    kiérdemesült házasemberek. Eszükbe sem jut, hogy esetleg édes tête-à-tête-eket
                    rontanak el, ha egy szűk szobában összezsúfolva telepítik le a társaságot.</p>
				<p>Zsolt ismét meghökkent, de erősen nézett Szegedinére. Ez mindent tud? De a ravasz
                    nő elfordult, és kifürkészhetetlen volt.</p>
				<p>A terem túlsó sarkában a fiatal fekete hadnagy azzal mulattatta Virágot, hogy
                    székeket ugrált át, acélos, pompás tornászmozdulattal. Mindenki kacagott rajta,
                    mintha megbomlott volna.</p>
				<p>Virág és Piroska egymás karjában, megfordultak s egyenesen erre jöttek.</p>
				<p>Zsolt eléjük lépett; maga sem hitte volna, milyen bátran.</p>
				<p>- De elhervadt szegény rózsája - szólt Virághoz, a lány lehervadt csokrára
                    célozva, de a szemébe nézve.</p>
				<p>- Az én keblemen mindjárt minden elég, nézze meg a Piroskáét, milyen friss.</p>
				<p>Zsoltnak megrebbent a szeme.</p>
				<p>- Megengedi, hogy frisseket ajánljak föl? - s eléje tartotta a néhány szál
                    virágot.</p>
				<p>- Nem sajnálja szegényeket, ilyen kegyetlen sorstól?</p>
				<p>- Nem! Irigy vagyok reájuk.</p>
				<p>Zsolt is, Virág is elpirult, Piroska fölkacagott, s így szólt:</p>
				<p>- Maga ilyen hercig mondásokat is tud? Ezen gondolkozott ma egész este
                    odakinn?</p>
				<p>- Még szebbeken is - mondta zavart mosollyal Zsolt. Örült, hogy Piroskára
                    nézhetett.</p>
				<p>- Iiigen? - kacározott Piroska.</p>
				<p>A házigazda mentette ki őket a kényes helyzetből, aminek nem volt szabad tovább
                    tartani.</p>
				<p>- Tálalva a vacsora!</p>
				<p>- Kis leányok, ma az én lányaim lesznek! - szólt közbe mosolyogva Szegediné, aki
                    mindent hallott -, majd lefoglalunk egy sarkot, és ott bizalmasan leszünk. Csak
                    bízzanak a “kismamában”, ő mindent szépen elintéz.</p>
				<p>Előre sietett, s Zsolt, Virág, Piroska és Bertalan főhadnagy, aki azóta, hogy
                    Zsolt kiment, tánc közben egy kissé belebomlott Piroskába, utána indultak.</p>
				<p>A kismama igazán mindent pompásan elintézett. A tornácra rakott asztalok
                    nagyszerűen beváltak. - Mindenki amellé került, akihez vágyott.</p>
				<p>Négy asztalnál ültek a társaság tagjai, de a legsötétebb, legbizalmasabb, nagy
                    virágcsokrokkal díszített asztalnál ők ültek öten: Zsolt és Virág, Piroska és
                    Bertalan meg a gardedám Szegediné, aki az igazi gardedámot, Mari nénit, nagy
                    ügyességgel más társaságba kebelezte be.</p>
				<p>Isten legyen irgalmas, kegyelmes a távollevőknek. Szegény Pityó és a derék,
                    sarjadó, titokzatos diplomata-csemete, az a bizonyos Jenő ma szomorúakat
                    álmodhatnak, ha ugyan ők is nem titokban cserkésznek valahol.</p>
				<p>- Ért a botanikához? - kezdte a társalgást Virág.</p>
				<p>- Nem.</p>
				<p>- De ahhoz ért, hogy kell kurtán felelgetni?</p>
				<p>- Igen.</p>
				<p>És Zsolt olyan jól érezte magát, mint még soha életében.</p>
				<p>- Köszönöm a szabatos feleletet - szólt Virág nevetve, kedves széthúzott íjas
                    ajkával -, de nem elégszem vele.</p>
				<p>- Erőltesse meg magát egy kicsikét - szólt át a másik oldalról Piroska -,
                    mulattassa Virágcit, már majd halálra unja magát szegényke. Ugyan kérdezze meg
                    tőle: szereti naccsád a babot?</p>
				<p>Jóízűen felkacagtak; mindnyájan ismerték az adomát: a legátus nem tudott mit
                    beszélni a papkisasszonnyal, hát azt kérdezte tőle: szereti naccsád a babot? -
                    hát a kedves mamája? - hát a kedves nagymamája?</p>
				<p>Zsolt úgy kacagott, olyan ideges, gyerekes örömmel, mintha egy élet ürességének
                    elmúltán örvendene.</p>
				<p>- Hogy kacag maga? - kérdezte Virág, s utánozni próbálta, mint délután,
                    kicsucsorítva ajkait, hogy a fogacskáit megmutassa és a hangjával göcögve. -
                    Maga mindent másképp csinál, mint más!</p>
				<p>- Mindent? - mondta boldogan Zsolt. És érezte, hogy ezek a játszi, meglátni sem
                    való semmiségek az igazi nagy örömök az életben.</p>
				<p>- Maga borzasztó elbizakodott ember-ke - tette hozzá ezt a kis szótagocskát, mint
                    Piroska szokta, mert meghökkent, hogy már megint borzasztó erőset mondott. Pedig
                    dehogy volt erős, inkább hízelgő.</p>
				<p>- Bizony én az vagyok - mondta is Zsolt öntelt mosolyt negélyezve.</p>
				<p>- Akkor sok csalódás is érheti.</p>
				<p>- De mennyi! - sóhajtott föl Zsolt.</p>
				<p>Halkan hozzátette:</p>
				<p>- Mondom magának, hogy ma ért a legnagyobb csalódás egész életemben!</p>
				<p>- Ma?! - ámult el Virág.</p>
				<p>- Ma!... - állította Zsolt, és a szeme lángolt.</p>
				<p>- Piroska, Piroska, itt a szíve! - kiabált hirtelen Virág a barátnőjének, mintha
                    csak el akart volna térni a kényesnek ígérkező témáról.</p>
				<p>- Igazán! Add ide.</p>
				<p>- Felét odaadom - felelt Virág.</p>
				<p>- Az egészet, mind! Mind!</p>
				<p>- Hogyisne.</p>
				<p>- Talán te is szívre vagy éhes?</p>
				<p>Virág hallgatott, nevetett.</p>
				<p>- Meg akarod szegni a szerződést?... Az övé tudniillik a csirkének a mája, az
                    enyém a szíve! Mert én roppant szeretem a szíveket pusztítani, igen, Zsoltika...
                    De ha neki is megjött rá a kedve, nem bánom, felezzünk!... Legalább többet nem
                    hányja a szememre a csapodárságot!</p>
				<p>- Nesze! - szólt Virág, s odavetette a barátnője tányérjára a parányi kis hegyes
                    szívet.</p>
				<p>- Tied a fele, tied a fele... Nem kell? Jó, akkor legalább tisztában vagyok vele,
                    hogy amit én őszintén teszek, te álnokul... cica!...</p>
				<p>Virágnak kellemetlen árnyék borult az arcára.</p>
				<p>- Nononono! - békítette Piroska, s felugrott, hozzásietett, átölelte és
                    csókolgatta - már megint!... meg ne haragudj, mert megharagszom!</p>
				<p>Virág elnevette magát. Megbékült.</p>
				<p>Zsolt feszült figyelemmel leste, s remegő szívvel messzemenő következtetéseket
                    vont le. Rájött, hogy sohasem hallott gyűlést mérföldes orációkkal, amely többet
                    mondott volna, mint ez a madárficserékelés.</p>
				<p>- Ne csináljanak gusztust nekünk - mondta Bertalan főhadnagy a csókra célozva. A
                    nagy, kövér, foltos piros arcú dzsentrifiú különben pompás jó étvággyal fogott
                    hozzá a csirkedarabokhoz.</p>
				<p>- Maga csak egyék, s ne sokat beszéljen - intett rá Szegediné, akiben roppant sok
                    tapintat volt, és jól tudta, mikor kell, és mikor nem szabad közbeszólani.</p>
				<p>Piroska még egy óriási puszit csattantott el, mire a másik asztaltól Lojzi
                    szeleburdi merészen odakiáltott:</p>
				<p>- Prószit!</p>
				<p>Erre általános kacagás tört ki, és Piroska még egyszer csókzáporral látva el
                    Virágot, visszaült a helyére.</p>
				<p>Helyreállott a status quo.</p>
				<p>- Miről is beszéltünk az előbb? - kérdezte Virág, mikor magukra maradtak, s
                    témahiány állott be. - Vagy igaz! Magát ma borzasztó csalódás érte... S nem is
                    lehetett észrevenni rajta!... Vagy azért kóválygott délután az udvaron? Talán
                    megsántult a legkedvesebb paripája?</p>
				<p>Kötekedő hangon beszélt, csúfondárosan, felülről. És Zsolt arra a fölfedezésre
                    jutott, hogy ő, aki mindenkivel tud ékesen beszélni, és soha senkitől nem fogad
                    el kihívást, hogy duplán vissza ne adja, ennek a kislánynak nem mer megfelelni.
                    Ha jut is eszébe visszavágás, elereszti, elhagyja, s engedi, hogy a vékony,
                    szúrós pengécske összevissza sebezze a szívét. Végtelenül fájdalmas neki, hogy
                    Virág ilyen frivol tréfát űz a legszentebb érzéséből, amit többre becsül az
                    életénél is. Ezért hát egyszerűen megengedi az imádott kislánynak, hogy
                    belegázoljon s taposson, ha akar, a szíve közepén, mint valami féltve őrzött
                    virágágyban...</p>
				<p>- No ne haragudjék rám - mondta Virág, kecsesen félrehajtva a fejét, s egy
                    darabka húst tépve szét késsel-villával - én nem tudhatom, mi a legkedvesebb
                    magának. Csak úgy gondoltam, hogy a lova, regényben is azt szokták írni... De ha
                    nem az, csak mondja meg, ígérem mindenre, ami szent, hogy nem űzök gúnyt
                    belőle. Komolyan ígérem... Na mit néz úgy? Akarja tán ezt a combot? Irigyli
                    tőlem! Nézze, mindenki idebámul... Mondom, ne haragudjék, ha szíve nemes
                    érzéseit megbántottam, hiszen még nem hallottam száz szavát, honnan tudjam, hogy
                    kell magával beszélni?...</p>
				<p>- Hol van a virágja? - szólt Zsolt belevágva a beszédébe, amely kezdte
                    megijeszteni.</p>
				<p>- Ah úgy! Hát ez az?... Tessék! Arról elfeledkeztem! Elveszett! No majd
                    megkeresem. Adok magának helyette ebből a sültből. Ez okosabb dolog, s az ilyen
                    józan, okos ember, mint maga, bizonyára többre is becsüli. Hiába, a virág csak
                    poézis, de a pecsenye: valóság! És a diplomata urak csak a reális dolgokat és
                    kézzelfogható igazságokat szeretik. Pláne maga!</p>
				<p>- Mondja Virág... nagysám! - szólt Zsolt csöndesen - mért akar maga engem
                    mindenáron kínozni?</p>
				<p>Virág fölkacagott.</p>
				<p>- Ugyan, hogy akarnám én magát kínozni. Hiszen én arra képtelen is volnék! Én!
                    magát? Törődik maga velem? Egy miniszter önjelölt, egy ilyen kis prepával?</p>
				<p>- Ez az! Ha segédjegyző volnék a faluban, nem beszélne így velem.</p>
				<p>- Az meglehet. Ugyan tegye meg, álljon be segédjegyzőnek, nagyon érdekes volna.
                    De hát szegény Lojzi? Kitúrná a hivatalából?</p>
				<p>Virág igazán nem tudta, mi történt vele: kifogyhatatlan volt abban a kötődésben,
                    amellyel a szerelmeskedő lányok a fülig szerelmes fiút mint ezer meg ezer
                    selyemszállal kötözik meg. És Zsolt, amint elnézte melegen sütő szemeivel a
                    lányt, egyszerre úgy tűnt föl neki, mintha a nagy csodának lenne tanúja: amikor
                    a napsugáron fesleni kezd a rózsabimbó.</p>
				<p>És ettől még forróbb, még tüzesebb lett szerelmének égető napja.</p>
			</div>
			<div type="chapter">
				<head>21</head>
				<p>Olyan bizalmasan ültek egymás mellett, mintha kisgyermek koruk óta együtt nőttek
                    volna fel. A jó barátság természetessége, a nagy lelki rokonság megérzése ömlött
                    el beszédükön. Zsolt úgy nézte Virágot, mintha már réges-régen ismerné, s
                    keresett az emlékezetében olyan időt, amikor nem volt tele a lelke ezzel a
                    lánnyal. Sőt azt gondolta, hogy minél tovább látja a lánykát, annál több újat
                    fedez föl rajta. És elképzelte, hogy ha igen öreg ember lesz, és Virág
                    ezüsthajú, ősz öreg asszony, akkor is kifogyhatatlan lesz a percenként való
                    ámulása: mennyi újság s mennyi szépség van benne.</p>
				<p>Jól illett ehhez az érzéséhez, hogy az egész társaság pompásan érezte magát.
                    Kitűnő volt a hangulat, s annyi a vidám kacagás, mintha csupa üvegharangokkal
                    harangoztak volna.</p>
				<p>Piroska és Bertalan, a két cigányos pajkos teremtés viszont éppen az ellenkező
                    módon viselték magukat egymással szemben, mint a két túl bölcs és komoly
                    társuk. Ezek villámszikrákban sercegtették el a felgyűlt és kiáradó lelki
                    feszültséget, amazok pedig, akik külön-külön mindig minden percben tudtak
                    kacagni, csöndes búsongó melankóliában egyesültek. Bertalan, a cinikus, korhely
                    katonatiszt, aki sohasem szokott senkivel bizalmas lenni, kissé boros
                    melankóliával szórakoztatta Piroskát.</p>
				<p>Olyan gyorsan telt el az idő, hogy szinte megijedtek, mikor a túlbuzgó ifjú
                    művész már a zongoránál ült, s valcer hangjaival csalogatta a táncosokat. De
                    azért hamarosan fölkerekedtek, és siettek be a szobába.</p>
				<p>- Mégis sajnálom, hogy maga nem táncol - mondta Virág.</p>
				<p>- Én is - vallotta be Zsolt.</p>
				<p>- De hát miért nem táncol?</p>
				<p>- Nem tudok.</p>
				<p>Virág csöndesen nevetett.</p>
				<p>- Az nem baj. Én megtanítom magát.</p>
				<p>- Igazán? - kalapált a Zsolt szíve.</p>
				<p>- Azt hiszi, nem tudok tanítani? Hát akkor nagyon csalódik. Először is a
                    gyakorlóban mintatanításom volt, aztán külön gyakorlatom van a tánctanítás
                    terén. Már egy kis diplomatát megtanítottam táncolni.</p>
				<p>Zsolt szíven találva érezte magát. Ez a célzás maga elég volt a halálára. Ő már
                    azt hitte, Virág rég elfeledte azt a sokat pengetett utálatos fickót.</p>
				<p>- Táncol velem? - kérdezte Virág.</p>
				<p>- Nem.</p>
				<p>- De kurta! Miért?</p>
				<p>- Nem akarok idegenek előtt komikus lenni.</p>
				<p>- Azt hiszi komikus volna, ha velem táncolna?</p>
				<p>Zsolt hallgatott. Ez már megint az előbbi fajta vágások közül való.</p>
				<p>Virág engedékeny lett, békített.</p>
				<p>- No jó, hát eljön hozzánk, és ott tanúk nélkül fogom megtanítani! Jó? Meg van
                    elégedve?</p>
				<p>Zsolt túl boldog lett volna, ha megint gúnyt nem érez az utolsó szók
                    hangsúlyában.</p>
				<p>- Vagy igaz, maga nem akar eljönni hozzánk. Persze. Bocsásson meg, de én minden
                    percben elfelejtem, hogy nem közönséges emberrel állok szemben.</p>
				<p>- Mért gyötör, Virág?... - mondta halkan Zsolt.</p>
				<p>- Mit nyögdécsel maga! - kacagott fel Virág, aki megértette a fiatalember szavát,
                    s a fülének sem akart hinni, hogy az ilyen bizalmasan nevén szólítja. - Hát
                    szabad remélnem, hogy egyszer lesz szerencsénk?</p>
				<p>- Mikor? - csillogott a Zsolt szeme.</p>
				<p>- Holnap! Nem lehet elég korán!</p>
				<p>- Jó. Holnap!... Nem, még ma! Hisz már túl vagyunk az éjfélen.</p>
				<p>Virág újra halkan kacagott.</p>
				<p>- Mari néni nagyon fog örülni.</p>
				<p>- Kicsoda?</p>
				<p>- A nagynénim. Nála lakom. Nem is tudja?</p>
				<p>- Nem. Én semmit se tudok.</p>
				<p>- Talán be sincs mutatva neki.</p>
				<p>- Nem tudom.</p>
				<p>- Na, ebből baj lesz. Jöjjön.</p>
				<p>Zsolt engedelmesen ment utána. A világon körülment volna így, és sohasem nézett
                    volna a lába alá.</p>
				<p>- Néni kérem. Tessék megengedni, hogy bemutassam Dávid Zsolt urat.</p>
				<p>- Van szerencsém - hajtotta meg magát a néni. Szegény, egész este mérget evett,
                    hogy az a haszontalan lány így mellőzi őt. Most azonban minden rendben volt.
                    Nagyon udvarias és előkelő modorban kezdett társalogni, csak a kiejtése volt
                    kissé bajos.</p>
				<p>- Boldogult férjem, aki igen gálánt ember volt, mondta egyszer, hogy -</p>
				<p>Virág elpirult, mert jellemvonása volt, hogy saját magát s övéit még kevesebbnek
                    érezze, mint amennyi. Isten tudja mitől, megrémült, hogy még valami
                    rettenetesség fog kisülni mindjárt s közbevágott:</p>
				<p>- Dávid úr megígérte, hogy meg fog vizitelni bennünket.</p>
				<p>- Ó, legyen szerencsénk - hajlott meg az öreg néni.</p>
				<p>- Itt lakunk az utca másik végén, túl a templomon.</p>
				<p>- Hát kisasszony nem a százados úrnál lakik?</p>
				<p>- Ó nem. A nagynénémnél.</p>
				<p>Zsolt előtt világos lett, miért nem látta reggel Virágot.</p>
				<p>- Szabad kérnem, nagysád! - hajlott meg a fekete hadnagy Virág előtt.</p>
				<p>A lányka habozva nézett a táncosra és a társaságára, de aztán mégis elment,
                    otthagyva legyezőjét és Zsoltot zsákmányul a néninek.</p>
				<p>Most aztán szabadon folyt volna a néni előadása, ha Szegediné mint őrangyal meg
                    nem jelenik. De itt volt, karon fogta az öreg nénit, mielőtt az első, darabokra
                    tört mondatát befejezhette volna, s vitte őket be a terembe, leültette a
                    főhelyre, és valami érdekes témát vetett föl, ami őt is, Zsoltot is igen
                    érdekelte, csak az öreg néni nem értett belőle semmit. A néni alighanem
                    megsejtette az intrikát, ami az ő elhallgattatására irányult, s összeszorította
                    a szája szélét, és sértődötten nézett szét a teremben.</p>
			</div>
			<div type="chapter">
				<head>22</head>
				<p>Éjfél régen elmúlt. A vidámság tetőpontjára hágott. Zsoltnak úgy tetszett, hogy
                    az egész világ kettejük körül forog. Parasztos, legényes heje-huja mozdulatokkal
                    fölugrott, s odaállott Virág elé, aki a Lojzi karján ropta az utolsó
                    csárdást.</p>
				<p>- Haj, haj, haj! - kiabálta Zsolt. - Hopp! Hopp! Sose halunk meg!...</p>
				<p>Virág lengve táncolt, s a szeme mámoros fényben csillogott. Úgy nézett a Zsolt
                    szemébe, mintha megittasodott volna; mintha mit se tudna magáról, s félálomban,
                    magától lebegne a zene ütemeire.</p>
				<p>Zsolt sohasem érezte még a mulatás érzését ilyen erősen. Bor nélkül, tánc nélkül,
                    de végre elfogta a “hej halálig, halálig” öröm, amit csak a túlfeszített agyú
                    mulató sejt meg.</p>
				<p>És míg így illegette ő is magát, s boldogan jelezte a táncot, valami új, eddig
                    meg nem sejtett fokára jutott el szerelmének.</p>
				<p>A legelső gondolata, mikor Virágot meglátta, mindjárt az volt, hogy elveszi
                    feleségül. Ez az érzés nőtt, izmosodott, hatalmassá lett benne. Ennek a
                    meghiúsulta ejtette kétségbe az este, már úgy gondolt arra a jelenetre, mintha
                    esztendőkkel, századokkal azelőtt történt volna. A férfiember komoly, házasodó
                    vágya feszítette eddig.</p>
				<p>És most, mintha valami szél, ami itt támadt a zongora hangjaiban, itt a tánc
                    robogásában, a tüzesebben verő erek zsivajában, mintha ez a forgószél egyszerre
                    csak elfújt volna mindent az egyéniségéből, és teljesen újjáalakította volna
                    őt.</p>
				<p>Magasabb, emelkedettebb, ideálisabb megértéssel engedte, hogy vakítóan robogjon,
                    égjen benne a szerelem...</p>
				<p>Szeretni!</p>
				<p>És ezzel vége.</p>
				<p>Szeretni, szeretni, és nem gondolni a holnapra. Szeretni, és szeretve lenni! A
                    többi mind, mind mellékes. Nincs akadály tovább semmi. A távollét, az elválás, a
                    térbeli különválás, mind semmiségnek tetszett neki. Ő most már egyesülve van a
                    női ekvivalensével az örökkévalóságig. Érezte, hogy a Virág lelke is ugyanúgy
                    tele van ővele. És ez teljesen eltöltötte őt.</p>
				<p>Olyan könnyű lett a szíve, hogy a testét szinte fölemelte, s ott vibrált ő is a
                    zene hullámain, s tombolt és kacagott, és mindenkinek a szemébe mosolygott, és
                    amint a zene megszűnt, kiabálta:</p>
				<p>- Hogy volt! Hogy volt!</p>
				<p>Ittas szemekkel, megértés nélkül bámult Sarudynéra, aki megcsókolgatta a
                    bravúrosan dolgozó kis zongorásfiút, s négykézzel magyarázta, hogy őneki mára
                    elég volt, mert az urának reggel fél nyolckor át kell venni a postát...</p>
				<p>Vége volt a mulatságnak, mindenki észrevette, hogy reggel van, világos van,
                    megvirradt.</p>
				<p>Zsolt úgy érezte magát, mintha a vízár kivetette volna a partra, s most
                    kedvetlenül hever a sárban, míg egy perccel előbb még lázasan táncolt a habok
                    hátán.</p>
				<p>Kimentek a bágyadt, poros, sárgás lámpavilágról az erős, megvakító korai
                    világosságra.</p>
				<p>És Zsolt összehúzta a szemét, s meglepetve nézett Virágra.</p>
				<p>A lány arca gyűrött volt, sápadt, fakó. Elvesztette üdeséget, s ónos egyszínű
                    lett. Mozdulatai is fáradtak voltak.</p>
				<p>- Rossz színben van! - mondta Zsolt őszintén.</p>
				<p>Virág ránézett a szemei sarkából; s most a szemei is apróknak látszottak.</p>
				<p>- Rút vagyok? Nem tetszem magának? Pedig ez az én rendes színem. Legalább látja,
                    milyen vagyok - szólott gúnyosan; meglátta a fiatalember arcán a megütődést.</p>
				<p>Zsolt meghökkent, de rögtön visszanyerte oly lázas küzdelem árán szerzett
                    lelkiállapotát.</p>
				<p>- Szép maga, úgy szép, ahogy van!</p>
				<p>Virág jól hallotta a rajongást e szókban, de annyira megsebezte a Zsolt előbbi
                    elképedése, hogy dacosan elfordult. - “Hazudik” - gondolta magában.</p>
				<p>Nos! kiáltotta lelke mélyén Zsolt, és szinte kéjjel nézte a leány sápadt arcát -
                    ez is baj! Hátha örökre elveszítené szépségét, akkor talán nem volnék már
                    szerelmes!... Örökké! Túl a síron is! És ha van lélekvándorlás, minden életeken
                    át! Mi eggyé vagyunk forrva, édes szerelmes párom! S valamelyes boldogságot
                    értett, hogy az első próbát íme kiállotta.</p>
				<p>- Korán ebéd után? - suttogta.</p>
				<p>- Tessék?</p>
				<p>- Vagy persze, aludni fog.</p>
				<p>- Ó kérem - s Virág dacosan elfordult -, nem kötelező.</p>
				<p>- Mért bánt?</p>
				<p>- Ha olyan rút vagyok.</p>
				<p>- Virág! - suttogta lágyan, szerelmesen a fiú.</p>
				<p>Hallgattak.</p>
				<p>És Zsolt olyan forrón, bensőségesen nézett a lányra, hogy ez kénytelen volt
                    ránézni.</p>
				<p>- Akkor a viszontlátásra! - mondta.</p>
				<p>- Hova megy?</p>
				<p>- Én szépen hazasétálok a nagynénémmel, maga meg fölbandukol a sasok közé,
                    lefekszik, s pompásan kialussza ennek az éjszakának a bolondságait.</p>
				<p>Gúnyolódott már megint, de a hangjában volt valami, ami visszasóhajtott a gyorsan
                    letűnt ifjú múltba.</p>
				<p>Zsolt megértette, s a szíve megtelt valami szent és magasztos érzéssel.</p>
				<p>Szólani nem tudott, csak a szeme sugározta:</p>
				<p>- Virág! Virág! Én mindenem! Párom, szerelmem! A regényünk tetőpontra ért...
                    Bármi történik is ezentúl, a mi örök közösségünk meg nem változik soha!</p>
			</div>
			<div type="chapter">
				<head>23</head>
				<p>Egy csöppet sem volt álmos és nem kívánt aludni, amint hazaért.</p>
				<p>Megfürdött, átöltözött, és olyan frissnek érezte magát, mintha egész éjjel aludt
                    volna.</p>
				<p>Kiment az erkélyre, s végignézett a tájon.</p>
				<p>A nap már magasan volt. Gyönyörű fényes volt a reggel. A zöld táblákon apró
                    emberkék dolgoztak, túl a falun, a nagy síkságon keresztek sora húzódott a sárga
                    fölszínen. A hegyoldal erdősége még mintha most lehelné ki az álmot, gyönge
                    párás levegőjű volt.</p>
				<p>Zsolt olyan izgatottan nézett körül, hogy egy percig sem tudott ugyanarra a
                    pontra figyelni, aztán egyáltalán nem bírt a külvilágra ügyelni, annyira tele
                    volt magával, hogy megszűnt körülötte az egész világ, és gyorsan járkálni
                    kezdett le s föl, átadva magát lázas érzéseinek.</p>
				<p>- Egész regény, egész regény! - mondta magában, szabatosan, beszéd formában
                    termelve meg gondolatait.</p>
				<p>- Ez ám a regény!... Hány fázisán mentem én át az utolsó negyvennyolc óra alatt a
                    szerelemnek... Az élet, az a legkülönb regénycsináló. Az írók ellesnek egy-egy
                    vonást, de meghamisítják az életet. Nekik nem meglátni való, ha nem nagy,
                    mozgalmas cselekvény, ha nem lázas, izgató a mese. Ki lát be a szív mélyére. Ki
                    képes a pillanatok fontos lelki hatásait megérteni. Ki hinné el, hogy velem e
                    két nap alatt több történt, mint egész huszonötéves életem alatt. Hol vagyok az
                    első meglepetés lázától, mostani nagy, tiszta, méltóságos, rendíthetetlen
                    szerelmemig. Magam is képtelen volnék elemezni az átalakulás folyamatát. Az
                    élet megfoghatatlan... Milyen zagyván kavarog bennem minden hatás és érzés, ha
                    visszagondolok arra ami történt...</p>
				<p>Elmosolyodott.</p>
				<p>- Csordultig megteltem. Most már kész és egész férfi vagyok!</p>
				<p>Megállott, kidagasztotta mellét, s minden benyomásra vakon-csillámló szemeit
                    végigjártatta a világ ködlő, aranyos fényű vidám képén.</p>
				<p>Aztán újra kezdte a sétát, s gondolatai úgy rajzottak, mint a méhek. Zsongva,
                    döngve, egymást keresztezve, némelyek építettek, mások őrt állottak, a herék
                    csak szórakoztak, s az egésznek a királynője ezrével rakta az új gondolatok
                    kicsírázó magvait.</p>
				<p>Számtalanszor elfáradt, leült, meg újra fölugrott és tovább sétált, sorra
                    kerülgetvén az útjában álló széket, asztalt, látcsőállványát, de egyet sem
                    mozdított el, hogy kényelmesebb legyen a mozgás, sőt mindig megérintette azt,
                    amelyik a lépés lendülete szerint keze alá esett.</p>
				<p>Az öreg inas reggelihez invitálta, azazhogy ebédhez. Zsolt csak derülten nézett,
                    olyan derülten és sugározva, mintha a sugárzó ég fenségének lett volna
                    birtokosává.</p>
				<p>Délután két órakor Virág felkelt, s kijött a szobából. Zsolt tanúja volt ennek a
                    pillanatnak, s nagy szívbeli örömmel látta, hogy a lányka legelső pillantása a
                    kastélyra esett. Hosszan, figyelmesen nézett ide föl; Zsolt reszketett az
                    örömtől.</p>
				<p>Virág nemsokára újra bement a kis házba, mintha csak azért jött volna ki, hogy
                    fölköszönhessen a szemével a szerelmesének.</p>
				<p>Hogy elpirult volna a kislány, ha megsejti a Zsolt meggyanúsító gondolatát. Pedig
                    ő csak azért nézett föl, hogy csakugyan olyan nagyúri kastély az a
                    Dávid-kastély, amilyennek a közvélemény tudja?... S csakugyan az!</p>
				<p>Kissé meg volt zavarodva. Ez a fiatalember olyan különösen viselte magát az egész
                    mulatságon, hogy lehetetlen volt vissza nem gondolni rá. Ha a szíve úgy tele
                    nem lett volna egy más fiúnak a képével, emlékével, akkor rájött volna a titok
                    nyitjára. De ez a kettős burok erősen megvédte őt a szerelem igazi hatásától.
                    Nem maradt ugyan nyugodt az éjjeli mámor után, de nem is vesztette még el a
                    lelki békéjét. Szegény néni, aki különben is törődött volt, teljesen
                    elkeseredett.</p>
				<p>- Minek is jöttél ide - mondta csaknem sírva -, mindig csak hallgat és nem szól,
                    és engem csak mérgesít.</p>
				<p>Szegény Virág nem tehetett róla, nagy gondjai voltak, amiket nem tárhatott föl
                    senki előtt, amelyekről még a szeme pillantásával sem mert volna áruló
                    nyilatkozatot tenni. Pedig úgy tele volt a szíve reménnyel és kétséggel, örömmel
                    és félelemmel. Úgy érezte magát, mintha ő valami zsákmány volna, amin ketten is
                    osztozkodni akarnak, és ez sértette emberi önállóságát, büszke egyéniségét.
                    Viszont akárhányszor átgondolta, mindig csak arra kellett jutnia, hogy semmi, de
                    semmi nem függ tőle. Ki van dobva a sors prédájául. Azok a férfiak mind
                    nyugodtan gondolhatnak arra, akarják-e őt, vagy sem, de ő nem gondolhat rá:
                    melyiket akarja.</p>
				<p>Hogy akarjon ő? Hogy válasszon ő? Ha visszautasítnák!</p>
				<p>Láng lepte el arcát, hőség öntötte el a testét, amint a visszautasítás szégyenére
                    gondolt.</p>
				<p>És milyen nehéz jót gondolni arról, aki messze van!</p>
				<p>Hirtelen eszébe jutott, hogy az éjjeli gavallér most vidáman, megelégedve gondol
                    az éjjeli heccre, s azt mondja magában: megzavartam egy kis falusi ártatlanság
                    szívét.</p>
				<p>És ettől a gondolattól úgy összehúzódott a lelke, mint egy kis sündisznó, csak a
                    töviseit fordította felé. És ott bent a tövises bunda közepén a kis szíve
                    megtelt érzésekkel, s annál forróbban, lágyabb gyöngédséggel gondolt a
                    távollevőre. Szinte könnybe lábad a szeme, és szégyelli magát, halálosan
                    szégyelli, mert hűtelen volt...</p>
				<p>Bosszúsan, haragosan pillant föl még egyszer a kevély, gőgös, mindenkit
                    lemosolygó kastély felé, amely annyira távolinak látszik, mint minden fellegvár,
                    mint a költők zárt ábrándvilága, a megközelíthetetlen királyság, amelyben a
                    poéta zárkózik a profán világ között.</p>
				<p>Ismét sötéten föllángolt az arca. Azt mondta ma reggel, hogy ő rút!
                    Megmondta, hogy nem tetszik neki!... Az egész teste
                    lázasan remegett a fölindulástól, és haragjában csaknem sírva fakadt.</p>
				<p>Minek jött utána? Mit alkalmatlankodott körülötte? Szeszély volt az egész. Egy
                    szegény rút lánynak akarta megzavarni a fejét. Az olyan könnyű!</p>
				<p>Akaratlanul is tükörbe nézett. Rögtön elkapta a szemét, elröstellte magát, de
                    kénytelen volt újra visszanézni oda, mert meglepte, amit látott. Sose látta
                    magát ilyen szépnek, mint most. Vékonyhúsú, fejletlen leányka volt, mikor
                    legutóbb, egy-két éve, jól megfigyelte magát. Akkor volt, mikor Jenő izgatni
                    kezdte szívét. Ez a Jenő a kosztadó néninek jogász fia volt, az egyetlen
                    fiatalember, akivel huzamosabb ideig együtt élt, s bár a néni, aki előkelő
                    család elszegényedett ivadéka volt, a fiát úgy őrizte tőle, mint a kotlós, mert
                    az életénél is kedvesebb terve volt, hogy Jenőke egy fényes házassággal neve
                    régi csengését visszaidézze: mégis ő hozta össze akit szeretett, mert a szigorú
                    és óvatos néni nem bírt kifogyni a dicséretből, még féltett fia előtt sem.
                    Titkos kis regény szövődött; a néni megsejtette, és rémületében sietve Pestre
                    küldte a fiát az egyetemre, bármilyen áldozatba került is. Mind a ketten utolsó
                    évét végezték az iskolának, s a néni reszketett, mert csakugyan nagy volt a
                    veszedelem, hogy a fiú, aki kiszámíthatatlanul szeszélyes volt, valami komoly
                    nyilatkozatot tesz, és még bevágja jövőjét egy pénztelen házasságba.</p>
				<p>Egy évig távol voltak, s csak titkosan váltott levelekkel érintkeztek. Jenő
                    szépen kievickélt a bajból, de Virágot csak még jobban lekötötte, izgatta, s a
                    végtelenségig foglalkoztatta titkos szerelme. Végül óriási szerencsétlenség
                    történt: egy szemtelen, rafinált kis gyermeklány az intézetben kifürkészte a
                    Virág poste-restante levelezését és elmondta mindenkinek. Óriási skandulum lett
                    belőle, az igazgatónő, aki igazi pedagógusok szokása szerint elfeledte a saját
                    zsendülő korának apró kríziseit, s csak a tanintézet szellemét féltette,
                    végtelenül fölháborodott, s olyan vizsgálatoknak s tortúráknak vetette alá a
                    szerencsétlen kis Virágot, amiknek az emlékét egy életen át sem lehet kiheverni.
                    A tragédiák legnagyszerűbb eseteihez illett a Virág szenvedése.</p>
				<p>De a leányka összeszorította ajkait. Hallgatott. És nagyszerű magasztosultságot
                    érzett, hogy Őérte, az imádottjáért szenved, aki mindent jóvá fog tenni, hisz
                    neki szenteli a fájdalom dicsőségét. Mert nincs kétség benne, hogy Jenőnek
                    minden sikerül, hogy nagy tehetség, s hogy egykor az ország élén fog állani, és
                    hogy sohasem lesz egy pillanata életében, amit ne vele, érte éljen! Igen, el fog
                    jönni, el kell jönni a szabadulás órájának, s odáig ez a kis szenvedés mit sem
                    jelent. Annál nagyobb lesz a boldogság, minél jobban megérdemli azt.</p>
				<p>Ám Jenő, aki vígan udvarolgatott Budapesten jobbra-balra, megrémült a botrány
                    hírétől, s olyan frázisokkal telt levelekben bátorította a kis Virágot a
                    tagadásra, amelyeknek igazságában csak egy határtalan fantáziájú szerelmes
                    lányszív nem tudott kételkedni.</p>
				<p>Nem derült ki semmi, s a derék igazgatónőt lelkifurdalás fogta el, hogy hátha
                    mégis ártatlanul pellengérezte ki a világ előtt a szegény gyermeket. Vezekelt,
                    önbüntetéseket szabott magára, s megalázta magát, visszavonta a Virág
                    megbüntetésére kiszabott rendeleteit.</p>
				<p>És Virág büszkén járt szégyenével. Az egész kis város ismerte s kíváncsian nézett
                    rá, és ő szerény lépteivel tovasietve, a legnagyobb hősnő dicsőségét hordozta.
                    Tudta, hogy most már joga van, Isten szent színe előtt való joga, hogy része
                    legyen az egyetlen boldogságban: a szerelem teljességében.</p>
				<p>Egyszer még találkozott ezután Jenővel, egy egész év múlva, most a képesítő előtt
                    való napon. Ez a találkozás Jenőre meglehetős kínos volt, mert az anyja szeme
                    előtt folyt le, de Virágra a legfőbb üdv érzéseivel volt teljes. Lángok és ködök
                    borították be szemét, és a káprázaton át is olyannak látta lovagját, amilyennek
                    lennie kellett. De ő ijedt, megrémült, vagy látszólag merev, hideg, fagyos volt
                    kívülről, s aki ránézett, azt hitte, hogy haragszik a fiatalemberre.</p>
				<p>És akkor is ugyanilyen merev és szótlan és jégszobor volt, mikor Jenő egy
                    ellesett pillanatban erőszakolt, csinált áradozással ontotta fülébe a
                    frázisokat, amelyeket tollal már annyiféleképpen variált. Virág hallgatott,
                    dermedten, s egy szót sem tudott szólni. De úgy érezte, hogy hallgatása is
                    nagyot sokat árul el. És mikor Jenő le akarta szakítani a titkos szerelem zsenge
                    virágát, s meg akarta hirtelen csókolni, úgy tartotta vissza, olyan rémülten,
                    ijedten és vadul, hogy a fiatalember leforrázva hökkent vissza. De hát nem
                    volt-e mindennél árulóbb jele a rettenetes nagy, megemésztő nagy szerelemnek,
                    ami a velőt is égette.</p>
				<p>Jenő megesküdött rá, hogy tisztelni fogja, mint egy istent: “magát nem szeretni,
                    imádni kell”, és megfogadta, hogy minden vasárnap levelet ír neki, úgyhogy azt
                    minden hétfőn biztosan várhatja.</p>
				<p>Virág, ennél sohasem hallott szentebb, biztosabb szót, s dobogó szívvel érezte a
                    közeledő levél varázsát, ma hétfő van: jön a levél.</p>
				<p>Ideges remegés fogta el a tükör előtt, amelyből egy szépséges, meleg arcú,
                    színes, bűvös tekintetű nagylány nézett vissza reá. Még ő maga is kénytelen volt
                    megvallani, hogy szép.</p>
				<p>Az ajkai elgörbültek, és haragosan pillantott a kastély felé:</p>
				<p>- Rútnak mondtál!... Van a földön egy édes, édes fiú, akinek én vagyok a legszebb
                    a világon!...</p>
				<p>S az érzés úgy elfogta, elszorította a szívét, hogy könny futott a szemére. A
                    boldogság könnye.</p>
				<p>A nénije belépett.</p>
				<p>- Nincs még itt a postás? - kérdezte tőle Virág.</p>
				<p>- Nincs. A falu túlsó végén kezdi, elébb sorra járja a falut, úgy ér ide.</p>
				<p>Virág rögtön készen volt a tervével, hogy fogja megelőzni a postást, a sorsot!...
                    Hogy kapja egy pár perccel, egy örökkévalósággal előbb meg a Jenő levelét!...
                    Piroskáékhoz megy elébe!... elébe!...</p>
			</div>
			<div type="chapter">
				<head>24</head>
				<p>Zsolt már egy órája ült szemben a nénivel a homályos, hűvös, jóillatú ódon kis
                    szalonban, s mint a rezonátor hallgatta az öreg néni beszédét; visszazúgott
                    benne a hang, de egy szót sem értett meg belőle.</p>
				<p>A bútorokon jártatta a szemét, s a Virág kezének simítását szívta föl minden
                    tárgyról. Milyen bizalmasak ezek a kis lakások, mennyire beletartoznak az
                    emberek életébe ezek a tárgyak!</p>
				<p>Míg a néni a hallgatója figyelmességétől elragadtatva kedvesen, sajátságos úrias
                    naivsággal s gyermeteg részletességgel mesélt el valamely régi históriát, Zsolt
                    egy fényképalbumot nyitott fel.</p>
				<p>- Virág! - kiáltott föl - ez a Virág kisasszony arcképe.</p>
				<p>A néni föléje hajolt.</p>
				<p>- Jaj, az az igazi kis virágocskám! - Az volt az én kis lányom! Olyan jó, őszinte
                    gyerek volt, mindig csak nevetgélt, és nekem mindent megmondott. Bezzeg most már
                    csak titkolózni tud, és semmi se jó neki...</p>
				<p>Zsolt visszafojtott lélegzettel figyelt. Egy szóval sem merte eddig megkérdezni,
                    hol van Virág. Mióta erre a különös, plátói magaslatra ért el szerelmében, a
                    világ minden kincséért sem lebbentette volna fel a fátyolt szíve titkáról,
                    mintha még a napsugár is kifakított volna valamit gyöngéd, szinte szerelmes
                    rajongásában, ha szabadon fér hozzá.</p>
				<p>- Csak azok a Lázárok! - folytatta a néni - már mindig csak azok! Muszáj csak oda
                    szaladgálni. De ha egy percig nincs ott, jönnek érte. Úgy kapaszkodnak a
                    nyakába, mintha ő volna az anyjuk...</p>
				<p>Összeszorította vékony szájaszélét, duzzogott.</p>
				<p>Zsolt megnézte a képet. Virág volt 13-14 esztendős korában. A fényképész
                    dekoratív vasrácsára teszi félkarját, és olyan gyermeteg ártatlansággal néz
                    szembe, hogy a Zsolt szíve szinte megcsikkan a gyönyörűségtől.</p>
				<p>Aztán valami fájdalmas húr pendült meg benne. Ó, mért nem ismerhette meg már
                    akkor! Milyen boldogságtól, milyen szépségektől fosztotta meg a sors, hogy nem
                    gyermekül vezérelte össze őket. Bizony ez egészen más lány, ez még pihés
                    rózsabimbó, amelynek csak a parányi arcocskája pirul és mosolyog ki a
                    kehelylevelek közül...</p>
				<p>Mohón és telhetetlenül vágyott rá, hogy a Virág egész lénye, múltja, jövője,
                    minden szívdobbanása neki, csak neki szóljon, s fájdalmasan ismerte meg, hogy
                    voltak idők, amikor nem volt az övé.</p>
				<p>Ezzel a képpel s még azzal a kettővel, amelyet megtalált a csipkés ruhájú modern
                    polgárasszonyok és nyalkacsizmás hatvanas évekbeli gavallér magyarok között,
                    órákig, napokig, talán évekig el tudott volna lenni, beszélgetni; a börtön is
                    kedves tanyának tűnik fel neki, ha együtt lehet velük.</p>
				<p>Ezalatt a néni eltűnt, s odakint tejszínes kávét készített, idegesen várva a
                    szomszéd fiát, akit elküldött Virág után.</p>
				<p>Zsoltnak úgy tetszett, egy-két perc telt el csak, mikor kívülről ruhasuhogást
                    hall s rögtön rá a néni zsörtölődését.</p>
				<p>- No te, te! Szégyelld... Ugyan eredj. Vendég van, és őnéki menni kell
                    farsangolni.</p>
				<p>- Vendég? - hallatszott a Virág kedves csengő hangja. - Kicsoda?</p>
				<p>Zsoltnak a szívét hasította a kérdés.</p>
				<p>Az öregasszony suttogó hangon felelt.</p>
				<p>Az ajtó kinyílt, s megjelent rajta Virág, felhajtott szélű kék szalmakalapjával,
                    fekete szoknyájában, világos blúzban.</p>
				<p>Zsolt fölemelkedett, mintha automatikus összeköttetésben lett volna az
                    ajtóval.</p>
				<p>- Maga itt van? - kérdezte Virág könnyedén, odavetve.</p>
				<p>Kezet nyújtott a fiatalembernek, s rögtön elfordult, hogy a kalapját letegye.
                    Zsolt úgy nézett rá, mintha szél ütötte volna.</p>
				<p>- Megígértem, hogy tiszteletemet fogom tenni.</p>
				<p>- Ja!</p>
				<p>És még nem felejtette el? - gondolta magában. - Nevezetes, hogy van olyan férfi,
                    aki reggeltől estig nem felejti el, amit ígért.</p>
				<p>A hangja akármilyen könnyelmű akart is lenni, valami keserűséggel rezgett, s ezt
                    Zsolt szerelmes szíve megérezte.</p>
				<p>- Megbántottam? - kérdezte gyöngéden, mikor Virág odalépett az asztalhoz, s az
                    albumba nézett.</p>
				<p>A lány meglepetve pillantott rá.</p>
				<p>- Maga nem! - mondta, és Zsolt ismét érezte a keserű ízt.</p>
				<p>Virág sarkon fordult és kiment, magára hagyva a fájdalmak örvényébe zuhant
                    fiatalembert.</p>
				<p>- Hát te minek jössz ki? - mondta a néni.</p>
				<p>- Csak.</p>
				<p>- No de milyen vagy te. Mit gondol rólad az az úriember. Milyen nevelésed volt!
                    Ilyen ma egy művelt leány!...</p>
				<p>Virág rá sem ügyelt. Bement a szobájába, ott tett-vett valamit, semmi dolga sem
                    volt. Akkor vissza kiment.</p>
				<p>- Nem jött semmi? Levél?</p>
				<p>- Mi jött vón? Micsoda levelet vársz te? Kitől?</p>
				<p>- Terítsek?</p>
				<p>- Hát persze hogy teríts.</p>
				<p>Virág bement a szobába.</p>
				<p>- Megengedi, hogy terítsek?</p>
				<p>- Kérem!... Segítsek?</p>
				<p>- Köszönöm.</p>
				<p>Zsolt gyöngéden segített elteríteni az abroszt az asztalon... Mikor már simán
                    megfeküdt az avult damasztvászon, Zsolt meghúzta kissé az egyik sarkát, jelezve
                    a tréfáló kedvet, ami efféle segédkezéseknél buzog a fiatalemberekben.</p>
				<p>Virág ránézett, gyöngén elmosolyodott. Megértette a tapintatát. Szinte könny
                    szökött a szemébe, úgy meghatódott. És most először tűnt föl neki, hogy ez a fiú
                    különb ember annál a másiknál. Sajnálkozva lopott felé egy pillantást. Hiába, az
                    ő szíve már hitetlen!... Hogyan? Az első levél is elmaradt? Mi lesz a többivel?
                    Egyebekkel?</p>
				<p>Zsolt visszasüppedt a foteljébe, és szemével leste a lány minden mozdulatát.
                    Látta, milyen lehangolt, s újra elbúsulta magát; miért nem ismerhette meg előbb!
                    Miért kellett elveszítenie e szív első virágzását!</p>
				<p>Nem szólottak egy szót sem, s mindenikük gyötrődött emiatt. És mégis jól érezték
                    egymás mellett magukat. Zsolt kínos érzéssel is szívesebben volt itt, mint a
                    nagyvilág bármely más pontján. Mintha az idegeikkel társalogtak volna.
                    Pillanatonként alakult, változott, más formát, színt nyert a hangulatuk, mint az
                    égen a felhők.</p>
				<p>Mire a néni a széles fekete tálcán behozta a három csésze kész kávét, már
                    összehangolódtak, s a lány örült, hogy ha már a másik nincs itt, legalább ez
                    megvan! És a fiú lassan tárogatta a szemét, megérezte, hogy a javára billent a
                    leányka szívmérlege.</p>
				<p>A néni hozott egy kis lármát, amelynek védelme alatt lassacskán az ő beszélő
                    kedvük is kinyílt. Mire az uzsonnának vége lett, Virág egész frissen, vígan
                    beszélt el érdekes részleteket az iskolai életéből.</p>
				<p>Míg az asztalt leszedték, Zsolt félreállott. A komód tetején egy vastag iskolai
                    füzet volt. Fölvette s elmosolyodva nézte meg a címét. Nagy szép betűkkel volt
                    ráírva: “Szalonvallomások”.</p>
				<p>Virág hozzá akart kapni, hogy elvegye a kezéből, mert titkokat rejteget ez a
                    könyv. Aztán dacosan, a másiknak szóló daccal hagyta. És megrögzött benne az
                    elhatározás: Jó, legyen! Ha te úgy, én is úgy!... Bezzeg, ha levelet kapott
                    volna ma, amilyet várt, akkor régen kiadta volna az utat ennek az úrnak, de így
                    maga is érezte, hogy egyre mélyebben megy befelé vele valami szívingoványba,
                    ahonnan Isten tudja van-e kigázolás.</p>
				<p>- Megnézheti - mondta Virág -, van benne egy pár okos vallomás.</p>
				<p>- Nem szeretem az okos vallomást, csak az őszintét és naivat.</p>
				<p>- Van olyan is. Majd meglátom, hogy vall!</p>
				<p>- Mindenkire kötelező a vallomás?</p>
				<p>- Már nem mindenkire. Azelőtt bizony agyongyötörtem az ismerőseimet, hogy
                    valljanak, de már tele van a könyv is.</p>
				<p>- A szív is?</p>
				<p>- Azt hittem, már senkisem fog többé vallani! Hanem a magáéra kíváncsi
                    vagyok.</p>
				<p>Zsoltot öröm fogta el. Ezt akarta éppen, hogy bármennyi vallomás volt is előtte,
                    ő legyen az utolsó: a mindenség!</p>
				<p>Kimentek a kertbe, ott leültek egy deszkából csinált megócskult kerti asztal
                    mellé, amelyet moha és lehullott falevél borított el, s hozzáfogtak a furcsa
                    könyv tanulmányozásához. Naiv kérdés volt fölírva minden levél homlokára:
                    “Jellemem fő vonása”, - “Kedvenc foglalkozásom”, “Fő hibám”, - “Milyen szemeket
                    kedvelek”, - “Szabad-e még szívem?”, - “Mi az élet rám nézve?”, - “Mikor
                    szeretnék meghalni”. - “Kedvenc színem, - hősöm, hősnőm, ételem...” stb., stb. a
                    végtelenségig. Azaz hogy az 56-ik kérdés befejezi a sok furcsaságot: “Hányszor
                    hazudtam e könyvbe”.</p>
				<p>Zsolt, amint végigforgatta a lapokat s a negyven-ötven válaszolónak feleleteit
                    olvasgatta, elgondolta, hogy ezeknek a lelke, az egész jelleme és teljes
                    egyénisége itt van, igazán nyitott könyvül, csak tudni kell olvasni bennük.</p>
				<p>Arra volt kíváncsi, arra, aki egyedül érdekelte most az idegen embernép közül: a
                    vetélytársa.</p>
				<p>Hamar fölismerte. Az első lap közepén ismétlődött mindenik feleletnél ugyanaz az
                    írás. Folyamatos, határozott, úgynevezett karakteres betűk. Zsolt gyűlölte az
                    effajta mutatós, erős jellemet hazudó írást. Ő ahányszor tollat vett a kezébe,
                    úgy tetszett neki, mindig másképpen írt, s borzasztóan bántotta ez a betűsablon,
                    amelynek a nyomán hamar rájött a gondolatok sablonos hasonlóságára is. Csupa
                    szép mondások, őrülten szépek. Pl. mi volna élete legnagyobb
                    szerencsétlensége?: “elveszteni az élet zománcát, az idealizmust”, - Mikor
                    szeretne meghalni: “mikor eszméim diadalra jutnak!” - Kedvenc prózaíró:
                    “Jósika, Jókai, Flammarion”. - Kedvenc hősei: “Olyanok, kik a lerombolt oltárok
                    mártírjai”. - Mit utál legjobban: “az erkölcsi rosszat s az iróniát”.</p>
				<p>Na, hát Zsoltnak ez elég volt. Nagyon szerette az iróniát; független, tiszta
                    szemű és lelkű ember lévén, jogot érzett rá, hogy a korlátokat kicsúfolja. Ez az
                    ember fölémelyített benne minden egészséges utálatot a nagyképűség, a
                    mesterséges szépelgés iránt.</p>
				<p>Ránézett Virágra, s a szeme megnyugodott ezen a fürge pillantású, eleven
                    észjárású, könnyen, bátran s szívvel csúfolódó szép arcon.</p>
				<p>És a pillantása elszélesedett. Milyen szép, gondolta magában, és ki is
                    mondta.</p>
				<p>- Milyen szép maga most!</p>
				<p>Virág kellemetlenül érezte magát találva.</p>
				<p>- Reggel óta megtanulta.</p>
				<p>- Mit?</p>
				<p>- Hogyha a lányoknak kedvében akar járni, szépet kell nekik mondani?</p>
				<p>- Semmit sem tanultam reggel óta. Csak kimondom, amit gondolok. Nem úgy, mint
                    más...</p>
				<p>Virág elpirult annak a másnak az érdekében, s hirtelen egész tisztán állott
                    előtte, hogy milyen félszeg színben tűnhetik föl az ő “kicsike politikusa” egy
                    idegen előtt naiv affektálásával. Elkapta a könyvet, mert amint az új kérdésnél
                    odapillantott, meglátta a két sort, amit az ismeretlen a saját verséből
                    idézett:</p>
				<p>Ha költő volnék, lantom zengzetével</p>
				<p> Elcsábítnám a mennybolt csillagit!...</p>
				<p>Még sohasem vette észre, milyen túlédesített szirup van ebben a két sorban.
                    Védeni akarta a régi ideált, akit ebben a percben nem tudott már rajongva nézni,
                    mint eddig, de inkább féltett, mert olyan kicsi és olyan szegény...</p>
				<p>Virág úgy érezte, mintha az álom elrepült volna, s ha ébren gondol vissza arra,
                    ami álmában olyan bűvölettel töltötte el, szégyelli magát, s nem érti hogy
                    lehetett olyan gyerek...</p>
				<p>Nem adta vissza a könyvet.</p>
				<p>- Nem engedem, hogy maga kritizálja. Ezek igen szépek - mondta, és csaknem sírva
                    fakadt, de azért tudta a szíve mélyén, hogy már nem olyan szépek többé, mint
                    voltak eddig.</p>
				<p>Az öreg néni, aki nem hagyta volna magukra egy félvilágért, éppen mellettük
                    babrált a zöldséges táblákban, a gyerekek olyan halkan beszéltek, hogy nem
                    értette őket, s ezért elunva magát, felállott, hogy egy-két dudvát kitépjen szép
                    karalábéi közül, ha már itt van.</p>
				<p>Zsolt és Virág között megfordult a helyzet. Most már a fiú kötekedett a lánnyal,
                    aki féltve őrizte előtte a múltját. A kötődés addig tartott, míg Zsolt észre nem
                    vette, hogy komoly baj lesz belőle. Akkor aztán szépen alább adta, és engedte,
                    hogy a lánynak legyen igaza.</p>
				<p>- Lány! - gondolta magában - édes kis gyönge nő! Mit jelent az, hogy a vitában ki
                    a győztes! Hisz én nem akarok győzni fölötte.</p>
				<p>S összeszedte minden ügyességét, hogy aranyhidat építsen a lánykának, amelyen az
                    szépen visszajuthasson a maga vágyaihoz, és ha lehet, ugyanazzal a meleg
                    hangulattal játsszon a könyvével, s abban levő lányos furcsaságokkal, mint míg
                    Zsolt ki nem ábrándította belőle. Zsolt nem tudta volna elviselni, hogy egy
                    lánynak a legalaptalanabb kis illúzióját is elrontsa. És ezt a nagy gyöngédséget
                    csak most, s csak Virággal szemben fedezte föl magában. De olyan nagynak érezte,
                    hogy kész volt egy egész életre s minden térre általánosítani. El tudta képzelni
                    magát örök időkig, hogy le fogja győzni mindenkor a saját meggyőződését és
                    akaratát, és szívesen engedi, hogy Virág diadalmaskodjék kicsiben, nagyban,
                    hiszen olyan gyönge és parányi, hogy nem dicsőség volna, szégyen volna
                    leigázni...</p>
				<p>Hogy repült az idő.</p>
				<p>Bealkonyodott. Az öreg néni nem tudott hova lenni az álmélkodástól, s már szinte
                    félt a világ szájától, hogy a fiatalember, akitől ő csak “fesztvizitet” várt,
                    ittragadt és úgy megül, mint egy kloka.</p>
				<p>Tessék, még lámpagyújtáskor sem megy el, hanem beül a szobába, csak egy fél szót
                    kell neki mondani, s úgy eldiskurál Virággal, mintha a testvére volna.</p>
				<p>A lányka kipirult, bizalmas; az éjjeli hangulat támadt fel köztük, amit az éjféli
                    vacsoránál éreztek: mintha mindig együtt lettek volna! S Virág lassacskán
                    kipakolgatja titkait, és szakadatlanul visszatér az izgató nagy örvényhez, és
                    célzásokat tesz régi szerelméről. Megmutat szalagdarabkákat, táncrendeket,
                    telefirkálva névvel és bolondos, értelmetlen szókkal, amelyek azonban neki
                    roppant sokat jelentenek. Elmesél eseteket, célozgat titkos levelekre és
                    jelenetekre, de semmit sem mond el, csak “ugratja” a fiút. És ez ugrik. Megijed
                    és kigyúl és készpénznek vesz mindent.</p>
				<p>Virág igazán nem tudja, hányadán van vele, komolyság ez, vagy tréfa; de azt
                    elismeri, hogy igen kellemesen érzi magát a csöndes, jó fiú mellett, aki mindent
                    meghallgat, megért és eltűr. Mert a lány maga is számtalanszor észreveszi, hogy
                    szólhatna a fiú valamit erre vagy arra, ha akarna, de ha nem szól, jóságból,
                    szív diktálta elnézésből nem szól. És ez igen jólesik, igen hálás tud lenni
                    érte.</p>
				<p>Végre előszedi legféltettebb kincsét is: a hóvirágokat.</p>
				<p>Ez volt szerelmük jelvénye, ez volt ideális viszonyuk beszédes tanúja.</p>
				<p>És Zsoltot egy költői kép kapja meg, mindent megért. S ez a kis virág, a
                    koratavasz korai virága csakugyan úgy tűnik föl előtte, mintha csodálatos
                    inspirációval választott jelképe volna a Virág első, korai, fejletlen, bájos
                    szerelmének.</p>
				<p>Meghatottan lapoz a szalonvallomásokban, amelyet újra kézbe kapott.</p>
				<p>Egy cím megüti a szemét s hirtelen, készületlenül rámutat:</p>
				<p>- Feleljen! Most maga feleljen nekem!</p>
				<p>Virág elolvasta a címet: “Szabad-e még a szíve?”</p>
				<p>Rápillantott a Zsolt arcára, s mindketten elpirulnak.</p>
				<p>- Kérdezze meg a hóvirágtól - mondta bűbájos kecsességgel, és észbontó
                    zavarodottsággal Virág.</p>
			</div>
			<div type="chapter">
				<head>25</head>
				<p>Ujjongva, táncolva rohant hazafelé. A sötétben szabadjára eresztette gyermekesen
                    kitörő kedvét, s csak azon csodálkozott, hogy repülni nem tud.</p>
				<p>Hogy adja tudtára Virágnak: milyen őrültül, határtalanul s örökre szerelmes
                    belé!</p>
				<p>Szegény kislány. Mindent, mindent meg kell bocsátani neki. Szegény lélek,
                    parányi, édes gyöngy!</p>
				<p>Ökölbe szorul a keze, amint arra az emberre gondol, aki legázolta e bűvös szép
                    lélek legelső hóvirágjait.</p>
				<p>Hóvirág volt csak, hóvirág az a szerelem, túl korai, jelentéktelen és mégis bájos
                    kis virág, amely tavasz előtt jelenik meg, és nyomtalanul eltűnik, mire az
                    igazi, gyümölcstermő virágok rügyből kibomlanak.</p>
				<p>Megvan, megtalálta a formáját, hogyan adja tudtára, amit mondani akar: már eszébe
                    is jutott egy verssor.</p>
				<p>Rögtön elöntötte a poétai láz, és a szerelem a költés izgalmává fokozódott.
                    Végtelenül tetszett neki a kép, amely, úgy érezte, pompás szavakban nyilvánul
                    meg; amint kiért a faluból, megállt, papírt és ceruzát vett elő, s a csillagok
                    derengő világánál, amelynél csak a papír fehérségét lehetett kivenni, egyes
                    sorokat, szókat, kifejezéseket írt le.</p>
				<p>Aztán rohant, alig várta, hogy hazaérjen, rögtön asztalhoz ült, és leírta a
                    következőket:</p>
				<p>BESZÉLGETTEM A MAGA KIS HÓVIRÁGÁVAL</p>
				<p> ÉN</p>
				<p>Csöpp hóvirág, beszédes emlék,</p>
				<p> Ki annyi édes ábránd szíve vagy,</p>
				<p> Mondd meg nekem - hisz Ő küldött tehozzád -</p>
				<p> Mondd azt nekem, hogy szíve még szabad!</p>
				<p> Ő</p>
				<p>Kis hóvirág vagyok; míg éltem</p>
				<p> Fehér, szűz, bájos - ám naiv bizony!</p>
				<p> Hittem - mint egy kis lányka -, hogy szabad</p>
				<p> Tavasszal, szerelemmel játszanom.</p>
				<p>Kis hóvirág vagyok s lehulltam,</p>
				<p> Hogy jött az édes, felséges tavasz.</p>
				<p> Emlékem szirma is lehull szívében,</p>
				<p> Igaz szerelmek szép virágja hogy ha túlragyogja azt.</p>
				<p> ÉN</p>
				<p>Csöpp hóvirág, te édes, drága,</p>
				<p> Beszélj, az én virágom nem ragyog?</p>
				<p> Beszélj, az én virágom fényes, mint az ég!</p>
				<p> Ő</p>
				<p>Kis hóvirág, bús emlék - és nem jós vagyok!...</p>
				<p>Éjfél is elmúlt, mire kellően kicsiszolta és miután vagy tízszer lemásolta, újra
                    meg újra javítva, végre tökéletesen meg volt elégedve a költeményével. Minden
                    habozás nélkül becsülte a világirodalom legnagyobb remekei közé. Egyáltalán nem
                    csodálkozott volna rajta, ha a Horatius párbeszédes verse mellé kerül.</p>
				<p>Nehéz, merített papirost keresett elő, s egy hosszas szeletre leírta csinosan,
                    szőlőkacskaringókhoz hasonló cifrájú betűivel. Végül egy Zs. betűt írt alá,
                    amelynek határozott és mégis szimmetrikus, nem közönséges formájával igen meg
                    volt elégedve.</p>
				<p>Kinézett az ablakon.</p>
				<p>A hold már feljött, s bágyadt, titkokat sejtető fényével megvilágította a földet.
                    Zsolt futó pillantást vetett a nagy árnyékokkal foltos világra, aztán eloltotta
                    a lámpát, átment a másik szobába, a holdvilágon levetkezett és lefeküdt.</p>
				<p>Roppant boldog volt és büszke; nyugodtan gondolt rá, hogy ezentúl már nem lesz
                    tovább semmi baja. Úgy vágyott, olyan mohón a bajtalan életre, mint a csecsemő
                    az anyatejre... Ha még ideges remegés van a szíve táján, az nem a régi
                    bizonytalanság miatt való feszültségtől van, csak a költői láz fizikai
                    utórezgése.</p>
				<p>Hamar elaludt, mélyen és egészségesen.</p>
				<p>És ezalatt odalent a zsindelyes kis házban Virág fölébredt első álmából; a
                    holdfény beszűrődött a fehér függönyön át, s a kislányt olyan szívfájás lepte
                    meg, hogy szinte elállt tőle a lélegzete.</p>
				<p>Eszébe jutott az elmaradt levél, és abban a pillanatban tisztában volt vele, hogy
                    nagy ok miatt nem jött meg. Talán beteg! Vagy más baja van. Ó, ha ott lehetne
                    mellette, becézhetné, gondterhes arcát lágyan megsimíthatná!... Vagy írt is tán,
                    csak a posta nem hozta el... És ő ilyen szívtelen, könnyelmű, gonosz!</p>
				<p>Ijedten felült. Egész nagyságában megismerte vétkét, s agyonrémült tőle. Hát
                    azért volt az ő mártírsága, hogy a legelső csélcsapság miatt elfelejtse? A hűség
                    nem kétoldalú szerződés! És ő hű lesz, ha a másik soha többet nem gondol is rá.
                    Hű lesz az emlékeihez! Önmagához! És lesz belőle falusi öreg tanítókisasszony,
                    aki harisnyát kötöget, s minden szembe beleköti egy emlékét, egy fájdalmas
                    szívdobbanását...</p>
				<p>A kis Virág ijedve hessegette el magától a szomorúságot, mert megérezte, hogy a
                    mélyén valami csábítás lappang, átmenet a hűtlenségre.</p>
				<p>Haragudott Zsoltra, aki betolakodott a szíve életébe, és meg akarja változtatni a
                    lelke világát. Ezért makacsul védte meg a távolit, az örök ideált a közeli
                    valóságos támadóval szemben. Összevonta szemöldökét, úgy nézett bele a
                    holdvilágos ablakba, s eltökélte magát, hogy kiadja az útját a csábítónak,
                    mihelyt még egyszer megjelenik a szeme előtt.</p>
				<p>De ez sem volt kedvére; Zsolt olyan jóságosan, csöndesen és elragadtatással ült a
                    fotelben, s csillogó szemekkel nézett rá... Nem tudna ilyen keményen bánni
                    vele... Pedig csúf az a sovány fiú!... De a haja szép, jó volna megsimogatni!
                    Meg is érdemelné azért a gyöngéd, meleg pillantásért...</p>
				<p>Virág igen nyugtalan és mérges volt, hogy ismét rajtakapta magát a nagy
                    vétken.</p>
			</div>
			<div type="chapter">
				<head>26</head>
				<p>Másnap reggel is ugyanezzel a bizonytalan érzéssel ébredt a kis Virág. Örült,
                    hogy dolga volt, pedig semmihez sem volt íze. Mint mikor betegség előérzése
                    zsibong az emberben. Csak jött, ment s várt. A postát várta nagyon, de azt csak
                    délután hozzák, addig neki vége.</p>
				<p>Délelőtt deputáció jött érte Piroskáéktól. Három gyerek, s erővel cipelték el, de
                    maga is könnyen ment.</p>
				<p>Ott nagyban folyt a baracktisztítás, befőttet készítettek. Piroska olyan vidám,
                    gondtalan és rózsapiros volt, hogy Virág szinte megijedt tőle; ma nem
                    szórakoztatta a sok apró tréfa, megzavarta a szakadatlan kacagás, szeretett
                    volna erdők rejtekébe vonulni, mint a sebzett őzike.</p>
				<p>- Virágom, kis Virágom, mi van veled! Kis madár, csicsergő kis madár, mért
                    hallgatsz az ágon? Messze van a párja és epedve várja - gyügyögött, kacagott,
                    lármázott Piroska. - Ah istenem ő, az a... ő,... nő,... enő,... Jenő...</p>
				<p>Virágnak előbb elállott a lélegzete, s aztán meglepetve vette észre, hogy hiszen
                    csak arra a távolira céloz Piroska, és nem a közelire, a veszedelmesre!...</p>
				<p>Olyan keservesen telt a nap. Annyit sóhajtott és nézett a kapu felé, és annyit
                    irult-pirult, mint az almavirág, hogy az összes gyerekek rákaptak, alig tudta a
                    sírástól megóvni a szemét.</p>
				<p>Egyedül ebédeltek, a százados minden reggel belovagolt a városba a szolgálatra, s
                    csak estére jött haza.</p>
				<p>Százszor elhatározta, hogy hazamegy, és mégis ott maradt, mert rettegett a
                    magánytól, és ide hamarabb hozza a postás a levelet! Ó, olyan szívszakadva várta
                    azt a levelet, amely erőt, megújulást hoz neki! Amely meghozza a hitet,
                    bizodalmat, megmenti a múltat a jövőnek.</p>
				<p>Soha még ilyen hosszú és sivár napot nem ért. Hát már sohasem ér ide az a
                    szerencsétlen postás. Olyan biztosra vette, hogy hoz levelet a számára! És ha
                    elgondolta, hogy talán csak ezer lépésre van tőle az a levél, megszűnt a szíve
                    dobogni.</p>
				<p>Annyira várta, olyan nehezen, hogy észre sem vette, mikor a jókedvű paraszt
                    bekocogott az udvarra.</p>
				<p>- Aggyisten! - intett a kalapja irányában a tömzsi kis ember - hát kisasszonykák
                    kell-i levél?</p>
				<p>- Hogyne kellene, Lőrinc bácsi! - kiabált Piroska, aki már barátságot kötött a
                    tréfás kedvű atyafival.</p>
				<p>- Ihole! Csak válogassák ki, aki maguknak való.</p>
				<p>Elébük adta az egész falunak szóló levélcsomót.</p>
				<p>Piroska mohón esett neki, és sorra szedte az összest. Minden címről kivallatta a
                    postást, ki az, honnan jön levele? A boros paraszt úgy ismerte a falunak minden
                    ügyét-baját, mint a magáét, s hűségesen mesélt. Nekik nem jött semmi, csak az
                    újság. Ki kap kedden levelet?</p>
				<p>Virágnak erre elhalványodott a színe.</p>
				<p>- Énnye - mondta a postás -, hát egyet se tart meg a kisasszony! Be rossz vásárom
                    van ma! No de majd csak ez is elkel, ha az Isten megsegít. Nem szokott nekem egy
                    se a nyakamon maradni. Nem sajnálom, mert hát hogy úgyse tudok óvasni, ‘sz azér
                    lettem postás. Ha még óvasni is tudnék, akkor mán igazán böcsületes mesterségre
                    vetemedek... Hanem a kisasszonyt nem tudtam ám, hogy itt lesz - fordult Virághoz
                    -, mert akkor idehoztam vón. Mer van ám valami! Szagos levél!... A Fucsi
                    kománéval előre elküldtem, mer hallottam, hogy várja...</p>
				<p>Virágnak olyan lett az arca, mint a bazsarózsa. Hát az egész falu tudja, hogy ő
                    levelet vár? Valamivel vissza akarta utasítani ezt az arcátlanságot, de nem volt
                    hangja. És úgy meg is örült a hírnek. Inkább hálával tartozott volna a
                    parasztnak a figyelemért. Piroska pótolta amit ő mulasztott.</p>
				<p>- Lőrinc! - kiáltott kacagva - hát maga ilyen gáláns ember, ezt nem vártam volna,
                    ez sok magától.</p>
				<p>- Sok kisasszonyom? Hát minek néz engem. Vén zsivány vagyok én, csak a kötél
                    hiányzik a nyakamról.</p>
				<p>Öntelten nevetett.</p>
				<p>- No hát akkor kap egy pohár snapszot. De máskor ne küldje előre a kisasszony
                    levelét.</p>
				<p>- Ugyan no, inkább mindenki végigolvashassa a faluba?</p>
				<p>- Azt se, azt se! Ne adja senkinek a kezébe.</p>
				<p>- Hajaj, a mán nem megy. Az becsület dóga. Az úgy dukál, hogy aki elébb látja a
                    táskát, mindent sorra nézhessen...</p>
				<p>Virág elszörnyedve hallotta ezt, fölkelt, köszönt és sietett haza.</p>
				<p>- Vijág néni szejelmes levelet kapott - kiabálta a csöpp Macóka, aki au courant
                    volt a nénje mellett az ilyen ügyekben.</p>
				<p>Virág most még ezzel sem törődött. Szárnyon ment haza. Itt a levél, a várva várt,
                    boldog édes kis levél! Ó, az édes, édes, a derék, a jó, nemes, az elárult
                    kedves! Szent elhatározás támadt benne, hogy hű lesz a sírig.</p>
				<p>- Leveled van az asztalon - szólt a néni, aki a tornácon ült, és gomblyukat
                    varrt.</p>
				<p>Virág bújt a kutató pillantás elől és berontott.</p>
				<p>A levél csakugyan ott volt az asztalon. Nagy levél.</p>
				<p>Meglepetve nézte az írást.</p>
				<p>Nem ő! Nem az ő erélyes, határozott, sima betűi! Gömbölyű, zegzugos, szokatlan,
                    idegen - és mégis kellemes betűk.</p>
				<p>Szívének egy csücske bizsergett.</p>
				<p>Ez ő! Ez a másik!</p>
				<p>Megforgatta a levelet, körülnézett olló után, nem lelt, s gyorsan lecsipegette az
                    egyik szélét.</p>
				<p>A vastag, rojtos szélű, csontszínű papírt kivette belőle.</p>
				<p>Mielőtt kinyitotta, egy pillanatra lehunyta a szemét, és elvillant eszében, hogy
                    ezt írja: “szeretlek, légy a feleségem”.</p>
				<p>Mosolyogva megrázta a fejét s szétnyitotta a lapot.</p>
				<p>Kerekre nyílt szemmel, meglepetve olvasta végig a furcsa verset.</p>
				<p>Első érzése az volt, hogy: ebben nincsenek rímek... sántít...</p>
				<p>A második az, hogy: nem értem. Mi ez? Jóakaratú magyarázatok? Tanács? Mért nem
                    beszél világosan! Szerelmes vagy nem?...</p>
				<p>Nem! Mert ha az volna, megírná. Egyszerűen megmondaná. De mit kerülget?... Mi ez?
                    Ez nem is vers, nem is vallomás! És a végén az a lemondó sor: Kis hóvirág, bús
                    emlék - és nem jós vagyok!</p>
				<p>Micsoda idétlenség! Azt mondhatja, amit akar! Ennyit akar? Nem sok. Ezt kár volt
                    megírni.</p>
				<p>A kislány elhúzta szép szabályos ívű száját.</p>
				<p>Olyan mohón vágyott a biztosra, a kétségbevonhatatlanra, hogy majdnem belehalt.
                    De mit kezdjen ezzel? Istenem, ha ő férfi volna, nem kínozná így a lányokat.
                    Egyik ígér, esküszik, s nem ír; a másik ír, de nem ígér, nem esküszik
                    semmit.</p>
				<p>Leült az ablak melletti székre, kezében tartotta a papírlapot, s szórakozottan
                    nézte a gondos írást. Éppen ez a nyugodt gondosság, ez a különös, érthetetlen
                    tekervényes észjárás ijesztő. Számítás? és bizarrság.</p>
				<p>Mért nem mondja meg, mit akar?</p>
				<p>És eldobja a papírt, föl az ágy tetejére.</p>
				<p>És sejtelme sincs róla, hogy Zsolt ugyanezekben a percekben nála még sokkal
                    őrültebb vergődéssel bámul le a falura a látcső mellől. Mint mikor a
                    gyorsvonatról azért ugrik le az ember, hogy a maga lábán gyorsabban haladjon.
                    Egyremegy, úgy sem lát, így sem semmit. Még azt a percet is elszalasztotta,
                    mikor Virág hazasietett. Szidja magát az oktalanságáért, hogy postán küldte el a
                    levelet. Pedig nem merte közvetlen küldeni. Nem mert semmi olyat tenni, ami
                    hírbe hozhatja a kis Virágot. De most mi lesz? Meg fog háborodni holnapig, míg a
                    válasz megjön.</p>
				<p>Bele kell bolondulni ebbe a rettenetesen kínzó bizonytalanságba.</p>
				<p>Virág egész estélig úgy jár-kél, mint az álomkóros. A néni már meg van ijedve. De
                    szólani sem mer, mikor látja, hogy magába merült a lány. Nagy lány, bizony nagy
                    lány a kis Virág, többé nem parancsolnak neki, s nem vallathatják ki a
                    nénik.</p>
				<p>Mikor a néni megveti este az ágyakat, Virág meggondolja magát, abbahagyja a
                    vetkőzést, fogja a lámpát s átviszi a másik szobába. Levélpapírt, téntát keres
                    elő, s hozzákészül, hogy írni fog.</p>
				<p>- Mit csinálsz? - kiált által a néni.</p>
				<p>- Írok.</p>
				<p>- No, még mi jut eszedbe. Ilyenkor írni. Az csak valami. Égetni a petróleumot,
                    mikor olyan hosszú a nap.</p>
				<p>Virág sehogy sem tudja megtalálni az írnivalóját.</p>
				<p>Az alacsony öreges szobában üvegbura alatt álló százesztendős óra pengi zengő
                    hangon a másodperceket, a megbarnult aranyhuszár sohasem látott ilyen nagy
                    gondot, mióta kivont karddal lovagol az alabástromlábú óra tetején.</p>
				<p>Egy betűt sem tud leírni a kis Virág.</p>
				<p>Nem írhat bizony. Mit is írna. Kinek is írna. Annak sem írt, a másiknak, a
                    réginek; lázas perceiben nagyszerű rajongásokat suttogott el gondolata fenekén,
                    de ha tollat vett a kezébe, tartózkodás lepte meg, és abban a két-három
                    levélben, amit mégis írt, egyetlen szó sem volt, hogy akárki ne olvashatta
                    volna. És mégis pirosság önti el az arcát; eszébe jut, hátha elmúlik a viszony,
                    s ott maradnak a kompromittáló levelek! Rettenetesen megijedt, s ha most rögtön
                    visszakapná az áruló írásokat, abba is belenyugodnék, ha örökre elmúlna
                    minden.</p>
				<p>Maga elé néz a papírra, meghökken s leteszi a kézben tartott tollat.</p>
				<p>Lám, alig ismerkedik meg valakivel, már megint írni akar. Elszégyelli magát
                    szörnyűképpen.</p>
				<p>Aztán ötlet villant föl fejecskéjében.</p>
				<p>Ő nem lesz többet, soha többet olyan ügyetlen. Nem fogja megmutatni senkinek, ami
                    a szívében van. Megégette a száját, ezután vigyáz!</p>
				<p>Feláll, könyvestáskáját kinyitja, s jó ideig kutat, turkál benne. Végre megvan,
                    amit keres: egy képeslap, amelyre két szál hóvirág van festve.</p>
				<p>Egész bátran veszi föl a tollat, szép, piros ajkain csintalan mosoly játszik, s
                    az egyik hóvirág szára alá finom szabályos betűkkel odaír egy sort, verssort,
                    idézőjelbe téve...</p>
				<p>Gyönyörködve, hamisan nézegeti. Az írás pompásan sikerült.</p>
				<p>Aztán megcímezi a lapot gyönyörű, szabályos szépírási betűkkel, minden betűt
                    külön rajzol ki, s érzi, hogy most remekel.</p>
				<p>És míg a mintaszerű vonalakat húzza, mintha azt a szép sötét gesztenyeszínű hajat
                    simogatná...</p>
				<p>- De ezt csak személyesen kapja meg a farkas bácsi!... - mondja boldog, elégedett
                    arccal - ha ugyan eljön megenni Chaperon Rouge-t!...</p>
				<p>- Majd meglátom, uraságod milyen okos lesz ebből - gondolja mosolyogva, hogy
                    ilyen ügyesen sikerült fölállítani a farkasnak a saját tőrét.</p>
			</div>
			<div type="chapter">
				<head>27</head>
				<p>Zsolt másnap roppant szidta mamlaszságát, amiért postán küldte a levelet.
                    Folyvást számítgatta, mikor kaphatta meg Virág, mikor ír rá választ, mikor
                    küldi a postára, neki mikor jut az a kezébe?</p>
				<p>Gyötrő bizonytalanságban telt el a nap.</p>
				<p>Harmadnap reggel külön szalasztotta le a huszárját a szomszéd faluba, ahol a
                    posta volt, nincs-e levele.</p>
				<p>Nem volt. Egész nap nem volt.</p>
				<p>Folyvást remegett a belseje az izgatottságtól. S azt kellett látnia, hogy Virág
                    milyen jókedvvel játszik a Lázár-gyerekekkel...</p>
				<p>Negyednap azzal kelt föl, hogy minden el van döntve. Ha ma sem jön levél, a sorsa
                    meg van pecsételve. Ha estig nem jön, azt jelenti, hogy Virág egyáltalán nem
                    érez iránta vonzódást, s eltaszítja... Akkor ő megy világgá. Estig nem jött
                    semmi.</p>
				<p>Kiadta a rendeletet, reggel utazik.</p>
				<p>Reggel meggondolta a dolgot, még egy napig itthon marad.</p>
				<p>Délben leküldött a postára.</p>
				<p>Nem jött levél.</p>
				<p>- Fogjatok be! - kiáltott le a kocsisnak.</p>
				<p>- Az állomásra, nagyságos uram?</p>
				<p>Zsolt hallgatott.</p>
				<p>A kocsi megindult az állomás felé.</p>
				<p>- Hajts tovább. Menjünk a bátyámhoz.</p>
				<p>Szép erdei utakon zörgött a kocsi. Zsolt a puha, poros bőrülés sarkába húzódva
                    elnézte az útra kihajló fákat. Messziről madár rikoltozott. Zsolt sajnálta, hogy
                    nem ismeri a hangját. Úgy szólott, mintha az ő ijedt szívének a jajgatását
                    utánozná. Megállította a kocsit, hogy jobban hallja. A madár beljebb repült az
                    erdőbe. Zsolt leugrott és utána ment. Páfrányok tárogatták eléje recés nagy
                    leveleiket. Zsolt belegázolt s megsajnálta a letört szárakat. Terebélyes tölgyek
                    nyugodtan álldogáltak.</p>
				<p>- Sosem volt szerelmi bánatotok - mondta nekik Zsolt.</p>
				<p>A levelek között szél suhogott végig, mintha Titánia uszálya sustorogna.</p>
				<p>Zsolton kéjes izgatottság futott át.</p>
				<p>- Üdvözlégy nagy királynő - mondta magában tisztelettel.</p>
				<p>Megelevenedett előtte az erdő. Valami mélységes zsongás, zsibongás, az élet
                    hangja vette körül. A soha nem mozduló izmos törzseket vékony, lebegő apróságok
                    táncolják körül...</p>
				<p>Valami csendes mélabú, nagy bánat zúgása tölti be a levegőt.</p>
				<p>Zsoltnak megnyílnak az érzékei, s mohón szíja be a friss benyomásokat.</p>
				<p>Nem messze tőle a rigó rikolt. Olyan tiszta hangon és olyan kedvesen, hogy utána
                    néz. Megáll, figyel. Újra meg újra szól a rigó.</p>
				<p>Zsolt kiterjeszti két karját, s lebeg vele, mintha a szárnyak ősi megérzése törne
                    föl benne. Szétteríti magát, kalapját ledobja, hogy forró agya s egész teste
                    átszíhassa azt az új erős testi benyomást, amely elfogja. Az erdő zúgása, mint a
                    fürdő zsibbasztó melegsége hat az izmaira s azokon át a lelkére.</p>
				<p>Sohasem érezte még ezt a hatást, és elámul rajta, hogy enélkül tudott eddig
                    élni.</p>
				<p>Nem messzire gyönyörű zöld tisztás van.</p>
				<p>Leheveredik a fűbe. Elterül és fölnéz az égbe. A fák lombja közt furcsa apró
                    foltokban lát bele az égbe. A szeme káprázik, lehunyja, s a többi érzékével
                    figyel arra, ami él.</p>
				<p>- Lehunyt szemmel egész más a világ - mondja magának, s arca megérzi a hűs
                    szellőt, amely átlopakodik a bokrok és fűszálak közt; orrával a gazillatot,
                    mellyel a kankalin szagol feléje, tapintásával a mohát, melynek bársonya éppen
                    tenyere alá húzódott, s fülével befogadja az ismeretlen hangok egész özönét,
                    amelyek mind neki muzsikálnak.</p>
				<p>Jó így heverni a fűben, erdőben, odadobva a föld színére, mint a lefújt
                    levél...</p>
				<p>Soká hever így mozdulatlanul. A szíve körül zsibongó búbánatok tanyáznak, s az
                    erdő mélységes, csodálatos búsongásával egyesülnek.</p>
				<p>Most talált rá a legmagasztosabb és legteljesebb érzésre. Minden porcikáját
                    betölti a kimondhatatlan föloldózás. Mintha elvesztené a testiség összes
                    terhét, lenyűgöző, akaratbénító, vágymegtörő nyűgét, s egyesülne a nagy, szent
                    természettel, olyan könnyen és olyan végtelenül, mint az elszálló pitypangpihe,
                    a suhogó szellő, a zokogó madár...</p>
				<p>Ugyanaz a hangulat ragadja meg, amit a múlt este érzett, mikor beleszédült az
                    égbe. De még sokkal gazdagabban, megérezhetőbben. Immár gyakorlata van az
                    érzésben.</p>
				<p>- Hova fogok még fejlődni, ha Virág segít... - gondolja, és nem mosolyog. De
                    síróra görbed minden arcvonala.</p>
				<p>- Ha szárnyára kapna a szél; elröpítene világtalan világokig... Nem maradna földi
                    éltem nyomában semmi... S nem sóhajtana utánam senki!... - suttogta. - Vajon a
                    levelét siratja-e a fa? A levél társai? akikkel annyit susogott, együtt
                    élt...</p>
				<p>Költői ábrándokba merült, s úgy tetszett neki, mintha sohasem lettek volna
                    életében ilyen színes, ilyen tiszta, ilyen nagyszerű gondolatai.</p>
				<p>Percek teltek-e így, vagy órák, évek, nem tudott már hozzávetni. Mióta a szerelem
                    belegázolt az életébe, egészen elveszített minden tárgyi alapot az érzéseinek a
                    fizikai valósághoz való viszonyában. Ha naptár szerint számítja, éppen ma egy
                    hete, hogy először látta Virágot, ha szíve nagy eseményei szerint, századok
                    teltek el azóta, s ő újra meg újra született, átalakult, elváltozott.</p>
				<p>Milyen jó itt heverni a természet ölén. A zokogó, az örökké búsongó nagy
                    természet keblén.</p>
				<p>Mért bús ez a zúgás? Mi fáj a földnek?</p>
				<p>Zsolt úgy érezte, hogy a lombszürke égen át belát a nagy mindenség határtalan
                    mélyébe; hogy a szívének szerelemfájdalom meggyötörte dobbanásain át megérzi az
                    öröktől való nagy titkot: az élet szomorúságát, a lélek gyászát, a teremtés
                    kínjának a halálig tartó fájdalmas rezgését.</p>
			</div>
			<div type="chapter">
				<head>28</head>
				<p>Delet meghaladta a nap, a kocsis nem mert tovább várni a gazdájára. Fogott egy
                    parasztot, arra rábízta a lovakat, s ő maga nekiindult az erdőnek, hogy
                    megkeresse az urat.</p>
				<p>Addig kurjogatott, míg Zsolt meghallotta.</p>
				<p>Nagyot nyújtózott, felébredt, felugrott.</p>
				<p>Elszunnyadt az erdő zúgásában.</p>
				<p>Kiáltott, s utána ment az embernek.</p>
				<p>A lovak kizabolázva legeltek az útfélen.</p>
				<p>Estére beértek a bátyjához Pallagra. Útközben egy csárdában megetettek, és maguk
                    is haraptak valamit.</p>
				<p>- Hát te hol jársz itt, ahol a madár sem jár? - kérdezte mosolyogva Lónyay Gyula
                    az öccsétől.</p>
				<p>Zsolt sóhajtott.</p>
				<p>- Csak nincs valami baj?</p>
				<p>- Baj?... - mondta szomorúan. Úgy fájt a szíve, félt, hogy rögtön sírva
                    fakad.</p>
				<p>- Azért jöttem, hogy boldog embereket lássak.</p>
				<p>Lónyay Gyula gyanakodva nézett az öccsére, s megveregette a vállát. Karonfogva
                    vitte be.</p>
				<p>- Menjünk Lulikához.</p>
				<p>A felesége már az ajtóban állott, a hosszú terpedt földszintes ház nagy
                    tornácán.</p>
				<p>Összecsókolóztak. Zsolt alig érintette a meleg, puha női ajkat, amely olyan simán
                    és közönyösen tartotta felszínét eléje, hogy a kézérintésnél is közömbösebb
                    ajkérintés lett a csók. A fiatalasszony ajka széles volt, szabálytalan vonalú, s
                    Zsoltnak eszébe ötlött a Virág bámulatosan finom és művészies metszésű, hajlású
                    ajaka.</p>
				<p>Virág egyáltalán előnyben volt Lulika fölött. Sokkal fiatalabb, üdébb, arcának,
                    testének némely eleme hasonlíthatatlanul szebb, tökéletesebb: termete magasabb,
                    arányosabb, rugalmasabb; szeme nagyobb, s tekintete több szellemet sugároz.</p>
				<p>- Gyuszikám, Zoli szerelmes.</p>
				<p>Zsolt elvörösödött.</p>
				<p>- Jó, jó, drágám - szólt Lónyay -, azért ne kezdjük az ostromot az ajtóban.</p>
				<p>Nevettek és bementek a szobába.</p>
				<p>- Ugye, szerelmes? - kérdezte az asszony firtatva, s úgy húzódott az ura karjába,
                    mint a gyerek az atyus pipája védelmébe, ahonnan nagy bátorsággal hadakozik a
                    kotlós vagy a többi gyerek ellen.</p>
				<p>Zsolt rájött megint, mint már igen sokszor, hogy mért szeretett bele a bátyja
                    annyira ebbe az igénytelen kis nőbe, aki ésszel felfogni sem bírta az ura
                    elméjének s tudásának nagyságát. Roppant bájos volt Lulika. A lelke volt bájos,
                    és a kifejezés, amelyben az kimosolygott az arcára. Mint egy édes gyerek, olyan
                    volt; szinte azt várta az ember, hogy egyszer csak elfárad, és ölbe kérezkedik
                    az ura karjára. Volt is a viszonyukban valami az apa és leánya közöttiből.
                    Lónyay Gyula, bár nem volt nagy termetű, jóval magasabb volt ennél a kisded
                    hölgyikénél, s azzal a meleg, de leszálló szeretettel bánt vele, mint az apa a
                    lányával.</p>
				<p>Eddig nem értette meg Zsolt, mi lehet annyira kedves a komoly férfi előtt egy
                    ilyen játékszernőcskében, hogy pályát, jövőjét, társaságát és tudományos
                    sikereit mind kész föláldozni érte. Most már értette. Lónyay Gyulában roppant
                    hajlam volt a kisded örömök élvezésére, kimeríthetetlen érzék minden báj iránt,
                    s ez a nő éppen ebben volt gazdag.</p>
				<p>Ez mind fölvillant eszében, míg elnézte maga előtt ezt az egybefonódó párt. Ó, ő,
                    a maga virágával más viszonyban lesz?... Másképp is kezdődik! Lulika mint
                    gyermeklányka szeretett bele a már felnőtt Gyulába, mikor egyszer ez náluk
                    nyaralt a testvérbátyjával, akinek pátrónusi jóbarátja volt. Lulika akkor
                    tizenkét éves volt, szeles, csintalan; a vendégúrnak mindig sorra vizitálta a
                    leveleit, s ha női írást fedezett föl - elsikkasztotta. Féltékeny volt... Hogyne
                    volna ma is gyermek az ura mellett. Bezzeg Virág mellett inkább ő érzi magát
                    gyermeknek; milyen okos, eszes, erélyes jellem! Zsolt valóban maga is úgy
                    vágyott már hozzá, utána: megpihenni gondos karján...</p>
				<p>Beszélgetve leültek.</p>
				<p>- Gyuszikám, szólottál Terinek, hogy velem ne gorombáskodjék? - szólt hirtelen
                    Lulika.</p>
				<p>A férfi nevetett, s a tenyerével megsimogatta az asszonyka fejét.</p>
				<p>- Szólottam.</p>
				<p>- Mert én nem megyek ki többet a konyhába, ha velem gorombáskodik... Inkább
                    elcsapom.</p>
				<p>Zsolt is kénytelen volt mosolyogni.</p>
				<p>- Képzelje - mondta Zsoltnak magyarázva Lulika, aki az urán kívül senkit sem
                    tegezett a világon -, a szakácsnőm nem tűri, hogy beleszóljak a saját konyhám
                    dolgába.</p>
				<p>- Ne hagyja magát! - mondta ingerkedve Zsolt.</p>
				<p>Lulika gyanakodó arcot öltött.</p>
				<p>- Csak maga is hecceljen! Már most is igen mérges vagyok!... Gyuszikám, igazán
                    szóltál neki?</p>
				<p>- Igazán, igazán.</p>
				<p>- Akkor megrendelem, mi legyen vacsorára.</p>
				<p>Gyorsan kibújt az ura karjából, s kiszaladt. De az ajtón még egyszer visszadugta
                    a fejecskéjét, és besuttogta:</p>
				<p>- De ha gorombáskodik, rögtön elcsapom!</p>
				<p>A két férfi nevetett, összenéztek, aztán elsétáltak jobbra-balra a szobában.</p>
				<p>Zsolt azt gondolta:</p>
				<p>- Végtelen bájos ez a nagy baba - de azért megkönnyebbül az ember, ha magában
                    marad a komoly bajával... Ah, Virág nem ilyen!</p>
				<p>- Csinálják az erdőrendezést? - kérdezte Lónyay.</p>
				<p>Zsolt zavarba jött.</p>
				<p>- Nem. Elhalasztottam.</p>
				<p>- Hát mit csinálnak most? A cséplés hogy sikerült? Hány magot ad a búza?
                    Megkezdték már.</p>
				<p>Zsolt hallgatott. Ezen a héten egyetlenegy óráig sem törődött a gazdaság
                    ügyeivel.</p>
				<p>- Nem. Nem tudom. Visszavonultam most mindentől.</p>
				<p>- Úgy lefoglal az a cikk?</p>
				<p>Zsoltnak eszébe jutott, hogy valami nagy cikkről mesélt a bátyjának, mikor nála
                    volt. Azóta eszébe sem jutott.</p>
				<p>- Sok új gondolatom volt azóta... - szólt kitérően.</p>
				<p>Szerencsére, bezzeg már szerencsére, jött Lulika.</p>
				<p>Komoly arccal s különösen lépegetve.</p>
				<p>- Apukám - mondta az urának -, emlékszel erre? - s valami bizarr ütemzésű
                    dallamot dúdolt, és furcsa merev, taktusos léptekkel ment vele a szobában.</p>
				<p>- A cirkuszban!... - kiáltott a férj, s felnevetett.</p>
				<p>Zsolt is ráismert a zenére, amelyre egyik műlovarnő léptette a lovát. Ezt
                    utánozta Lulika.</p>
				<p>- A cirkusz, a cirkusz! - mondta kényeskedve Lulika, odaszaladt az urához, aki
                    ekkor ült le a nagy dívány sarkába, s megcsípte az orra hegyét, és meg is rázta.
                    - Ó te, cirkuszi ló.</p>
				<p>- Te vagy az babukám - nevetett meleg szemmel az ura -, te táncolsz úgy...</p>
				<p>- Na, na, na, na! Cak ne teszék cúfolódni!</p>
				<p>- Hát a szakácsné gorombáskodott? - kérdezte Zsolt.</p>
				<p>- Majd is adtam volna neki! Olyan taslit kapott vóna... - s jelezte a pofont.</p>
				<p>- Te neveletlen! - kacagott fel az ura. - Ennek mindig vannak ilyen cifra szavai.
                    Persze valamikor ott futkározott a lelkem a szilvásban a parasztgyerekekkel.
                    Szép iskola egy ideál számára!</p>
				<p>- Gyuszikám, én meghalok, ha bántasz.</p>
				<p>Odabújt az ura hóna alá, s úgy megsimult, mint egy cica.</p>
				<p>- Ki gondolná, hogy ennek a babának két még kisebb babája is van! - veregette meg
                    lágyan a vállát az ura.</p>
				<p>- Gyuszikám, csengess! - pityegett az asszonyka.</p>
				<p>A férj fölnyúlt az asszony feje fölött, s megnyomta a dívány fölötti
                    villanycsengő gombját.</p>
				<p>- A babákat akarom!... Gyuszikám, ugye, írtál a kalotaszegi függönyökért?</p>
				<p>- Még nem írtam lelkem.</p>
				<p>Az asszonyka durcás arcot vágott.</p>
				<p>- Szép.</p>
				<p>- Még nem is beszéltük meg. Írjak?</p>
				<p>- Hát nem mondtam már, hogy úgy meguntam ezeket az utálatos drapériákat, bársony
                    nem divat.</p>
				<p>Zsolt elkomorodott. A tékozlás szele csapta meg. Jólesően gondolta el, hogy Virág
                    nem szeszélyes gyerek.</p>
				<p>Hozták a babákat. Két gyönyörű, rózsaszínű gyerek; egyik szebb, mint a másik.
                    Ikrek, tizenhárom hónaposak. S mennyi nagyszerű tudományuk van már. Zsolt
                    roppant szerette őket, ha itt volt, mindig dajkálta, különösen a nagyobbikat,
                    aki máris olyan volt, mint az édesapja.</p>
				<p>Lulika felugrott, s olyan lett, mint a kislány, aki a babáját most kapta. A
                    gyerekek versenyezve, tárt karokkal repdestek feléje.</p>
				<p>Zsolt meghatódott, és ismét megértette a bátyját, aki úgy tudja szeretni ezt a
                    szeretnivaló édes kis gyerekasszonyt.</p>
			</div>
			<div type="chapter">
				<head>29</head>
				<p>Virágnak rendben volt a lelkiismerete. Ő elintézte a maga részéről a vers dolgát.
                    A hóvirágos lap megírva ott volt kéznél; most már nem az övé a következő
                    lépés.</p>
				<p>Maga sem tudta, merjen-e hinni, remélni, várni, és mégis úgy tetszett neki,
                    mintha a régi szerelem köddé válna lassan, s helyette új ütne sátort a feje
                    fölött.</p>
				<p>Olyan bizonytalan helyzetben volt, se kint, se bent, egyik még el sem múlt, már
                    itt a másik. Ez még itt sincs, már amaz elmegy... Nem tudta, hogy helyes, hogy
                    jó?</p>
				<p>Az első két napon egészen jókedvű volt, és olyan friss, mindenki el volt
                    ragadtatva tőle.</p>
				<p>- Mi van veled, te lány? Virágcim, mi történt? - vallatta Piroska, de választ
                    persze nem kapott.</p>
				<p>Piroskát különben a héten kétszer látogatta meg Bertalan főhadnagy. Mind a
                    kétszer “véletlenül” került be, s maga is mosolygott a Piroska ámulásán:</p>
				<p>- Milyen csudálatos véletlenei vannak magának!</p>
				<p>A nagy fiú igen érthetetlenül viselte magát. Ha magára maradt Piroskával,
                    rettenetes melankóliába süppedt, és úgy panaszkodott, hogy könnyeket facsart a
                    lány szeméből. Elmondta élete nagy tragédiáját, hogy ő nem akart katona lenni,
                    de az anyja kívánja. Gazda akarna lenni, ott jól érezné magát, s az apja nem
                    engedi. Hogy ha már az ő birtokuk jóformán elúszott, legalább gazdatisztté
                    legyen. Pedig ott neki jó volna, míg itt katonáéknál pokol az élete.</p>
				<p>- De minek meséli ezt neked? - kérdezte Virág, mikor Piroska elreferálta neki az
                    egészet az utolsó szóig, befőttkészítés közben.</p>
				<p>Piroska ábrándosan hallgatott, és tovább kötözte a Pityónak szánt
                    dunsztos-üvegeket.</p>
				<p>Olyan talány volt Virágnak ez a Piroska is, hogy semmiképpen sem tudott
                    eligazodni rajta. Szidja és csábítja Bertalant, s ugyanakkor Pityónak ír rőfös
                    leveleket, ő, a hírhedt rossz levélíró, aki egész éven át csak egyszer írt az
                    iskolából az édesapjának, de mindig tele volt az asztala megkezdett levelekkel.
                    Bertalant vallatja, s bizonyosan úgy hallgatja, mint aki komoly dolgokat mond
                    neki, és amellett titokban, barátnője elől is tagadva, pompás kis üvegekben
                    nagyszerű befőtteket készít Pityónak.</p>
				<p>- Piroska, az istenért, ezt el ne küldd! - kiáltott fel Virág, mikor barátnője
                    egyszer kibökte, kinek szánta azokat az üvegeket.</p>
				<p>- Hová gondolsz! - kacagott Piroska, és abban a percben estébe jutott, hogy a
                    padláson látott egy szép kosarat, abba fogja csomagolni.</p>
				<p>Virág komolyan aggódott barátnője szelességén. Milyen halálos csúfság lesz abból,
                    ha ez a lány egyszer elveszti a fejét, s elküldi azokat a befőtteket a nyalka
                    huszárhadnagynak. Csak akkor nyugodott meg, mikor Piroska, látva, hogy komoly
                    kis barátnője mennyire a szívére vette a dolgot s elkedvetlenedett, a nyakába
                    borult, és kacagva esküdözött, hogy soha, sohasem küldi el.</p>
				<p>A negyedik-ötödik napon már aggódni kezdett Virág. Zsoltnak színét sem látta, nem
                    is hallott felőle, mintha a világ túlsó sarkában lett volna. Talán megneheztelt?
                    De istenem, mit vár? Azt, hogy atyáskodó rossz verseire rögtön szerelemtől
                    ömledező választ kap? No hisz ezt várhatja. Soha, soha többet egy félszócskát
                    sem ír senkinek, ami biztató ízű legyen... Elég volt egyszer ilyen borzasztó
                    csapás!</p>
				<p>A Piroska esete egyszerre csak tisztán tűnt föl előtte.</p>
				<p>Ez is úgy van, mint ő. A régi ideálja messze van tőle - de az legalább ír! A
                    másik közel van - és mennyire jár utána! Nem tudja, melyiknek higgyen, melyiktől
                    várjon; mindkettőt hitegeti, s talán néha mindeniket szereti is. Milyen jó neki.
                    Csak úgy törik magukat utána.</p>
				<p>De ő, a szegény kis Virág, gúny tárgya az udvarlói előtt. A régi csúffá tette,
                    elhagyta, rútul, meggyalázta a szent hevülést, a másik érthetetlenül, gúnyolódva
                    bánik vele...</p>
				<p>Virág dacos lett, összeszorította szívét, s nem bánta, bármi lesz, csak azt
                    esküdte magában, hogy soha többet nem hisz férfinak.</p>
				<p>Eltelt az egész hét.</p>
				<p>- Vasárnap eljön! - gondolta magában.</p>
				<p>Egész vasárnap olyan volt, mint egy megárvult kis madár a kalickában. Csak úgy
                    verdeste magát, s a nagy várakozásban, a roppant izgatottságban egészen
                    összetördöste lelke bizalmának úgyis tépett szárnyacskáit.</p>
				<p>Betegen borult rá az este.</p>
				<p>Újabb borzasztó csalódás, Zsolt nem jött!</p>
				<p>És már tudta, hogy holnap, hétfőn nem jön levél a régitől, és soha többé nem kap
                    hírt sem a régi, sem az új férfiról, akik gonoszul meglopták szíve
                    érdeklődését.</p>
				<p>Elmúlt a hétfő is, levél nem jött.</p>
				<p>Kedden Piroskát újra meglátogatta Bertalan.</p>
				<p>Virág nem nézhette, elmenekült a boldogok elől.</p>
				<p>Szerdán Piroska agyoncsókolta Virágot, s bevallotta neki, hogy azokból a híres
                    szép barackokból, amiket az öccsei az utolsóig leloptak félzölden - hármat
                    elküldött Pityónak.</p>
				<p>- Rosszul tetted - mondta rá Virág elszomorodva.</p>
				<p>Piroska másnap újabb csókok és kacagások közt megvallotta, hogy a barackokat
                    olyan dobozba tette, hogy fért még hozzá valami, hát beletette a
                    selyemzsebkendőt is...</p>
				<p>- Ugyan, hogy tehettél ilyet...</p>
				<p>Következő napon Piroska elárulta, hogy egy dunsztos is
                    belefért...</p>
				<p>Virág már nem is szólott rá.</p>
				<p>És végre egy napon Piroska kibökte, hogy az összes dunsztos benne volt a
                    kosárban, meg a selyemzsebkendő meg az a sütemény, amit Pityó szeret, s a
                    barackot azért tette oda, “mer még az is belefért”...</p>
				<p>Virág ránézett a barátnője arcára, és látta, hogy annak könnyek vannak a
                    szemében, és a cimpácskái remegnek.</p>
				<p>És Virágnak a szíve elfogódott, s az ő szemébe is könny szökött.</p>
				<p>Egymás nyakába borultak, úgy sírtak, siratták gyönge lányszívüket...</p>
				<p>Este Lázár százados azzal jött, hogy Bertalan főbe lőtte magát, s rögtön
                    meghalt.</p>
				<p>A két lány megdermedve hallotta a hírt.</p>
				<p>Ugyanaz a gondolat nyilallt a szívükbe, és majd meghaltak az ijedtségtől.</p>
			</div>
			<div type="chapter">
				<head>30</head>
				<p>Zsolt egy hetet töltött Pallagon.</p>
				<p>Senki sem ismert rá, úgy megváltozott. A leghihetetlenebb módon viselte magát:
                    nem olvasott semmit egész héten át. Lulika nem is tudta eddig másképp
                    elképzelni, csak könyvbe temetkezve. Nem vitatkozott, nem viccelt, hanem az
                    erdőket bújta, s félnapokat töltött a fűben heverészve. Fogott egy suhancot, aki
                    minden fát, növényt és madarat ismert, nagy ritkaság ilyen a parasztok közt,
                    annak megígérte, hogy erdészt farag belőle, mire a fiú szörnyen boldog lett, s
                    csudálatos dolgokra tanította meg. Néhány nap alatt megismert mindenféle fát,
                    cserjét, a feltűnőbb füveket és virágokat, bár a tudós fickónak voltak ilyen
                    meghatározásai is: “sárga virág”, “veres gaz”, “száraz gaz”, “reszkető levelű”,
                    de Zsolt ennek a névnek is örült, mert látta, hogy a fiú következetesen
                    használja. Olyan dolgokat is tanult, amik az erdőrendezésnél hasznát veheti, s
                    igen örült, hogy nem vész kárba az ideje.</p>
				<p>De egy hét elég volt neki itt. Gyötörte a szíve, vonta-húzta vissza, egy perc sem
                    volt, amelyben ne azon töprengett volna, mit csinál, s mit gondol most felőle
                    Virág. Másik nagy baja az volt, hogy nem tudta látni a bátyja kínjait. Lónyay
                    Gyula kezdte érezni, hogy összecsapnak a feje fölött a hullámok. Az öccse
                    gyöngéden pengette, hogy csináljanak valami elszámolást, mérleget, s lappangó
                    céllal többször fejtegette, hogy az milyen hasznos. A bátyjának ráncokba
                    gyűrődött a homloka, bólogatott rá, aztán alig várta, hogy a felesége játékai
                    közé menekülhessen. Már azt a benyomást tette Zsoltra, mint az iszákos, aki
                    teljesen elvesztette akaraterejét, a legkisebb dologra sem tudja elszánni
                    magát, örökké habozik, bizonytalan a mozgása, okoskodása. A rettenetes anyagi
                    teher alatt szinte összeroskadt, de azért egyetlen szót sem szólt, hogy vonják
                    összébb a gazdálkodás arányait, ő csak adta a borzasztó pénzeket, ami erre is
                    kellett, arra is, és fizette a friss kölcsönökből a régiek kamatait.</p>
				<p>- Úgy vagyok én - mondta egyszer szomorú öngúnnyal -, mint az az ember, aki a
                    holdból ereszkedett le egy pozdorjakötelen. Rövid a kötél, nem ér a földig, hát
                    kapja magát, elvágja a feje fölötti részt, s alulról köti, úgy ereszkedik
                    tovább.</p>
				<p>Zsolt megborzadt, és nem mosolygott.</p>
				<p>- Mit tegyek? A rendes jövedelemnek háromszorosát költöm. Ami kell, az kell.</p>
				<p>Elővette zsebkendőjét, s olyan erősen fúvogatta az orrát, mintha nátháján kívül,
                    amiből az utóbbi években jóformán sohasem tisztult, a meghatottságot is el
                    akarná fojtani.</p>
				<p>Zsolton kísértetlátás vett erőt, rossz vége lesz, ennek rossz vége lesz. És nincs
                    mód a segítésre.</p>
				<p>Elhatározta, hogy mihelyt rendbejön a maga nagy bajával, amitől most úgysem bírt
                    nyugodtan nekifeküdni valaminek, rögtön megcsinálja a bátyja gazdaságának egész
                    felszámolását. Lónyay Gyula apró noteszekbe szokta összejegyezni a pénzügyeit;
                    de amint olyan nagy summát írt már össze, amelytől megijedt, szépen elzárta a
                    jegyzőkönyvecskét s az hevert a fiókban évekig, többet elő se merte venni, mert
                    halálosan elkeseredett.</p>
				<p>Zsolt is elkeseredett, ezért ő is azt tette, hogy menekült innen, ahol a
                    rettenetes bajok ónos tengere morajlott, s fekete síkján parányi örömök
                    csillogása vakította a szemet. És vigasztalta magát, hogy siet rendbehozni a
                    saját számadását, s mihelyt neki nyugodt lesz az élete, azzá teszi a bátyjáét
                    is. Hiszen talán nem olyan közeli a végveszély...</p>
				<p>A kocsisát hazaküldte még aznap, mikor jött, nem hiányozhatott most a gazdaságban
                    két ló és egy ember ok nélkül. Vasúton akart hazamenni.</p>
				<p>Szombaton délután kikísérték őt az állomásra. Korán értek ki, a pesti vonat akkor
                    robogott be. Zsoltnak elszorult a szíve, hamar elbúcsúzott, s felugrott a
                    vonatra, amely itt csak egy percig áll meg.</p>
				<p>- Hát te hová mégy? - kiáltott a bátyja.</p>
				<p>- Pestre.</p>
				<p>- Mondom, ugye, hogy szerelmes - suttogta az ura fülébe Lulika, s nevetve
                    integetett a beszámíthatatlan fiú után.</p>
				<p>Zsolt csak a zakatoló vonaton gondolta meg, mit is csinált. Már hete, hogy
                    Virágot meglátta, ma két hete, s íme, ennyire ment vele. Nem mert a szeme elé
                    kerülni; mert úgy érzi, hogy ijedtében szalad messzire. Az arca lángol, ha arra
                    gondol, hogy a Virág nagy dióbarna szeme kutatva s talán szemrehányással néz
                    rá.</p>
				<p>A kalauznak megfizette a jegy árát, s kért egy nagy menetrendet tőle.</p>
				<p>Aztán átadta magát az ábrándozásnak. Egyedül volt.</p>
				<p>Este tíz órára, pár perc késéssel beért a vonat: a Keleti pályaudvarra. Zsolt
                    behajtatott a Pannóniába. Nem volt vele semmi csomag, fölszerelés, kissé
                    bosszantotta a hebehurgyasága.</p>
				<p>Másnap bőröndöt vásárolt, ruhát, fehérneműt, pénzt vett föl a bankjától, s a
                    délutáni gyorsvonattal Bécsbe utazott. Este már a Kaiserstadtban vacsorált.</p>
				<p>- Teljesen elvesztettem az eszemet - mondta, amint a Ringen körülkocsizott, s
                    akaratlanul is élvezte a világ egyik legszebb, leghatalmasabb s mégis otthonosan
                    bizalmas körútját.</p>
				<p>Másnap reggel tovább utazott, estére Berlinben hált.</p>
				<p>Az Unter den Lindenen végigsétálva, az idegen világban meglepetve érezte, hogy ő
                    most is az a megbabonázott fiú, aki a hegytövi kis faluban hagyta el a maga édes
                    boszorkányát.</p>
				<p>Olyan jólesett rágondolni, hogy a kis Virág ott sétál, játszik az ő bájos kicsi
                    falujában, Dávidházán, s míg ő egyre nagyobb és szédítőbb ívekkel köröz
                    körülötte, érezte, hogy annál lázasabban rohan bele a hálóba. Nem, nem, a szíve
                    meg van fogva s vergődik mint a hal...</p>
				<p>Képeslapot küld neki!</p>
				<p>Milyen kár, hogy ez előbb nem jutott eszébe.</p>
				<p>Összeválogatott egypár tucat szebbnél-szebb lapot s nekiült vacsora után megírni.
                    A kép alá egy szót sem írt, csak Zs. betűjét ugyanolyan szeszélyes alakkal, mint
                    a vers alá biggyesztette, s a címlapra olyan jól esett leírni ötször, tízszer,
                    hússzor, végtelen sokszor, hogy Kiss Virág, Kiss Virág.</p>
				<p>Most már volt az utazásnak célja: képeslapokat küld mindenünnen. Köln, Ostende,
                    London, Párizs, Genf, München, Turin, Róma, Nápoly, Velence, Fiume egy-egy
                    félnapos, vagy pár órás megálló volt a számára, míg annyi képeslapot
                    megírhatott, ahány szépet csak talált s rohant tovább. Úgy örült, olyan boldog
                    volt, hogy ennyi pénzt elszórhatott haszontalanul, de megmutatta a kis Virágnak,
                    hogy érte, érte fárad s mennyire tele van vele.</p>
				<p>Tökéletesen összetörve, agyonfáradva ért haza július egyik utolsó napján s amikor
                    a kis állomáson kilépett a vonatból, undorral és gyűlölettel nézett vissza a
                    vasszekérre, amely őrült utakon hurcolta végig, mint igazi ördögszekér.</p>
				<p>Késő éjjel volt.</p>
				<p>A kocsis várt azzal a könnyű futókocsival, amellyel harmadfél héttel ezelőtt
                    elment hazulról.</p>
				<p>Jólesett, hogy beleülhetett. A könnyű rázás, a nyáréji illat, a hazai por mind
                    kedvére volt.</p>
				<p>A falun szaladtak át.</p>
				<p>Zsoltnak marokra fogta a szívét az izgatottság, amint a zsindelyes kis ház előtt
                    elfutottak. Minden ablak sötét volt. Pedig odabent alszik az élet
                    fényessége.</p>
			</div>
			<div type="chapter">
				<head>31</head>
				<p>Virág Piroskáéknál szokta bevárni a postást. Azok a bizonyos hétfői levelek
                    örökre elmaradtak, de ahelyett egy hét óta valóságos képeslap-zápor szakadt a
                    nyaka közé, ami végleg zavarba hozta. Titkon, a szíve mélyén roppant örült
                    nekik, és boldog volt miattuk, de az emberek szeme előtt nem tudta, hogy
                    rejtőzzön el; már az egész falu tudta, hogy az úr egész kocsiderékra való
                    képeskártyát küldött neki. Hogy jutott ő hozzá, és mi címen meri
                    kompromittálni őt?</p>
				<p>Ma délután is bevárta a postást, tettetett bosszúsággal egy újságpapírba csavarta
                    a nagy rakás genfi, turini és római lapokat, amelyek egyszerre érkeztek. Még
                    párizsi is akadt köztük, amely elkésett a főseregtől s most viharvert madárként
                    suhant be az új vándorcsapat között.</p>
				<p>- Ugyan hagyj békén, ne heccelj - mondta bosszúsan Piroskának, aki végig akarta
                    nézni. Kézbevette a paksamétáját, föltette kék szalmakalapját és elindult haza.
                    Semmi kérés nem tudta visszatartani.</p>
				<p>- Mégy élvezni, egyedül... - ingerelte Piroska.</p>
				<p>- Tűzbe dobom, csak haragíts.</p>
				<p>- Ne dobd tűzbe, ne dobd tűzbe, Floretkám! - mondta Piroska gonoszul -, inkább
                    rakj máglyát belőle kebleden és...</p>
				<p>Virág lángvörös lett, elszaladt.</p>
				<p>Honnan tudja Piroska, hogy ő már valóban így ölelte át a rengeteg levelet,
                    keblére szorítva, szerelmesen, hangtalanul. Mióta Bertalan meghalt, nagyon
                    megjuhászodott a szíve, s sem tudott volna többé, úgy érezte, goromba lenni
                    Zsolthoz.</p>
				<p>Az utcán gyorsan ment végig, hogy ne kelljen az emberek pillantásától soká
                    szenvedni. Úgy tetszett neki, mindenki azt nézi, amit a kezében visz. Csaknem
                    eldobta, annyira égette már a testét.</p>
				<p>És egyszerre csak halálos rémületére kit lát maga előtt...</p>
				<p>Dávid Zsolt sétálva, csöndesen halad előtte. Ugyanaz a kékesszürke ruha volt
                    rajta, ami a mulatság napján, világos kalap, sétapálca. Lehajtott fővel,
                    gondolkozva ment, néha megrezzenve pillantott föl, ha valaki köszönt neki.</p>
				<p>Virágnak tetszett, hogy így észrevétlenül kísérheti. Amint a szíve dobogása kissé
                    csillapult, ujjongni szeretett volna. Tudta, hogy hozzájuk megy.</p>
				<p>Zsolt egyszerre sarkon fordult. Megérezte, hogy mögötte jön valaki.</p>
				<p>Mind a ketten pirosak voltak, s alig tudtak köszöntő szót rebegni, s a kezük
                    remegett, amint megérintették egymás ujjait.</p>
				<p>Együtt mentek tovább. Egyik sem szólt.</p>
				<p>- Haragszik - gondolta Zsolt. S pillanat alatt eszébe jutott a szörnyűség, mit
                    tett! Örökre kompromittálta Virágot... a képeslapok... ebben a kis faluban még a
                    verebek is arról csiripelnek. Csak egy módon lehet jóvátenni!... De hiszen, de
                    hiszen éppen az az egy mód...</p>
				<p>Egyikük sem mert szólni. Virág még soha sem volt ilyen izgatott, s ez még jobban
                    összezavarta a fejecskéjét. Várta, hogy Zsolt mondjon valamit, viszont Zsolt az
                    ő szavára várt.</p>
				<p>Már egészen a házig értek, s mindketten megijedtek, hogy most el fognak
                    válni.</p>
				<p>Zsolt azzal a félig-meddig öntudatlan érzéssel indult hozzájuk, amellyel a
                    mulatság éjjelén lemondott arról a szándékáról, hogy örökre elmenjen. Tudta,
                    hogy ebben az érzésben ott van az egyéni akaratról való lemondás, és nem bánta,
                    s csak attól félt, hogy az áldozatát nem fogadja el Virág. És mégis képes lett
                    volna rá, ha most Virág be nem invitálja, hogy továbbmenjen, s egy szóval se
                    kérezkedjék be.</p>
				<p>- Hová sétál? - kérdezte végre Virág.</p>
				<p>Zsolt ránézett. Tudta ugyan már, hogy az ő pillantása nem mondja azt el Virágnak,
                    amit akar, s mégsem bírt szólni, sem igazat, sem mást.</p>
				<p>- Hosszú útra indult? - kérdezte újra Virág, s már ott volt a hangjában az a
                    kedves kötekedés.</p>
				<p>Zsolt erre sem felelt.</p>
				<p>- Elfelejtette magyarul ezen a hosszú körrepülésen, mais parlez-vous
                    français?</p>
				<p>- Et vous aussi, mademoiselle?</p>
				<p>- Un peu... - kacagott föl Virág, hogy szóra bírta.</p>
				<p>- Je suis très heureux!</p>
				<p>- Voulez-vous nous faire l’honneur de venir nous voir? A néni roppant fog
                    örvendezni! Szabad franciául is felelnie, de ha megengedi, én majd megmaradok a
                    hon határain belül.</p>
				<p>- Une vraie patriote.</p>
				<p>- Csak gúnyolódjon. Megbánja.</p>
				<p>- Ça, jamais!</p>
				<p>- De azt hiszem, nemsokára.</p>
				<p>- Kezét csókolom - köszönt Zsolt az öreg néninek.</p>
				<p>- Jé... - kiáltotta a néni, s elnyelte azt a bizalmas szót, hogy
                    maga - Dávid úr, itt?</p>
				<p>- Olyan nagy csoda?</p>
				<p>- Az istenért, hiszen tegnap jött egy marék lapja, nem is tudom, honnan.</p>
				<p>- Ma megint! - mondta Virág, s kissé elpirulva mutatta az újságpapírból kivett
                    halom lapot.</p>
				<p>- Hát hol - tetszett járkálni?</p>
				<p>- Sétálgattam le s föl a bagolyvár erkélyén. Van egy kitűnő látcsövem, azon
                    minden lépésüket láttam.</p>
				<p>Virág meghökkenve pillantott föl a kastély felé.</p>
				<p>- Félne tőle, hogy minden lépését - s minden gondolatát tudjam? - kérdezte tőle
                    Zsolt oly gyöngéd, halk hangon, hogy mindkettőjük szíve beleremegett.</p>
				<p>- Nekem mindegy - felelt Virág -, senki előtt sincs titkom.</p>
				<p>- Előttem sem?</p>
				<p>Virág elhallgatott, aztán meggondolta a dolgot, előresietett, s nem felelt.</p>
				<p>Bementek a szalonba.</p>
				<p>Zsolt jólesőn látta, hogy itt semmi sem változott azóta; van a földön
                    állandóság.</p>
				<p>- Nem felelt a kérdésemre, pedig nem engedem el a választ!</p>
				<p>- Elébb maga feleljen nekem.</p>
				<p>- Tessék.</p>
				<p>- Hol járt?</p>
				<p>- Bolyongtam az űrben.</p>
				<p>- Miért?</p>
				<p>- A szenvedély fergetege sodort.</p>
				<p>- Mondja, olyan szép ez a kölni dóm természetben is, mint a képen?</p>
				<p>- Attól függ, ki nézi.</p>
				<p>- Melyik szebb: ez vagy a szent Márk temploma?</p>
				<p>- Majd együtt megállapítjuk.</p>
				<p>Virág idegesen fölkacagott. Az arca piros lett, és a szeme könnyet érzett, a
                    teste végig reszketett.</p>
				<p>- Maga rejtélyekben beszél. Én nem értek a megfejtésekhez. Az én koponyám nincs
                    effélére begyakorolva - védekezett.</p>
				<p>- Nem is attól kell a megfejtést kérdezni.</p>
				<p>Virág nem mert tovább beszélni, de Zsolt mégis felelt.</p>
				<p>- Hanem a szívétől.</p>
				<p>- Mari néni, vendég jön - kiáltotta Virág, aki zavarában kinézett az ablakon.</p>
				<p>A szomszédból jött át Gabnainé, az állami tanító felesége. Alacsony, széles
                    szájú, apró, szürke szemű, barátságos és intelligens zsidó asszony. Az öreg néni
                    jó viszonyban volt vele, bár kissé leereszkedő volt a szívessége.</p>
				<p>- Na én megint itt vagyok. Persze, most már gálában.</p>
				<p>Legyintett a kezével, s elhúzta a száját, ami azt jelentette, hogy “így van az
                    nálunk, szegény asszonyoknál, elébb el kell mosogatni a déli edényt, rendbe
                    szedni a gyerekeket, akkor aztán egy kicsit föl lehet öltözni, és átmehetünk a
                    szomszédba egy kis tereferére!”</p>
				<p>- Gabnainé - Dávid Zsolt úr...</p>
				<p>- Gabnainé vagyok. Rendkívül örvendek a szerencsének.</p>
				<p>Zsolt meghajtotta magát, s fáradt mozdulattal visszaült. Gabnainé figyelmes akart
                    lenni.</p>
				<p>- Ritkán méltóztatik idehaza lenni. No persze, egy ilyen kis falu nem nyújt
                    szórakozást. Most is utazni méltóztatott?</p>
				<p>Zsolt undorral fordult el, borzasztó kellemetlenül érintette ez az egyenes célzás
                    a Virágnak küldött lapokra, szerelmére, szíve féltett érzéseire. Nem akart
                    felelni. De a Virág szemébe pillantva meglátta ott a meghökkent csodálkozást. Ez
                    megjuhászította. Nem szabad neveletlen lenni.</p>
				<p>- Igen, utaztam.</p>
				<p>Érezte, hogy ott volt a hangjában az úri gőg. De meg is kapta rá a választ.
                    Gabnainé felsóhajtott.</p>
				<p>- Istenem, jó aki teheti, bezzeg mi azt is meggondoljuk, hogy bemenjünk-e egyszer
                    egy fél évben a városba. Most is már úgy kellene ruha a gyerekeknek, de sajnálja
                    az ember a pénzt, ezek a parasztok olyan nyúzók. Igazán rettenetes egy
                    intelligens nőnek ezek közt élni, mint teszem nagysádnak is.</p>
				<p>A néni kapott a szón, s elkezdte a régi és soha nem fogyó panaszait
                    felhordani.</p>
				<p>Zsoltnak hideg verejték ült a homlokára. És kénytelen mindezt végighallgatni.
                    Most! Ezért jött ő haza, megtudni, hogy Gabnainé “nem érti, mi történt
                    mostanában a tyúkjaival, egyáltalán nem akarnak tojni”.</p>
				<p>És Virág úgy hallgat és figyel rájuk! Kell, mégis kell a beszédjükben valaminek
                    lenni, ami érdekes, becses, megszívlelni való. De ha ő nem bírja ezt fölfogni.
                    Meg fogja mondani Virágnak, hogy szakítania kell ezzel a néppel.</p>
				<p>Virág hallgat, figyel, bele is szól, s egészen elhanyagolja Zsoltot, mert
                    felháborította őt az az undor, amit meglátott az arcán. Így nem lehet! Virág az
                    előbbi forró, szinte szerelmes érzésének a jogán, megkívánja a férfitól, hogy
                    tűrjön érette, sőt hogy elfogadja vele az ő kis világát, úgy ahogy van.</p>
				<p>Egy hosszú negyedóra telik így el, akkorra Virág lecsillapul, s meggondolja, hogy
                    a nénik mégis igen tapintatlanok; Zsolttól nem is lehet rossznéven venni, ha
                    most nem érzi jól magát itt. Gyöngéden pillant feléje, s
                    látva a fiatalember kétségbeesett arcát, ráfüggesztett gyöngéd, könyörgő
                    szemeit, igen megszánja.</p>
				<p>- Nem nézi meg a virágaimat?</p>
				<p>- De igen, kisasszony, ha szabad.</p>
				<p>Virágot megint bántóan érinti az alacsony “kisasszony” szó, de rögtön megenyhül:
                    “faragatlan, de jó tuskó”, gondolja a Zsolt hűséges pillantásától
                    kibékülve.</p>
				<p>- Ez! - int Gabnainé, mikor kimennek a fiatalok - nem sokat törődik a
                    mifélénkkel.</p>
				<p>- Dehogy - veszi pártfogásába a néni, akit Zsolt a múltkori látogatásakor
                    teljesen megnyert -, roppant udvarias, figyelmes, páratlan ember!...</p>
				<p>Gabnainé hallgat, s magában mosolyog: “na ja, hiszen mindent értek”...</p>
				<p>Zsolt a szabadban föllélegzett.</p>
				<p>- Szereti a virágokat?</p>
				<p>- Kezdem szeretni!</p>
				<p>- Még a minap nagyon szónokolt a természet ellen.</p>
				<p>- Haj, azóta sok minden megváltozott.</p>
				<p>Virág kénytelen volt előresietni. Hát ez a fiú sose tud másról beszélni? De azért
                    igen-igen jólesett, hogy mindig arról beszél...</p>
				<p>Ismét olyan bizalmasok lettek, mint már egynéhányszor. Mintha sohasem váltak
                    volna el, mintha sohasem került volna közéjük semmi. Zsolt egyre jobban érezte,
                    hogy igaza volt, igaza, Virág az ő lelkének a legbensőbb párja.</p>
				<p>Egyszer csak kinyílt a kiskapu, Virág kinézett a kertből az udvarra.</p>
				<p>- Piroska!</p>
				<p>Zsoltot kellemetlenül érintette, hogy újra vendég, ha Piroska is. Egyedül, csak
                    egyedül érezte jól magát Virággal. Ha már van itt valaki, az édes lány figyelme
                    mindjárt megoszlik, és ő úgy érzi, tőle rabolnak el becses kincseket.</p>
				<p>- Virágcskám, Florettkém! - sikongott Piroska, s betört a kertbe, mintha
                    esztendeje nem látta volna Virágot - áá, kit látnak, mit látnak az én szemeim!
                    Hát itthon van tisztelt globetrottyer úr, haha!</p>
				<p>Kitört belőle a kacagás, mert a szóban ott volt az elengedhetetlen kis malacság,
                    ezt ő már csak,,trottyer”-nek szokta mondani.</p>
				<p>Zsolt is nevetett, de nem tudta, min. Virág is nevetett, de zavarba jött, félt,
                    hogy Zsolt kitalálja a szó megjavított formájának értelmét.</p>
				<p>Piroskával vele volt a legkisebb öccse is, a híres Macóka. Három és félesztendős
                    csöppség, de már olyan “kitanult”, amilyen csak a Piroska kisöccse lehet.</p>
				<p>Virág ölbe kapta, s összecsókolta puha, rózsás arcocskáját.</p>
				<p>Zsoltnak összerándult a szeme, s amint Virág egyre hevesebben ölelgette, csókolta
                    a gyereket, ő mind komorabb és zavartabb lett, s száraz, halk feleleteket adott
                    a Piroska kérdéseire.</p>
				<p>Piroska szórakozottan leszakított egy szép rózsabimbót s felkacagott.</p>
				<p>- Virág! Virágcikám, nem aprehendálsz?</p>
				<p>- Miért?</p>
				<p>- Kicsi híja, hogy fel nem tűztem ezt a bimbót a Dávidka út gomblikába...
                    helyetted gondolkoztam, drágám.</p>
				<p>Virág elpirult s élesen szólt:</p>
				<p>- Miért? Tán magad helyett...</p>
				<p>- Oh, nem. Én már csak Pityó mellett maradok. Macó! Mackó! Te képviseled nekem
                    Pityó bácsit. Így. Hadd tűzzem a gomblyukba; na most már képzeld magad
                    huszárhadnagynak, évi 800 frt fizetéssel, most már házasodhatsz.</p>
				<p>Macó táncolva szaladt körül a kis kertben, s kiabálta:</p>
				<p>- Pijoszka szejelmesz, Pijoszka szejelmesz.</p>
				<p>- És te? - kínálta Piroska a virágokat és Zsoltot.</p>
				<p>- Ugyan ne heccelj.</p>
				<p>- Megengeded, hogy helyetted dekoráljam Mosszjő Dávidkát? Meg? Maga is megengedi,
                    mon cher?</p>
				<p>Zsolt meghajlott.</p>
				<p>- Csak őhelyette! Kizárólag csakis! Én már nem aspirálok hódításra, megmaradok
                    Pityónál. Mióta, mióta szegény Bertalan meghalt...</p>
				<p>- Meghalt! - kiáltott föl megdöbbenve Zsolt.</p>
				<p>- Hát maga nem tudja?</p>
				<p>- Nem! Mi baja volt? - kérdezte kiszáradt torokkal Zsolt.</p>
				<p>- Főbe pukkantotta magát! - kiáltotta ijedt arccal s mégis tréfaízű szóval
                    Piroska.</p>
				<p>- De az istenért, hogy? miért?</p>
				<p>- Ah istenkém, azt nem tudja senki. Az édespapája is írt nekem egy roppant bájos
                    levelet, olyan kedves, igazán úgy bömböltem, mikor olvastam, de istenem, mit
                    tudnék én róla? Igaz, hogy elmondott sok mindent, mert úgy mesélt nekem, mint a
                    gyermek, de azt egy szóval sem árulta el, hogy ilyen borzasztóságot akar - s
                    könnyben úszott a szép lány szeme.</p>
				<p>Zsolt elfordult, s elsétált a kert végéig, teljesen meg volt zavarodva, roppant
                    megilletődött. Szeme előtt feltűnt a termetes főhadnagy, ahogy a poharát feléje
                    nyújtotta az asztalnál, foltos piros arcával, zavarosfényű szemeivel, s bántotta
                    a lelkiismeret, amiért nem érzett akkor jót iránta.</p>
				<p>Leültek a kis padra, s a két lány elmondta az összes részleteket.</p>
				<p>Nyomott hangulatát csak az oldotta meg, hogy Virág olyan gyöngéd és szíves volt
                    hozzá, mint még soha. Úgy szerette volna, ha már vége lett volna ennek az ő
                    bizonytalan viszonyuknak, s teljesen megértik egymást; ha a karját most a leány
                    válla körül fonhatná, egymáshoz simulva egy ütemre dobbanna a szívük is...</p>
				<p>Alkonyodott. És ekkor újra jött valaki, Schwitzer Lojzi volt, aki az utóbbi
                    időben igen bizalmas lett Virágéknál, s eljárt az öreg néninek megreperálni
                    egyet-mást, a tyúkólba új léceket tett, a görbén álló ingaórát egyenesre
                    igazította, kibicsaklott széklábat megszegezett, s jutalmul Virág körül
                    sütkérezett. A jó fiú egy kicsit belegabalyodott a szép lányba, ő volt az
                    egyetlen, aki érezte, hogy Virág szíve mélyén mekkora szomorúság és epekedés
                    ütött tanyát. A minnesängerek önfeláldozásával tette magáévá a lány bánatát, s
                    kész lett volna a Schwarzwaldig gyalogolni, hogy visszahozza a lovagot. Ő
                    tudta, ki az!</p>
				<p>Most aztán, hogy meglátta Zsoltot Virág mellett, bizalmas, békés, meleg
                    egyetértésben, akkorát ugrott örömében, mint egy bakkecske!</p>
				<p>- Botrány a fővárosban! - rikkantotta el esztelen hadikiáltását, ezzel adta jelét
                    teljes megelégedésének.</p>
				<p>Zsolt mit sem tudott az ő önfeláldozó barátságáról, azért igen kellemetlen arccal
                    és ellenséges szemmel nézte végig az idill megháborítóját.</p>
				<p>- Hát hogy méltóztatik? - villogtatta rá Lojzi a szemét, s olyan barátságosan
                    rázogatta a kezét, hogy majdnem összeroppantotta az ujjait.</p>
				<p>Zsolt törte a fejét, hogy került ő ennyire jó barátságba ezzel a fiúval, de nem
                    tudott rájönni.</p>
				<p>- Na hál’ istennek, csakhogy megkerültünk, csakhogy megkerültünk, csakhogy
                    megkerültünk! - lelkendezett tovább Lojzi, és villogtatta éles, fehér
                    fogait.</p>
				<p>Az udvaron nagy beszélgetés volt. Gabnainé köszönt el.</p>
				<p>- Jaj, menjünk már, mert azóta az uram megdühösödött. Mennyi baj van egy szegény
                    asszony fején... Alázszolgája, uraim, alázszolgája!</p>
				<p>- Alázszolgája - köszöntek oda neki.</p>
				<p>- A mintaasszony! - kacagott Piroska - úgy imádom ezt a nőt.</p>
				<p>Virág komolyan szólt rá.</p>
				<p>- Lehet is, nyolc gyermeke van s milyen tisztességesen tartja el családját a
                    korhely ura mellett. Azért soha nem mondana egy rossz szót arra a részeges
                    emberre. Derék asszony ez.</p>
				<p>- Megindító - mondta Piroska, s újra nevetett.</p>
				<p>De Zsolt megértette, hogy csakugyan megindító. És mégis örült, hogy nem kell
                    többször találkozni vele. Hát még ha ezekkel sem kellene, és magára maradhatna
                    csak egy órára Virággal.</p>
				<p>De vacsorát készített a néni, azt meg kellett enni, s általános volt a vígság,
                    még ő is nevetgélt, pedig olyan gyötrelmeket állott ki, hogy alig hitte
                    mását.</p>
				<p>Piroska indítványozta, hogy másnap reggel rendezzenek egy teniszpartit. Zsolt
                    gyönge és ambíciótlan játékos volt ugyan, de kapott rajta, mert így hamar
                    találkozhatott Virággal.</p>
				<p>Piroskáért értejöttek, az apja szigorúan izente, hogy rögtön jöjjön haza. A
                    nagyleány gyorsan fölkészülődött. Zsolt látta, hogy ő sem maradhat tovább.</p>
				<p>Nyugtalan volt, zilált, zavaros a hangulata; a mai nap nem hozta meg, amit várt.
                    Milyen szépen kezdődött, s be rosszul végződik. Gyötörte, hogy mégsem válthatott
                    bizalmas szót Virággal.</p>
				<p>Elszontyolodott arccal búcsúzott.</p>
				<p>- Igaz, ni - szólt végül gyorsan Virág -, van valami a maga számára.</p>
				<p>- Mi?</p>
				<p>- Ez ni! De ki ne bontsa - s a kezébe adott egy borítékot.</p>
				<p>Zsolt a szíve fölé tette. Boldogan búcsúzott el, s úgy sietett lerázni magáról a
                    többieket, ahogy csak tudta. Rohant haza, lámpát gyújtott, elolvasta a hóvirágos
                    lap fölírását:</p>
				<p>“Kis hóvirág, bús emlék - én nem jós
                        vagyok.”</p>
				<p>És ettől még jobban elromlott a kedve.</p>
				<p>- Mi ez - kérdezte megzavarodva -, se igen, se nem?...</p>
				<p>Nem vette észre, hogy visszakapta a kölcsönt.</p>
			</div>
			<div type="chapter">
				<head>32</head>
				<p>Másnap reggel ideges, ingerült, feszült hangulatban készült föl. A rakettjét
                    előkereste, s közben azt gondolta, hogy Virágtól nem volt helyes azt tenni, amit
                    tett. Ha így válaszol abban a percben, amelyikben megkapta a levelet, az érthető
                    és talpraesett felelet; de most, azok után, amik történtek, ez a válasz már nem
                    válasz.</p>
				<p>Azt hitte, Virágot furdalja is érte a lelkiismeret, s nagyon elcsodálkozott, hogy
                    pompás jókedvben találta.</p>
				<p>A kapitány nyergeltette a lovát, s mennydörgő örömmel harsogott a korai vendég
                    felé. Zsolt fehér ruhájában olyan igénytelen, félszeg legény volt, hogy maga is
                    érezte. Restellte is; annál sutább lett. Még Virágnak is feltűnt, s a lány, aki
                    sohasem volt ilyen boldog és szép, mint e vidám reggelen, mosolyogva nézte el a
                    lovagját. De azért úgy örült neki, szinte ujjongott. “Ó mamlasz, kis mamlasz -
                    mondta magában -, de én értem mindenre kész, hűséges, kedves fiú; ez egy
                    világért nem tenne semmit ellenem!” Szerette volna megcirógatni, s örült, hogy
                    ilyen “mamlasz”, legalább biztos...</p>
				<p>De Zsolt Piroskával beszélt, s mikor ránézett, valami idegenség volt a
                    tekintetében.</p>
				<p>Csak egy percig volt, csak míg Virág észrevehette; a másik percben megbűvölte
                    Zsoltot a lány bámulatos szépsége, s kerekre nyílt szemmel beszívta a szépségét,
                    ismét föltűnt előtte a “harmatos rózsa” érzése. De már nem bimbó; gyorsan,
                    gyöngyen fejlő, feslő virág! Egy-egy szirma bontja már kiáradó szirmát, s
                    rejtett csodaszínek pompáját jelzi. Ó, ez a mennyei szépség!...</p>
				<p>De az istennők ellen egy gondolattal sem szabad véteni.</p>
				<p>Virág megérezte, hogy Zsolt valami neheztelést mutatott az imént, s rögtön
                    összecsukódott makacs kis szíve. “Ha még csak nem is teljesen, végleg, az
                    őrülésig odaadó és hű, akkor mi van benne?”</p>
				<p>A kertben a kapitány teniszpályát csináltatott a katonáival, Lojzi is megérkezett
                    negyediknek s már messziről kiáltotta:</p>
				<p>- Itt a jogász is! Kolosszális!</p>
				<p>Tudniillik elhatározta, hogy nem marad jegyző, szeptemberben, ha lesz annyi
                    pénze, fölmegy Pestre, s beiratkozik a jogra. Azóta már csak jogásznak nevezi
                    magát, az egész társaság nagy gaudiumára.</p>
				<p>Fölállottak. Zsolt érezte, hogy megfordult a kocka. Úgy jött, hogy ő fog
                    neheztelni Virágra, s most az neheztel őrá, éspedig kibékíthetetlenül. Szörnyű
                    ügyetlenül adogatta a labdát. Virág volt a partnere.</p>
				<p>- Na most pompásan összeillünk! - kacagott Piroska. - Mindegyik párban van egy
                    mintaalak, aki nem számít. Mi, Zsoltika, ketten rendezhetnénk egy nagyszerű
                    versenyt. Reggeltől estig sem csinálnánk egyetlen point sem!...</p>
				<p>Zsolt összecsikorította a fogát, s minden ügyességét összeszedte, de annál
                    nagyobb dühvel kellett látnia, hogy az ormótlan nagy sváb fiú rézvörös kezeivel
                    hogy játszik, biztos minden ütése, mint a halál.</p>
				<p>- Eh - mondta magában, míg arca kivörösödött a méregtől s megerőltetéstől -, az
                    teljesen alsóbbrendű képesség. A valódi kultúrembernél a testi ügyességek
                    elkorcsosultak.</p>
				<p>Virág ruganyosan, bájosan játszott, oly kecsesen suhant apró, hosszú ujjú kezében
                    a labdaütő, mintha valami külön tehetség nyilvánult volna meg benne. Piroska
                    rögtön kifáradt, s lomposan futott egy-két lépést jobbról balra, s alig maradt
                    annyi ereje, hogy a kacagást győzze, míg a labdák csak úgy röpködtek körötte,
                    mint madarak.</p>
				<p>Virágot nagyon bosszantotta a partnere ügyetlensége. Ha kezdetben el nem rontja a
                    kedvét s jóindulatát, megbocsátja neki, de így egyre az járt az eszében, hogy
                    ekkora ügyetlenséget csak végtelen szerelem tehet jóvá. És az sincs? Mi van
                    akkor benne szeretni való.</p>
				<p>Egy-két gorombább rákiáltást sem hallgatott el. Neki joga van rá, a tegnapi nagy
                    érzés jogán, s oka a mai harag okán. Büntethet! - Zsolt egyre komorabb lett.</p>
				<p>- Maga úgy mosolyog, mintha citromot nyalogatna - nevetett a szemébe Piroska, aki
                    már teljesen bele volt trenírozva a saját ügyetlenkedésébe, s nem bántotta
                    becsvágy.</p>
				<p>Zsolt tudta, hogy sok mentsége van. Nagyon régen nem játszott, s Virág szörnyen
                    gyötri. De nem illett mentegetőznie!</p>
				<p>- Reggelizni, gyászos harc áldozatai! - kiabált Piroska, s eldobta a rakettjét a
                    földre. Virág a magáét gondosan megvizsgálta s fölvitte; Lojzi fölemelte a
                    földről a Piroskáét, s magával cipelte. Zsolt, amint fölértek a tornácra, rögtön
                    beletette a sajátját a vörös angolvászon tokba.</p>
				<p>- Ohó, hát a reváns! - kiabált Lojzi.</p>
				<p>- Készen vagyunk rá! - mondta Virág, akinek ragyogott az arca, hogy mégis ők
                    győztek.</p>
				<p>- Én sajnos ma már nem játszhatom - szólt félszeg ridegséggel Zsolt.</p>
				<p>- Ugyan! - kiáltotta Piroska - megártott a becses egészségének?</p>
				<p>- Dolgom van.</p>
				<p>- Az más - szólt Virág -, elbocsátjuk! - s mintha gúnyosan mondta volna.</p>
				<p>Zsoltnak a szívébe vágott e szóval. Maga is csodálkozott rajta, hogy meg tudta
                    inni a kávét, amit különben sem szeretett, sőt egész jóízűen evett még egyebet
                    is, bár ritkán reggelizett az utóbbi időben. Nem árt a testmozgás, gondolta.</p>
				<p>- De délután csak lesz egy kis ideje számunkra? - kérdezte Piroska.</p>
				<p>Zsolt várakozott, s hallgatott.</p>
				<p>- Na rebegjen már - ingerelte Piroska, s a szemével úgy nézett rá, hogy a
                    szembogarát félig elfedte a felső szemhéj. Zsoltot ez nem érintette, de
                    észrevette. - Na, ne gyötörjön egy kis szívet, egy parányit, olyat, mint egy
                    madárkáé, vagy pontosabban akkorát, mint ez ni!</p>
				<p>S a Virág kezét megfogva, azt ökölbe hajlította s fölmutatta.</p>
				<p>Zsolt roppant zavarban volt.</p>
				<p>- Nem lesz időm - mondta.</p>
				<p>- No de ilyet! Magácska elmehetne fatuskónak az erdőre. Mi is éppen oda akartunk
                    kirándulni. Lojzi, lesz lovagom?... Igen? Virágocskám, sajnállak: ha te nem
                    tudsz hódítani, arról igazán nem tehetek.</p>
				<p>Virágnak megrándult a szájaszéle.</p>
				<p>- Eljön nagyságod? - kérdezte gúnyosan.</p>
				<p>- El! - vágta rá Zsolt, s a szeme villámlott.</p>
				<p>- Azért ne nézzen úgy rá, mintha föl akarná falni!... - kiáltotta Piroska, s
                    csengő kacagással vonta a Virág arcát a keblére.</p>
			</div>
			<div type="chapter">
				<head>33</head>
				<p>Délután csakugyan kimentek az erdőre.</p>
				<p>Virág és Zsolt szótlanul lépkedtek egymás mellett. Mindketten megbánták, ami
                    reggel történt, s úgy vonzódtak egymáshoz, mintha valami természeti erő sodorná
                    össze őket.</p>
				<p>Szélsustorgás hallatszott.</p>
				<p>- Titánia! - mondta Zsolt.</p>
				<p>Virág szeme szögletéből ránézett, mosolygott, ő is úgy érezte, mintha tündérek
                    táncolnának körös-körül.</p>
				<p>Piroska és Lojzi virágokat szedtek. A Piroska karja már egész kévével volt tele,
                    s a fiú azzal mulattatta, hogy mindnek megmondta a latin, magyar és német nevét.
                    Piroska egy-egy furcsaságon akkorákat kacagott, hogy rengett belé az erdő.</p>
				<p>- Miért kínoz maga engem - szólt Zsolt lesütött szemmel.</p>
				<p>- Én?</p>
				<p>Virág elámult. Nagyon jól érezte, hogy Zsolt akarja őt kínozni.</p>
				<p>Zsolt csak szemével felelt, s a pillantása ott is maradt a lány mélységes tűzben
                    piruló szép arcán.</p>
				<p>- Milyen szép maga most!</p>
				<p>- Szamár(ka).</p>
				<p>- A magáé.</p>
				<p>- Na; láttam!</p>
				<p>- Mit?</p>
				<p>- Hogy mennyire az enyém - s a lány szájszéle legörbült, mint a síráskor.</p>
				<p>- Mikor?</p>
				<p>- Reggel!</p>
				<p>A Zsolt arcán ijedelem volt.</p>
				<p>- Haragszik?</p>
				<p>- Nincs rá jogom...</p>
				<p>- Van! Van!... Vagy nem akarja elfogadni?</p>
				<p>Virág hallgatott.</p>
				<p>- Bocsásson meg! - szólt Zsolt remegő hangon, amelyet megerősíteni egy könnycsepp
                    szökkent kérlelő szemébe.</p>
				<p>És ott maradt, de a Virág arcán végigfutott a párja.</p>
				<p>- Úgy imádom magát! - suttogta Zsolt.</p>
				<p>Virág szoborrá dermedt.</p>
				<p>- Úgy imádlak!</p>
				<p>Kinyújtotta kezét, hogy átölelje.</p>
				<p>Virág megrettenve pattant el, a Zsolt keze megérintette a vállát, s végigsiklott
                    a karján és kezefején. A lány egész testében remegve ugrott néhány lépést, s ott
                    egy fához dűlve előbb félénken körülleskelt, nem látták-e a többiek, mi történt,
                    azután kissé megnyugodva, harciasan nézett vissza a fiatalemberre.</p>
				<p>Zsolt egyáltalán nem látszott veszedelmes kalandornak. Inkább kétségbeesett nagy
                    gyereknek, aki most összetört valamit, és rémülten állott felette.</p>
				<p>Egypár pillanatig farkasszemet néztek, akkor Virág elszégyellte magát, s óvatosan
                    kiereszkedett a fa mohos törzsétől, mintha valami védő bűvköréből lépne ki.</p>
				<p>Zsolt szomorúan, lehangoltan nézett rá szelíd kék szemeivel. Nem szólt.</p>
				<p>Virág a közelébe lépett, s egyszerre csak tisztán a tudatába lépett valami
                    zsibongó érzés, amelyet eddig nem bírt megkülönböztetni. A lapockája erős kéjes
                    zsibbadást érzett, ahol a Zsolt keze érintette, s lassan lázba jött az egész bal
                    karja s kezefeje, amelyen végigsiklott a Zsolt tenyere. Kéjes, meleg, megzavaró
                    zsibongása volt ez vérének; mint a vízcsöppek zsibongnak az elfutó, beléjük
                    szántó hajó útján.</p>
				<p>Megindultak egymás mellett Piroskáék után. A két jó gyerek úgy elszaladt előlük,
                    hogy utol ne bírja érni a szerelmes pár.</p>
				<p>Zsolt nagyot sóhajtott, s csöndesen gázolta az avart.</p>
				<p>- Most van oka haragudni rám - gondolta Virág.</p>
				<p>Apró, keskeny cipőjével ő is utánozta Zsoltot, amint a leveleken zirregett.</p>
				<p>- Édes! - mondta Zsolt félhangosan; észrevette Virágnak e mozdulattal elárult
                    veleérzését.</p>
				<p>A Virág szíve megrándult, s barna szeme odacsillant a fiúra.</p>
				<p>Ez felragyogó arccal, vágyakozva nézett rá.</p>
				<p>- Édes! - ismételte.</p>
				<p>Virág felzokogott. A válla, karja, keze égett.</p>
				<p>Zsolt a meghatottság rohamával állott mellette, s karja akaratlan ölelésre nyílt.
                    Virág rettenve moccant meg, s a Zsolt karja lassan erőtlenül lehanyatlott. A
                    szűzi szeméremnek ekkora erejéről fogalma sem volt, fel se bírta fogni. Kétség s
                    remény rohanta meg egy pillanatra, és imára kulcsolta kezét.</p>
				<p>- Édes - ismételte harmadszor, mint az oltárkép előtt könyörögve.</p>
				<p>És Virág könnyharmatos, szépséges arcáról a szent szűziesség megváltó mosolya, és
                    megközelíthetetlen, érinthetetlen sugárzása ömlött reá.</p>
				<p>Zsolt olyan alázatos, olyan kisded lénynek érezte magát e felséges tünemény
                    előtt, hogy boldog lett volna, ha az egész életét szolgálatára szentelheti.</p>
				<p>Ez az érzés töltötte el egész valóját, s el sem tudta magát képzelni többé olyan
                    vakmerőnek és szentségtörőnek, hogy profán módon kezét emelje a Virág
                    ölelésére.</p>
				<p>Így jártak estig az erdőben.</p>
			</div>
			<div type="chapter">
				<head>34</head>
				<p>Ettől kezdve Zsolt mindennapos volt Virágéknál. Szerelmében ismét eljutott oda,
                    ahol már egyszer járt: eszébe sem jutott többé a házasság, csak szeretni akart
                    és szerettetni! Ideális egyezségben lenni szerelmesével.</p>
				<p>Virág előtt egyre rejtélyesebb lett a fiatalember. Már sohasem beszélt arról a
                    szerelméről s az egyesülésről, nem úgy, mint eleinte, s ő nagyon fájlalta ezt a
                    változást. Nem értette. Kiábrándította volna? Ott, az erdőben?</p>
				<p>Haragosan rántotta meg finom íves szemöldökét. A férfiak durvák, nyersek,
                    érzékiek. Képtelenek fölfogni egy lány gyöngéd gyávaságát, s ha az nem dobja
                    oda magát a szenvedélyüknek, már elhidegülnek? Tessék! menjen!... ha nem
                    szerelmes már, mit lábatlankodik itt?</p>
				<p>De azért mindig itt ül, éjfélig. A néni tíz óra után, ha nagyon elálmosodik, csak
                    veszi a lámpát, s viszi az óra elé.</p>
				<p>- Ugyan hány az óra. No de, Jesszuskám, már tizenegy!</p>
				<p>A fiatalok, akik ott diskurálgatnak furcsa szokásuk szerint halk hangon, hogy egy
                    szót sem lehet érteni belőle, megértik, Zsolt előkeresi kalapját, botját, s nagy
                    nehezen elbúcsúzik.</p>
				<p>Virág aztán szótlanul fekszik az ágyába, s a hófehér párnát úgy elgyűri-gyömöri.
                    Vajon szeret, nem szeret? Mit akar? Mi lesz ebből? Maholnap szeptember.
                    Otthonról is sürgetik, hogy menjen haza, állást is kínálnak, a felvidéken egy
                    nagy tót faluban!...</p>
				<p>Ravasz kis ötlete támad; holnap kiugratja a nyulat a bokorból. Olyan boldogan,
                    mosolyogva alszik el, még álmában is alig várja a holnapot. Különben azt
                    álmodja, hogy iskolában van francia órán, s őnagysága ma igen szigorú. Alig
                    győzi kivárni, hogy csengessenek már, mert a kapu előtt várja Zsolt, jaj, csak
                    ezt is meg ne tudják, mint a Jenő-heccet, s vele franciául fognak beszélni. És ő
                    egyre azon töri a fejét, hogy van franciául: “legyen a feleségem!” Zavarban van,
                    csak két szót tud rá, madame és
                     maîtresse, és egyikkel sem tudja kombinálni a mondatot. Jaj, igaz,
                    hiszen Zsolt jól tud franciául, ő majd megmondja. Ennek az ötletnek a
                    kétértelműsége feltűnik előtte, s hangosan felkacag, őnagysága ránéz szigorú kis
                    fekete szemeivel, lesimított feszes hajával, ő megijedt és - fölébred.</p>
				<p>Másnap délután, amint Zsolt megjelent, elébe teszi a szalonvallomások
                    könyvét.</p>
				<p>Zsolt nevet és kézbe veszi a tollat. Csupa olyan mondásokat ír, amelyek
                    kijátszásai az őszinte és komoly feleletnek.</p>
				<p>Végre célnál vannak.</p>
				<p>- Mikor akar férjhez menni? (megnősülni?)</p>
				<p>Zsolt mosolyog s ezt írja gyorsan:</p>
				<p>- Egyelőre eszem ágában sincs. Talán tíz év múlva.</p>
				<p>A Virág lehervad, kedvét mintha fagy érte volna. A többi válasz nem érdekli; üres
                    szemmel, megszomorodott szívvel néz.</p>
				<p>Zsoltnak egyik-másik ártatlan tréfája jellemtelen durvaságnak látszik előtte.
                    Most már tisztában van vele, hogy egy úr komolyság nélküli szeszélyének lett az
                    áldozatává.</p>
				<p>Felgyülemlik lelkében a keserűség, s a Zsolt legközelebbi válaszára igen
                    megneheztel, nem szól, kimegy. Sokáig marad kinn, s fáradtan, fásultan,
                    csüggedten néz a jövőbe. Látja magát, mint aggleányt, aki megsavanyodott
                    lélekkel és reménytelenül, kedv, öröm nélkül kínlódik egy rongyos iskolában,
                    apró, alattomos gyerekekkel. A szeme száraz. S érzi, hogy gyűlölködve fog erre
                    az időre gondolni. A nagy csalódások idejére. Mint ahogy máris gyűlöli azt a
                    másikat...</p>
				<p>Ah, azt nem gyűlöli, ahhoz lelkének naiv kora fűződik. És az szegény, olyan
                    gyönge, gyereklelkű, olyan becézni való árva jószág. És messzesugárzó szemekkel
                    néz a semmibe.</p>
				<p>Ott ül a kertben a kis padon.</p>
				<p>Nemsokára kijön Zsolt is, aki már teleírta a könyvet s nem győz addig várni az
                    élceivel, míg Virág bemegy. Utána hozzá. És lesi, várja a hatást.</p>
				<p>Virág fanyalogva veszi a kezébe a könyvet. Az első kérdés, amire rányit: “Hol van
                    ideálom?” A felelet rá: “A reményteljes jövendőben.”</p>
				<p>Elfordít tovább, csak néz és nem tud olvasni többé.</p>
				<p>Zsolt látja arcán a kínos megdöbbenést, s szeretné kitalálni, mi okozta. De a
                    lány arcáról persze nem lehet leolvasni csak a nagy ijedt zavarodottságot.</p>
				<p>Virág leteszi a füzetet.</p>
				<p>- Köszönöm, hogy írt bele - mondja nem is hidegen, nem is ellenségesen, hanem
                    feldúlt lelkiállapottal.</p>
				<p>Feláll s elsiet. Zsolt úgy néz utána, mint a kezéből elrepült lepke után.</p>
				<p>Virág bemegy kis hálószobájába. Megáll az ágy sarkánál. Azt hitte, sírni fog, de
                    szégyen, rettenetes szégyen fogja el. Pirul és bíborvörösen ég az arca, mert
                    eszébe jut az álma: “Légy a feleségem!” És ő nem szégyellt ébren, álomban ezzel
                    a nyers gondolattal foglalkozni. Igen, ezt megérdemelte, ezt a rettenetes
                    visszautasítást. Gyűlölet fogja el a megszégyenítő ellen. Látni sem akarja
                    többet.</p>
				<p>És hangosan zokogva fakad, mert nincs senki, aki bosszút állana érte. Az öccse, a
                    gimnazista! ha az férfi volna, úgy összetörné, szétmorzsolná ezt az alamuszi
                    frátert. Mert az ő öccse nagy... igazán minden férfiismerőse hatalmas, nagy szál
                    ember, ott a felvidéken embernek se nézik az ilyen satnya figurákat. Hogy mégis
                    ilyeneknek kell az ő útjába kerülni. Virág, a kis Virág érzi, hogy ő maga is úgy
                    el tudná verni ezt az embert, csak a porolót a kezébe foghatná. Eres kezét nem
                    is szánja ökölbe szorítani!</p>
				<p>Odakint a Piroska kacagása hallatszik. Átjött az édes, jó barátnő. Virág
                    hamarosan letörli szeméről, arcáról a könnycseppeket, tükör nélkül rendbeszedi
                    a haját és kiszalad. Olyan szenvedélyesen rohan a Piroska karjába, csaknem
                    felborítja.</p>
				<p>- Hóhóhó - kacag a nagy leány -, veled mi van, kicsikém, kis Florette, elment a
                    sütnivalód!</p>
				<p>És Virág kacag.</p>
				<p>Zsolt, aki azóta teljesen összezavarodva, a könyvet tanulmányozta, s rájött, hogy
                    legjobb volna kikaparni az összes írását, mert valamennyi sületlenül, semmit sem
                    mondóan hazug, egytől-egyig és mind félreértésekre ád alkalmat. De persze nem
                    meri még csak el sem dugni. Piroska meglátja.</p>
				<p>- Ninini! a szalonkönyvecske! És hogy került ki a láda fenekéről? Az enyém
                    boldogan hűsöl a jótékony lomtárban. Hahaha. Sötétben érik, mint a vackor; úgyis
                    csupa vadság van benne... Valami új íráskák?</p>
				<p>Virág megvető arccal mondja:</p>
				<p>- Igen, ez az úr telefirkálta.</p>
				<p>- Ez az úr! Ah, ne mondd! Ezt kiguberáljuk.</p>
				<p>S hozzáfogott olvasni. Zsolt a máglyán jobban érezte volna magát.</p>
				<p>- “Jellemem fővonása”: Extra, nem?... Ah, minő
                    szellemesség! “Milyen szemeket kedvelek”: Amelyekben van tűz,
                        víz, levegő, szóval nem üresek. Hallja, Zsolti, maga lefőzi
                    legvérmesebb reményeimet. Csuszpájzt főz belőle. Haha. A szalonvallomásokban!
                    “Mi szeretnék lenni”: Arkangyal... És melyik? Mihály,
                    Gábriel vagy Lucifer?... “Mily országban szeretnék élni”:
                     Lapponiában. Ah! Ez sok egy érző kebelnek. És miért?... De milyen
                    válogatva felel. Magának nem ízlik minden fogás? (Zsolt csak azokra a kérdésekre
                    válaszolt, ahova valami olcsó ötletet oda tudott hebehurgyáskodni. Hej, sajnálta
                    most!) “Mit tartok e könyv tulajdonosáról?” Nem egészen az,
                        akinek s aminek én szeretném - őszinte vagyok?</p>
				<p>Piroska erre nem tudott szólani, elképedt, Virággal együtt.</p>
				<p>Zsolt alatt megindult a föld, s elkezdett libegni, mintha az egész udvar egy nagy
                    tutaj volna háborgó vízen. Íme az első őszinte felelet, a legrettentőbb
                    félreértést ez okozza. Halálos borzadás fut át rajta, érzi, látja, hogy vége a
                    világnak.</p>
				<p>- Magácskának kifogásai vannak! Roppant érdekes! - szólt Piroska a lehető
                    legkellemetlenebbül hangsúlyozva minden szót, azon a lenéző hangon, ahogy csak
                    ő tud beszélni. Virág kacagni és ujjongani szeretett volna. Hát mégis van
                    bosszú!</p>
				<p>Zsolt olyan volt, mint a csínyen kapott jó gyerek, akit mindenki félreért, de ő
                    csak hallgat, s összeszorított foggal tűri a méltatlanul kapott verést...</p>
				<p>- És mik azok a kifogások? Ellenem is vannak? Jaj, igaz, képzeld kis Virág,
                    ellenem meg Böskének (egy kis bornyú, a Lázár-gyerekek öröme, Zsolt is jó
                    barátságban van vele) van kifogása. Te, az a szemtelen nem vette el a kezemből a
                    sós kenyeret!</p>
				<p>Piroska emlékei hatása alatt úgy kacagott, hogy jobbra-balra ráncigálta magával
                    Virágot is.</p>
				<p>- Nem jöttök sétálni? Azért jöttem, hogy kicsaljalak benneteket a mezőre.</p>
				<p>Virág készen volt rá. A kerten lementek ki a mezőre. Széles, egyenes mezei útra
                    értek, s a poros fűben haladtak előre. Zsolt kínosan, félszegen baktatott Virág
                    mellett, kalapját kézben vitte, haja homlokába hullott.</p>
				<p>Csak Piroska beszélt, Virág fesztelenül viselte magát, bár igen kényelmetlen volt
                    neki maga mellett érezni “ezt az urat”. Csak annak örült, hogy Piroska koronként
                    jókat “odasózott” az úrfinak.</p>
				<p>- Maga mit vonszolja fáradt tagjait, mint egy beteg malac?</p>
				<p>Virág akkorát kacagott erre a váratlan aposztrofálásra, mint a papagáj, aki a
                    hosszú csöndet hirtelen kacajjal fölveri, aztán tovább gubbaszt. De mikor olyan
                    találó!</p>
				<p>Zsolt kényszeredetten mosolygott s nem szólt. Csakugyan beteg malacnak érezte
                    magát.</p>
				<p>Jó nagy utat tettek, s a zöld here között gázoltak visszafelé. Zsolt botjával
                    messze ütögette a gyatra bugákat, s hang nélkül fütyörészett.</p>
				<p>Egész életében kínosan emlékezett erre a délutánra, amelynél keservesebbet Dante
                    sohasem gondolt ki.</p>
				<p>Odahaza a néni jó vacsorával várta őket.</p>
				<p>Alig ültek hozzá, a kastélyból jött a huszár, s levelet hozott. Zsolt elolvasta s
                    hirtelen fölgalvanizálódott.</p>
				<p>- Mi az? mi az? - érdeklődött a néni. Piroska is kíváncsi volt, majd belehalt, de
                    röstellt indiszkrét lenni. Virág idegenkedve pillantott a fiatalember fölragyogó
                    arcára.</p>
				<p>- A pártkör egyhangú lelkesedéssel jelölt képviselőnek, s Mocsáry fölszólít, hogy
                    holnap legyek a székvárosban. Mehetsz! - intett a hajdúnak.</p>
				<p>- Ember hozta, instállom - szólt a zsinóros legény -, oszt’ aszondi, hogy a
                    méltóságos úr aszonta, hogy tiszteli a nagyságos urat, oszt aggyon a nagyságos
                    úr egy kis cédulát a méltóságos úrnak, hogy jónak látja a nagyságos úr, amit a
                    méltóságos úr írt.</p>
				<p>Mindjárt jelezte is a kezével az írást, aztán újra haptákba vágta magát.</p>
				<p>Zsolt elővette a tárcáját, névjegyre pár sort írt, borítékba tette, címet
                    firkantott rá, s átadta.</p>
				<p>A huszárlegény elment pengő sarkantyúval.</p>
				<p>- Azért nem kell bélyeg a folyamodványra! - mondta mosolyogva Zsolt.</p>
				<p>Virágnak a pillantása kellemetlen, lenéző, idegen érzéssel siklott el a
                    fiatalember fölhevült tekintetén, s elfordult. Zsolt lehűlt, mintha hideg zuhany
                    alá került volna. Megérezte, hogy semmi sem változott, s ettől úgy lehangolódott
                    ismét, mintha a halál köszöntené rá a poharát. Nem is vidult fel többet, csak
                    maga elé meredt.</p>
				<p>És mégsem sietett elbúcsúzni, bár százszor gondolt rá, hogy menni kellene.</p>
				<p>Piroskáért jöttek, Macókát elhozta a nagyobb öccse, a zongorás, puha arcú, szőke,
                    hízelkedő fiú, aki Zsoltot már gyakran megvesztegette bizalmas testvéri
                    modorával. Az összes Lázár-gyerekek közül ezt szerette legjobban, mert ez rögtön
                    a karjába kapaszkodott, és mindenféle bizalmas csacsiságot mizserált a fülébe.
                    Igazi kedves bohémgyerek volt; Zsolt kívánta, hogy valódi művész legyen belőle.
                    S legjobban haragudott a haszontalan kényes kis Macókára, akit most is ölbe
                    kapott Virág, és szenvedélyesen csókolgatta.</p>
				<p>Nemsokára fölkerekedtek. Piroskának haza kellett mennie. Virág is elkísérte.</p>
				<p>Zsolt mélységes fájdalomnak adta át magát, s nem ügyelt a fecsegő fiúnak egyetlen
                    szavára sem. Ő holnap megy az új útra. Úgy látszik, ezzel vége a réginek. Egy
                    világból kilép, s a másikba jut. És a kedves táj elvész, a meleg, a bizalmas,
                    ahelyett új világ, fényes, munkás, gyötrelmes kezdődik.</p>
				<p>Sírni szeretett volna.</p>
				<p>Érezte, hogy itt minden elveszett. A Virág szeretetét eljátszotta, mielőtt igazán
                    megnyerte volna.</p>
				<p>A Lázárék kapujába értek, ahol el kellett válniok. A kis diák valamit suttogott
                    Piroskával a sötétben.</p>
				<p>- Zsolt bácsi, vegye le a nyakkendőjét.</p>
				<p>- Mit?</p>
				<p>- Virág néni kéri a nyakkendőjét.</p>
				<p>Zsolt elhalt s tétovázva nézett rájuk.</p>
				<p>- No igen, igen, ez a maga kék selyemkendője kimondhatatlanul tetszik
                    Virácskának. Nem adja neki? - szólt Piroska.</p>
				<p>Zsolt az egekbe szeretett volna repülni.</p>
				<p>- Igazán?... Ezt csak maga találta ki...</p>
				<p>- Én, no de ilyet? Sohase jutott volna eszembe se. Na, szólj már Florette;
                    tessék, engem itt egyre piszkál, és ő sem szól. Na, szóljál hát, látod, nekem
                    nem adja, engem nem méltat annyira.</p>
				<p>Virág elnevette magát, s pajkosan odavillant a szeme Zsoltra, aki úgy felüdült
                    ettől, mint a kiszáradt virág az esőtől. Esztelenül bontotta le nyakából a
                    hosszú, széles, rojtos égszínkék selyemkendőt s átadta Piroskának.</p>
				<p>- Most Zsolt bácsi úgy megy haza? - kérdezte a fiú.</p>
				<p>- Igazán, ez borzasztó, nyakkendő nélkül! - kiáltott Piroska. - Milyen ötleteid
                    vannak, Virág! Ez borzasztó. Azt hiszik róla otthon, hogy a kocsmából jön és
                    dulakodott. No, szép.</p>
				<p>Virág nem ügyelt rá, nevetett, s beszaladt a kis kapun.</p>
				<p>Piroska és öccse nagy alapossággal búcsúztak el Zsolttól, és szerencsét kívántak
                    neki a holnapi nagy sikerekhez, s ők is bementek.</p>
				<p>Zsolt ujjongott, nevetett. Éppen úgy rohant előre, föl a kastélyba, mint mikor
                    legelőször látta meg a fehér napernyős lányt a dombon.</p>
				<p>A szobája közepén megállott, s megcsóválta a fejét.</p>
				<p>- Na, ez igazán borzasztó! Egy lány szeszélyeit kiismerni! Az lehetetlen!...</p>
				<p>És nevetett, kacagott, csaknem táncolt örömében.</p>
			</div>
			<div type="chapter">
				<head>35</head>
				<p>Zsolt a képviselőválasztás izgalmai közt úgy érezte magát, mint a hal a vízben;
                    észre sem veszi, ha háborog a tenger, neki még kedvesebb így, elemében van. Nem
                    hiúságból, haszonlesésből, alacsony érdekekből vágyott rá, hanem azért, mert
                    valóban rátermett a politikai pályára. Már kisfiú korában úgy gondolt a
                    törvényhozó szerepére, mint a legmagasabb föladatra, ami osztályrészéül juthat.
                    Tanulmányai mind erre a jövendő munkára készítették elő. Meglehetős hanyagul
                    végezte el a sablonos iskolai feladatokat, emiatt igen vegyes volt a
                    bizonyítványa, s csak ott volt egészen jó, ahol nem ő törődött a jó kalkulussal,
                    hanem a tanára. De amellett rengeteg sokat olvasott, főleg nemzetgazdaságtani
                    műveket, s ebben nagy segítségére volt kitűnő nyelvérzéke, három idegen nyelven
                    kifogástalanul beszélt, s ezek segítségével a többiekben is könnyen haladt
                    előre. A rendszertelen olvasmányok csak annál jobban növelték fantáziáját.
                    Egyetemi tanulmányai után úgy érezte, egyformán jártas az elméleti s a
                    gyakorlati politikában.</p>
				<p>Az első választás a legizgalmasabb, kivált, ha még huszonötéves az ember, s
                    megvan lelkének ifjúkori rugalmassága. Zsolt maga sem ismert magára; hadvezérnek
                    született ezen a téren. Mindent meglátott, semmit sem szalasztott el,
                    fáradhatatlan volt és ötletes. Agitálókörútján legjobban saját magát ragadta el,
                    milyen bámulatos folyékonysággal ömlöttek szájából a pompás szónoki ötletek,
                    eszmék, tervek, gondolatok, szemkápráztató fordulatok, kézzelfogható érvek.</p>
				<p>Nehéz volt a harc. Négy jelölt között oszlott meg a nagy kerület közönsége, s
                    látszólag Zsolt eleinte egyáltalán nem volt az első, sőt ketten is voltak
                    fölötte.</p>
				<p>Egyik egy vén gazember, aki több cikluson át volt már képviselő, s az immunitás
                    mindenféle törvényes rablásra segítette; ügyvéd volt. A másik egy csodadoktor,
                    aki fanatizálni tudta maga iránt a népet. Zsoltot különösen ennek a hívei
                    fenyegették, egyszer csaknem agyon is verték fenn a tót járásban. De a veszély
                    csak megsokszorozta az erejét, s hihetetlen bravúrokkal vágta ki magát. Olyan
                    ötletekkel, hogy szállóige lett belőlük.</p>
				<p>Sovány arca mindig vörös folttal égett, erős, érces hangja a sok beszédben még
                    élesebbre köszörülődött, mikor izzó szenvedéllyel ott állott a hordó tetején,
                    olyan ragadós volt a lelkesedése, hogy ha azt kiáltja el: “Utánam, magyarok, a
                    haza veszélyben van!” kaszára, villára kél a vidék. De hideg, számító esze
                    uralkodott a látszólagos hevességen, és sohasem mondott olyat, ami bolondság
                    lett volna. Kellett is, mert a vén mameluk, az igazi ellenfél, mozgósította az
                    egész hivatalos apparátust, a belügyminisztertől az utolsó falusi jegyzőig, hogy
                    a fiatal néplázítót tetten érjék s valahogyan elnémítsák.</p>
				<p>Olyan boldog volt a lázas tevékenységében; úgy örült, hogy végre hozzájutott a
                    cselekvéshez, hogy szinte kimeríthetetlen volt a kedve, ereje.</p>
				<p>És minden percben az lelkesítette: Ha Virág látná! Ha Virág megtudja! Ha Virág
                    megkérdi!</p>
				<p>A kis Virág pedig búsan mélázott kis kertjében azon a padon, ahol olyan sokat ült
                    mellette Zsolt, és csöndes, kedves, meleg tréfáival olyan bizalmasan, kellemesen
                    mulattatta. Kint fújták a utcán:</p>
				<p>Szőnyi Gábor és Noszlopy</p>
				<p> Korcsmák támasztó oszlopi,</p>
				<p> De az ám a fene dolog,</p>
				<p> Mindakét oszlop imbolyog,</p>
				<p> Éljen Dávid Zsolt!</p>
				<p>Virágot bántotta, hogy ilyen sok ember, részegek és durvák, éltetik az ő szegény,
                    hűséges Zsoltját, s hogy éltetik! Agyongyalázva az ellenfeleket!
                    Jellemtelenség... Sehogy sem tudta elképzelni Zsoltot másnak, mint akinek látta;
                    mikor itt tépegette mellette a százszorszép apró leveleit. Félt, féltette. Most
                    már nem lesz többé jó fiú. Elkapja a dicsőség. Virág fázósan összehúzódott. Nem
                    értette, hogy lehet kiállani a piacra, deklamálni, világot ámítani, embereket
                    megszédíteni.</p>
				<p>Végre ezt is meglátta. Zsolt a saját falujában, a Virág szeme előtt különösen
                    nagyszabásúvá akarta tenni a programbeszéd napját. Népünnepélyt rendezett, s
                    összecsődítette a fél megyét.</p>
				<p>Az emelvény ott állott a százados háza előtt s az ablaktól éppen szembe látszott
                    a tömeg fölött a szónok.</p>
				<p>Virág egész nap reszketett Zsoltért, hogy sikerüljön. Alig mert eleinte ránézni,
                    mikor megjelent az arca a fejek fölött. De hamarosan ő is megjuhászodott.
                    Piroska úgy kacagott, kiabált, kendőt lobogtatott, majd szétrobbant a
                    lelkesedéstől.</p>
				<p>Virágot pedig a szíve mélyén szomorúság fogta el. Ez az ember nem az, akit ő
                    ismer. Tisztán olvasott a Zsolt lelkében. Látta ott a demagógot, aki szándékos
                    és tudatos ámítással vezeti félre a tömeget; látta a férfit, akinek nagy tervei
                    vannak, s látta a szerelmes embert, aki őelőtte akar pompázni! Hát az igaz,
                    nagyszerű módon mutatja be magát! De Virág rájött, hogy neki semmi köze ehhez a
                    jelenethez. Neki ez csak ellensége, mert leköti, elragadja tőle a párját, aki
                    nemcsak őt szereti, hanem ezt a vad életet még nála is jobban. És úgy szerette
                    volna kézenfogni Zsoltot, s elrepülni vele valahová messzire, szegény embernek,
                    kis hivatalnoknak, aki reggel elmegy hazulról, délben megjön csókkal. Ó, milyen
                    jól és boldogan tudná ő berendezni azt a kis lakást, hogy jobban érezze magát
                    benne Zsolt, mint ebben a szédítő, nagy káprázatos dicsőségben.</p>
				<p>S mikor az egész tömeg őrjöngött az éljenzéstől, a kis Virág visszafordult a
                    szoba sötétjébe, elővette a kis kendőjét, és könnyet törült le arcáról.</p>
				<p>Zsolt a dicsőség emelvényéről hiába kereste a szemével azt, akinek a kedvéért
                    rendezte az egész komédiát. Virágot nem látta sehol.</p>
				<p>Akkor emberek jöttek a szomszéd falukból, és rikoltozva kiabálták, hogy Szőnyi
                    skandalumot csinált, óriási verekedés van, az emberek rakásra hullanak.</p>
				<p>Zsolt elfeledett mindent, lóra ugrott, kísérete kocsira, lóra, gyalog s rohantak
                    a veszély helyére.</p>
				<p>A nép azonban szépen elfogyasztotta, amit az uraság kiadott, az ökröt, a borokat,
                    s Virágnak reggelig kellett hallani a vad kortesnótákat, amiket a tökrészeg s
                    fanatikus parasztok üvöltöztek.</p>
			</div>
			<div type="chapter">
				<head>36</head>
				<p>Zsolt nem jött vissza, csak egy hét múlva. Lehetetlen volt szabadulnia De
                    Virágnak rövid mondatú, határozott, kemény szókból szabott modorban jelentést
                    tett a harctér eseményeiről.</p>
				<p>Virág szórakozottan nézte az idegen lelket eláruló írást. S nem annak örült, hogy
                    még e lázas órákban is gondol rá Zsolt, hanem szomorkodott, amiért csak egy-egy
                    félpercben, a nap 24 órájából.</p>
				<p>És ekkor olyan esemény jött közbe, amely alkalmas volt, hogy egész lelkét
                    felkavarja.</p>
				<p>Jenő írt. S kiderült, milyen véletlenség volt az oka annak, hogy eddig nem kapott
                    tőle levelet. Maga Virág volt az oka, mert neki nem “Dávidházát, hanem
                    Dávidfalvát írta fel címéül. Ez pedig kettő is van az országban, s az első
                    levelei egyszerűen elvesztek, mint kézbesíthetetlenek, a későbbiek pedig, mikor
                    óvatosságból ráírta a címét a borítékra, visszajöttek. Egész nyomozási eljárást
                    kellett indítania, míg megtudta, hogy Lázárék Dávidházán laknak. Ő pedig
                    szeptember 1-én megy el itt átutazóban, mert a minisztériumba jutott be díjtalan
                    fogalmazógyakornoknak, hát a nyaralási helyéről, Erdélyből egy kis kerülővel
                    erre jöhet. Ha tehát Virág nagysám egyenesen le nem tiltja, személyesen
                    bátorkodik tiszteletét tenni.</p>
				<p>El nem lehet mondani, milyen zavarba hozta ez a levél Virágot. Kétségbeesetten
                    vergődött. Feltámadt a múltja, s harcra kelt a jelennel. Láz fogta el, és a lába
                    remegett. Mi lesz most?</p>
				<p>Szerdán elseje, s a levelet hétfőn kapta, hétfőn délután. Ugyanakkor nagy
                    pecsétes levelet is, hogyha el akarja fogadni azt a bizonyos falusi tanítónői
                    állást, legkésőbb szeptember harmadikán jelentkezzék. Ráadásul a szüleitől is
                    jött levél. Első oldalon az édesapja ünnepélyes, hivatalos szépírása, amely
                    olyan szabályszerűen volt megírva s megfogalmazva, mintha a vezérigazgatóhoz
                    lenne intézve. A többi három lapon az édesanyja kusza sorai, még a lap szélei is
                    mindenütt körülírva utólag eszébe jutott s épp a legfontosabb mondanivalókkal.
                    Azt írják hazulról, hogy jöjjön haza rögtön. Mindenféle okok vannak, és sok szó
                    a szülői szeretetről, gyermeki kötelességről. Virág kínosan olvasta. Végre egy
                    széljegyzet elárulta a nagy okot, miért kell rögtön menni. A szomszéd falubeli
                    tanító látatlanul megkérte a kezét, s azt akarná, hogy legkésőbb karácsonyra
                    meglegyen az esküvő.</p>
				<p>Virág undorral gondolt a látatlanul is bátor vőlegényre, s úgy el volt rémülve,
                    hogy maga sem ismerte ki magát.</p>
				<p>Mari néni a legnagyobb mértékben részt vett a megzavarodottságában.</p>
				<p>- Ach, bizony, oda nem mégy, azokhoz a tótokhoz - mondta.</p>
				<p>De azt nem lehetett olyan könnyen indokolni, hogy haza se menjen. Erre is hamar
                    akadt ürügy. A néni már napok óta betegségéről panaszkodott, s estére csakugyan
                    rosszul lett. Virágnak ott kellett maradni ápolni. Most az egyszer nagyon
                    hűséges volt hozzá. Úgy, hogy el tudott ülni mellette s diskurálni, mint kislány
                    korában. A néni boldog volt, és Virág megmutatta a Jenő levelét, sőt engedte,
                    hogy a néni kivallassa mindenről. Szépen elmondta az egész heccet. A néni nem
                    győzött eleget szörnyűködni és sajnálkozni.</p>
				<p>Nem is tartotta rossznak ezt a partit. Az szép, ha máris a minisztériumban van!
                    Az sokra viszi! Az bizony nem tréfa. Egypár esztendőt ki lehet várni. Virág is
                    csak most múlt tizennyolc esztendős. Még tíz esztendeig is szépen várhat. Nem is
                    jó olyan korán férjhez menni. És ő maga egyáltalán nem is akart. Huszonnyolc
                    éves volt éppen, mikor erővel elvette egy özvegyember. De ő hányat
                    kikosarazott!</p>
				<p>Virág nevetve hallgatott. A néni suttogva szólt.</p>
				<p>- No és aztán ebből úgyis ki tudja, lesz-e valami?</p>
				<p>- Miből? - szólt Virág összerántott szemmel.</p>
				<p>- Ebből a partiból.</p>
				<p>- Ugyan, Mari néni! - pattant fel Virág, és lángvörös arccal hagyta ott.</p>
				<p>A néni nem merte többet szóba se hozni.</p>
				<p>Másnap délelőtt követ jött Virágért, hogy menjen rögtön Piroskáékhoz.
                    Valaki várja.</p>
				<p>Virágnak dobogott a szíve, szorongott.</p>
				<p>- Virágcim! - szaladt ki elébe Piroska a régi pajzán olvadozással. - Ki van itt,
                    te kis jós! Jövendöld meg csak.</p>
				<p>- Alászolgája - köszönt ismerősen és kissé bizalmasan egy alacsony, vékonyka
                    bajszú, öntelt arcú fiatalember.</p>
				<p>Virágot kellemetlenül lepte meg, hogy ennyire alacsony, ő is magasabb már nála,
                    lefelé kell nézni rá. Zsoltnál jóval alacsonyabb, pedig ő mindig azzal
                    vigasztalta magát, hogy Jenő magasabb. Hogy lehet egy ilyen emberkét komolyan
                    venni. Pedig ez maga milyen komolyan veszi önmagát. Csak úgy süt az arcáról az
                    önérzet, tudja, hogy ő most romantikus lovag, aki roppant boldoggá tesz egy
                    leányt. És az is, hogy milyen nagyra van a minisztériummal. Komikus állás az a
                    “díjtalan fogalmazógyakornok”!</p>
				<p>Ezt mind átgondolta Virág egy pillanat alatt, amint lenézett a fiatalembernek
                    rámeresztett bátor szürke szemeibe, s ki is fejezte a különös
                    megszólításában:</p>
				<p>- Maga is megvan még?</p>
				<p>- Vagyok bátor...</p>
				<p>Bementek s leültek.</p>
				<p>- Meg méltóztatott kapni szerény levélkémet?</p>
				<p>- Meg; a néni hogy van?</p>
				<p>- Köszönöm, a mama most elég egészséges.</p>
				<p>- Az aranyos néni, Piroskám! haha! sohase fogom elfeledni azt a kedves nénit. Azt
                    mondja egyszer, egy tavasszal, mert úgy szerette a virágot, madarat, az ablakunk
                    alatt abban a kertben a fákon ott szoktak összegyűlni a madarak, s azt mondja
                    egy tavasszal: “Flóri! Hallod! már a madárkák schwäccolják a
                        schnáblicskájukat... Hahaha!”</p>
				<p>Virág kacagásba tört ki, amely néha egy váratlan ötlet vagy fordulat
                    meglepetésében úgy el tudta fogni, alig bírt magához térni belőle.</p>
				<p>- Az aranyos néni!</p>
				<p>A fiatalúr felhúzta az orrát, hogy ránc vetődött rajta, s csöndesen nevetett.
                    Virágnak ez is igen furcsa, gyerekes volt. Újra kitört:</p>
				<p>- És mikor már azt mondta a néni, hogy “Ach fijam...”, már akkor nevettünk.
                    Miciről mit tud? - emlékezett szökdelve volt szobatársnőjére.</p>
				<p>- Annak persze állása van. Az apja helyett tanít - szólt gúnyolódva Jenő úr.</p>
				<p>- Az is olyan remek lány: négy évig laktunk együtt a néninél, s a néni mindig
                    csak azon búsult, hogy Mici nem megy gyónni: Ach Mici, maga bizony elkárhozik...
                    Hát mikor a petróleum elfogyott a lámpában és én éjszaka töltöttem?... Hát mikor
                    káposztástésztát vacsoráztunk és én ijedtemben a székre tettem a tányért, mert
                    jöttek a néni vendégei, a két Sárkányfalvy úr, és ráültem és nem mertem
                    fölállani... Na, az boldog idő volt. Hahaha! Mikor a nénit meglőtték. Hahaha! Az
                    orvosságos üveg dugóját kilökte a bent fejlődött gáz, és borzasztó nagyot
                    pukkant. Tíz órakor volt éjjel, éppen lefeküdtünk, mert elaludt a lámpa. (A néni
                    mindennap pontosan annyi petróleumot öntött bele, hogy pont tíz órakor elaludt.
                    Pedig akkor mennyi tanulnivaló volt!...) Hát csak nagyot szól valami odaát az ő
                    szobájában. Pukkant! Mici borzasztó gyáva volt. Azt mondja: Flóra, mi az?! És
                    csak átkiált a néni: Ach Virág! meglőttek...</p>
				<p>Virág kacagott és Piroska még jobban. A lovag úr is csak nevetett, nem tudott mit
                    tenni, csak hunyorgatott meglehetős nagy orrával. Voltaképpen meg volt sértve,
                    sehogy sem képzelte ilyennek a találkozást.</p>
				<p>Így telt el az egész másfél óra, amennyi ideig itt lehetett a vendég.</p>
				<p>Jenő úr hosszú orral ment el; Virág pedig napokig kacagott, ha rágondolt. Csak
                    később ámult el és döbbent meg. Nem értette magát, mi történt? Hova lett az a
                    sok álmatlan éjszakán szőtt, font, buborodó bűvös hangulat, amely nemrégen is
                    úgy egybefűzte őt álmai lovagjával.</p>
			</div>
			<div type="chapter">
				<head>37</head>
				<p>A választás napja erősen közeledett. Zsolt ez alatt a két hét alatt csak egy-egy
                    órára tudott eljutni Virághoz. Néha olyan lelkes hangulatban volt, hogy majd
                    fölvetette hatalmas lármájával a házat, ilyenkor senki sem jutott szóhoz
                    mellette, máskor annyira fáradt és kimerült volt, alig bírta vonszolni magát.
                    Intim szót nem is váltottak egymással.</p>
				<p>Már az egész vármegye tudta, hogy Zsolt “meg van fogva”. Valami titokzatos falusi
                    kis boszorkány babonázta meg. A Lázár-háznál számosan látták is, mert Lázár
                    egyik főkortese volt Zsoltnak, már amennyire a katonatiszti kardbojt engedte.
                    Szerencséjére honvédtiszt volt, s neki az is igen kedvére esett, hogy a lánya
                    barátnőjét fogja elvenni a leendő nagy úr. Senki sem kételkedett benne, hogy
                    Zsoltból idővel miniszter lesz.</p>
				<p>Ez a nagy nyilvánosság elhatározásra bírta Zsoltot. Meg fogja kérni a Virág
                    kezét. Nem bízta ezt idegenre, féltve őrizte szíve titkát, s rettegett attól,
                    hogy a sablonos formában folyjon le az ő regénye is.</p>
				<p>De mikor éppen ideje lett volna rá, hogy hazamenjen Dávidházára, megbetegedett.
                    Napokig feküdt gyötrő lázban a székvárosban, s egy éjjel úgy érezte, meg fog
                    halni.</p>
				<p>Lázas vergődésében verset írt. Az a nagy kérdés tűnt föl előtte, hogy ő, aki most
                    egész emberáradat érdeklődésének a középpontjában él, tulajdonképpen egyedül,
                    szeretet nélkül áll a rideg világ közepén. Sorra szedte egy-egy versszakban, s
                    inkább éles ésszel, mint költői ihlettel elemezte, hogyha meghalna, “ki siratná
                    meg”?</p>
				<p>S csak egy lelket talált, aki őszintén, szívből sírna utána, aki egész életén át
                    megőrizné emlékezetét: Virágot. És mégis, ezt is kérdőjelesen állította.</p>
				<p>A vers gyönyörűnek tetszett neki, bár maga is látta, hogy nem elég szabályosan
                    gördülnek a sorok. Javítás nélkül írta meg végig és hagyta, hadd döccenjenek a
                    rímek, csak a szók maradjanak épek és találók.</p>
				<p>Másnap reggel borítékba tette s aláírás, cím és kísérő sorok nélkül elküldte
                    Virágnak.</p>
				<p>Virág a Jenő látogatása óta egészen tönkrement. Szegény kislány. Éjszakánként
                    sírt és imádkozott. És hangtalanul hívta, szólongatta szerelmesét, akiben nem
                    mert hinni, bízni, remélni.</p>
				<p>Lojzi volt az egyetlen, aki teljesen átérezte az ő érzéseit. Minden este ott ült
                    mellette a kertben a kis padon, s míg közönyös apró dolgokról diskuráltak,
                    igyekezett szórakoztatni Virágot, aki nagyon hálás volt e hűségért. Szegény
                    Lojzi sem ment jogásznak, nem volt pénze, hát itt maradt még egy félesztendeig,
                    biztatta magát, hogy januárban is csak olyan jól be lehet iratkozni az
                    egyetemre, mint szeptemberben. Virág meggyanúsította, hogy az ő kedvéért maradt
                    ki, s még százszor hálásabbnak érezte magát iránta, pedig a derék német fiúnak
                    csakugyan nem volt pénze, ha lett volna, eszébe sem jut, hogy másképp is lehet:
                    akkor egyszerűen menni kell, akármilyen is a szívfájdalom. De ha már itt maradt,
                    legalább hűségesen veregette egyik vörös öklével a másikat, s mondogatta:</p>
				<p>- Az a haszontalan Zsolt! Csak kerüljön a kezembe, olyan apróra töröm a
                    csontját!</p>
				<p>- No-no-no!</p>
				<p>- Így kínozni magácskát.</p>
				<p>Virág szelíden, bágyadtan mosolyogva hallgatott.</p>
				<p>- Botrány a fővárosban! Egy krajcár! - kiáltotta Lojzi, s erőszakosan
                    kacagott.</p>
				<p>Mikor Virág megkapta a Zsolt versét, végre úgy tetszett neki, lehullott a
                    titokzatos lepel, amibe az az ember burkolódzott. De most sem egyszerű, nem
                    őszinte. Mennyi embermegvetés van a soraiban, milyen durva, káromkodós
                    kifejezések és hány kérdőjel, mikor az ő szerelméről beszél. Vagy saját magában
                    kételkedik? Bizonyára, mert hiszen ő, a kis Virág olyan nyíltan állhat már
                    előtte vergődő szerelmével, hogy szinte szégyen.</p>
				<p>Zsolt éppen fölépült a választásra. Sápadt volt, beesett arcú; erős arccsontjai
                    kimeredtek, besüppedt szemei villogtak, tűz, lelkesség és ész égett bennük. A
                    választás nagyon heves volt. Ellenfelei az utolsó percig nem adták föl a harcot.
                    És Zsolt a hadvezér megelégedését érezte, mikor látta, hogy alvezérei, tisztjei,
                    kortesei mennyire fanatizálva vannak, s tűzbe-vízbe készek menni érte.
                    Elképzelhetetlen az az izgalom, ami a választás alatt volt. A szavazás napján
                    tíz órakor Noszlopy visszalépett Szőnyi javára, s a vén zsivány ügyvéd
                    agyonitatott szavazói vasmarokkal vonták maguk közé a csodadoktor jámbor
                    tótjait. Már dél van, három óra, négy óra, s mindkét párt győzi a turnusokat.
                    Zsolt csaknem szétpattant aggyal jár-kél a kis gyűlési teremben a megyeházán. Ha
                    most elbukik, vége az egész pályájának, mert ezt a harcot nem lesz többet ereje
                    s kedve újra csinálni sikertelenül.</p>
				<p>Fogynak a szavazók; mindkét jelölt lassan bírja már előállítani a tíz-tíz
                    voksot.</p>
				<p>Az elnök öt órára tűzi ki a zárórát.</p>
				<p>A Szőnyi csoportja elmarad.</p>
				<p>A következő esetben a Dávid-párt nem bír kiállítani egy embert sem.</p>
				<p>A kortesek rémülten vágtatnak szanaszét, s a holtakat is kiássák a sírból.</p>
				<p>Egy Szőnyi-szavazót elkerget az elnök, mert már egyszer szavazott.</p>
				<p>Erőszakosságot ordítanak odakint s verik a palánkot.</p>
				<p>Végre itt a végső perc, s bezárják a nagy terem összes ajtait. Pár perc múlva
                    pokoli dörömbözés van.</p>
				<p>- Itt a Szőnyi-párt! Megjöttek a bekecsiek! - ordítják künn.</p>
				<p>Késő. De nem is igaz. A bekecsiek még reggel leszavaztak. Ez csak fogás, hogy két
                    voksot betolhassanak.</p>
				<p>Mindenki leszavazott a teremben.</p>
				<p>Összeszámolnak. Az elnök kihirdeti az eredményt.</p>
				<p>- Szőnyi Gábor 1230 szavazatot kapott. Dávid Zsolt 1232-t.</p>
				<p>Az emberek üvöltenek, egymás nyakába borulnak, sírnak.</p>
				<p>Az elnök is Dávidra szavaz! Éljen az elnök! Három a magyar igazság. Három a
                    szótöbbség!</p>
				<p>Követség megy Zsoltért. A vállukon hozzák. Mindenki érzi, hogy ez történelmi
                    pillanat. Dávid Zsolt nagy ember.</p>
				<p>És Zsolt prófétai átszellemültséget érez; meghatottan köszöni meg a mandátumot,
                    aztán kitör belőle a láng, s égő szemei tengerfeketén villognak ki sűrű szatír
                    szemöldökei alól, haja szilaj fürtökben szövődik szét, s a hangja sikolt, míg
                    esküszik, hogy a haza boldogságáért, a magyar népért fog küzdeni szíve utolsó
                    dobbanásáig.</p>
				<p>A másik percben sürgönyt fogalmaz meg gondolatban Virágnak. És ekkor érzi, hogy
                    minden előbbi meghatottsága mellett is csak ez az érzése az emberi, az igazi, az
                    élet legbensőbb titka.</p>
				<p>Alig is várta, hogy hazarohanhasson, másnap reggel már otthon volt. Kifáradva,
                    kimerülve, de boldogan s reménységgel tele. Rögtön Virághoz, de már napok óta
                    nem aludt, s amint át akart öltözködni, elnyomta az álom.</p>
				<p>Csak estefelé ébredt fel. Frissnek, ruganyosnak érezte magát. Gyorsan öltözött,
                    és sietett a faluba. Úgy tetszett neki, mindenki tudja, hogy most megy az igazi
                    diadalútra. Aki látta, vidáman, nagy kalapemeléssel köszöntötte.</p>
				<p>- Jó estét!</p>
				<p>Mint két vívókard pengéje villant össze szemük, csendült a hangjuk.</p>
				<p>- Rossz színben van! - kiáltott fel Zsolt.</p>
				<p>Virág ellenségesen pillantott rá.</p>
				<p>- Rút vagyok! Mint mindig.</p>
				<p>Zsoltot megbántotta ez a szó. Hát neki nem szabad őszintének lennie? Virág ki
                    akarja közülük zárni, az őszinte hangot? Olyan messze vannak ők egymástól még
                    mindig, hogy egyszerű, ijedt, szerelmetes sajnálkozást rosszakaratú bóknak kell
                    inkább eltakarnia! Sokszor érezte már Virág előtt, hogy nem célszerű teljes nagy
                    őszinteségét kimutatni, mert mindig balsikert ér el, ha nem kedvező a lányra a
                    szava. Ő maga olyan szívesen tárta föl a keblét az édes ellenfél előtt, s úgy
                    érezte, hogy még a legkeményebb vágást is gyönyörrel fogadja, csak közönyös ne
                    legyen. De a maga részére is ugyanezt a szabadságot kívánta, s ha
                    egyszer-egyszer élt is vele, rögtön póruljárt, észre kellett vennie, hogy Virág
                    is “csak nő”.</p>
				<p>Ellenben a kis Virág sok kínja, gyötrelme, önmagával való versengése közben
                    valóban hervadt rózsa lett, megsápadt, szeme sötétkarikás, orra megnyúlt, sőt
                    tizennyolc éves arcán apró ráncocskákat vett észre. Ez még jobban lehangolta;
                    ideges volt a végtelenségig, türelmetlen, önmagával s másokkal elégedetlen.
                    Mintha a szívébe szúrtak volna, hogy Zsolt, akit maga ellen védőül várt, legelső
                    szavával durván konstatálja a rideg, letagadhatatlan tényt, azt, hogy megrútult!
                    Szívtelen. Nem érzi, hogy miért? Hogy miért? Hogy ő az oka! A rettenetes,
                    megemésztő szerelem!... S nem azt látja, hogy mennyit kellett szenvednie, hanem
                    azt, mi lett belőle. Ej, igazán jobb lesz véget vetni mindennek. Az lesz a
                    legjobb.</p>
				<p>Már az első pillanatban elkeseredett köztük a hangulat.</p>
				<p>Zsolt halkan, fáradtan üdvözölte a nénit, aki szintén gyanakodóan nézett rá s
                    nagy hangon gratulált a “szerencséhez”.</p>
				<p>Ezt a szót is gyűlölte Zsolt. Nem a szerencsének, hanem saját munkájának köszönte
                    a győzelmét.</p>
				<p>Hallgatva mentek be, s leültek a helyükre. Zsolt a nagy dívány sarkába, az ablak
                    felől. A néni éppen nevetett rajta a minap, hogy “egészen kiülte azt a díványt
                    az a te Dávidod”.</p>
				<p>Virág az asztal mellé ült, ahova hímzőrámája volt fölállítva, s rajta valami
                    kézimunka kifeszítve.</p>
				<p>Hallgattak. A néni érezte, hogy itt valami baj van, s gyöngéden azt gondolta,
                    legjobb, ha magukra hagyja őket. Pedig most mindketten igen örültek, hogy beszél
                    helyettük.</p>
				<p>- Nem is kérdezi, mi volt, mi történt - szólt Zsolt sokára; a szíve dobogott.</p>
				<p>- Nem érdekel! - felelt Virág, s a rámájára hajlott komoly arccal, és elnyelte a
                    gondolatát; maga sem kérdi, mi történt énvelem!</p>
				<p>Zsolt rettenetesen lehűlt. A hiúsága halálosan meg volt sértve. Az egész világot,
                    a közönyös senki-semmi népet, akik személy szerint nem ismerik őt, érdekli s
                    Virágot nem, ami vele történt! Úristen, hiszen itt nincs mit keresnie. Nem
                    szólt, csak kimeredt szemmel nézett a lányra.</p>
				<p>Ez fölpillantott, meglátta, megértette őt. S hideg, jeges lett az arca; úgy
                    nézett el rajta lefelé forgatott fagyos szemekkel, kiduzzasztott édes kis gőgös
                    tokával.</p>
				<p>- Értelek - gondolta magában -, pukkadsz, hiú! Azt hiszed, most az egész világ
                    körülötted táncol. És te se tudsz másra gondolni, csak a dicsőségedre! Csámpás!
                    Ha tudnád, mi vagy!</p>
				<p>És megvetően elfordította a szemét, s már nem is volt olyan igazán ellenséges; ez
                    a goromba gondolat feloldotta a hangulatát, s nevetni tudott volna a berzenkedő
                    kis “trotli” kakason.</p>
				<p>De Zsolt nem hallotta a gondolatát. Megint felfordult vele a világ, homlokát a
                    tenyerébe támasztotta, s a dívány karjára könyökölt. Úgy meredt maga elé, mint
                    az eszelős.</p>
				<p>- Az egész világ ünnepel - mondta rekedten -, tombol, csak az, akit jobban imádok
                    az egész világnál, az... az...</p>
				<p>Virágon villanyos áramok rohantak végig, de a nagy mondás sértette vallásos
                    érzését.</p>
				<p>- Frázis! - mondta.</p>
				<p>És Zsolt még jobban összeroskadt. Ennek a szónak egész jelentését megérezte a
                    lány szájában: nem hisz neki, aki olyan sok frázist pufogtatott el tömegek
                    megtévesztésére - s igaza van, ha nem hisz!</p>
				<p>A látszat ellene szól. De hát örökkévaló Isten, hogy bizonyítsa be, hogy őszinte,
                    egyszerű, igaz ember.</p>
				<p>Hirtelen, mintha felrobbanna, felugrott s a lány elé állt. Minden porcikája
                    reszketett, s a szeme csaknem kiugrott sovány, meredő arcából.</p>
				<p>- Gyere velem rögtön! Légy a feleségem! Parancsolom!</p>
				<p>Virág hátraszökött, mint a kígyó elől, a széket is felborította.</p>
				<p>Ez a brutális támadás elvette az eszét.</p>
				<p>- Soha! - kiáltotta. - Soha!</p>
				<p>Zsoltnak szétmeredt a szeme, s a két pupilla külön irányba torzult el. Lezúzódott
                    a karja, s szinte eszét vesztette az indulattól.</p>
				<p>- Hogy mer nekem parancsolni! - kiáltotta Virág, és Zsolt ködlő szemein át
                    gyűlöletet látott felé szikrázni.</p>
				<p>Tébolyodott, téveteg mozdulattal a kalapja után nyúlt, többet nem szólt,
                    elment.</p>
				<p>És Virág megrettent, fejéhez kapott, és szeretett volna utána szaladni és nem
                    mozdult. És várta, szívpattanással várta, hogy visszaforduljon, hogy elébe
                    omoljon...</p>
				<p>De nem jött. Elment. El.</p>
				<p>És a szegény lány levágta magát a díványra; a dívány sarkába, ahol Zsolt ült, s
                    keserves, kínos zokogásba tört ki.</p>
				<p>- Virág! Gyermekem! Jézus Mária! Jézuskám! Bozse moj! Jaj, mi volt itt! - állott
                    meg felette reszketve ijedtében a néni, aki a kis szobában volt s onnan látta,
                    hogy Zsolt iszonyatos arccal letámolygott a kert felé. Itt meg Virág zokog, mint
                    a halottsirató.</p>
				<p>- A cudar - kiáltott fel újra a néni éles síró hangon. - Mikor betette ide a
                    lábát! Drága gyermekem! Vesd ki a fejedből a cudart! Menjen a pokolba a
                    pénzével! Ott süllyedjen el az egész vára, ahol van! A kénkő vesse fel! A
                    gyilkos! A haramia! Csak idejön bajt csinálni! A borzasztó ember! Nem szánja
                    ilyen kis cseppséget! Úgy gázol a nagy bocskorával a szívibe.</p>
				<p>Virág nem állotta tovább. Felkacagott! Ott sírtában elnyúlt a díványon, és az
                    egész jelenet elvesztette tragikus komolyságát.</p>
				<p>A néni abbahagyta a sírást és kéztördelést. Könnyei felett, elvánnyadt arccal
                    kukucskált a lányra, akit még mindig rázott a kacagás.</p>
				<p>- Megbolondultál! - pisszegett haragosan a néni. - Hisz az egy áldott, azt te
                    üldözted el, te! te!... Mi volt itt!</p>
				<p>- Megkérte a kezem! - kiáltotta diadalmasan Virág.</p>
				<p>A néni sóbálvánnyá lett. Összecsapta a kezét.</p>
				<p>- Jézus Mária!... És te elkergetted!</p>
				<p>- El! - kiáltotta Virág.</p>
				<p>- Ó, te szamár, te szamár! No, te csak egy szamár vagy. Mert ilyen csak egy
                    szamártól telik ki.</p>
				<p>Virág csendesen, győztesen nevetett. Most érezte át, hogy tulajdonképpen ő
                    győzött, s minden idege boldogan rezgett.</p>
				<p>- És ha az most elmegy, és nem jön, és azt teszi, amit az a másik, az a Bertalan,
                    akit csak az a Piroska...</p>
				<p>Virág megdermedt és fölegyenesedett.</p>
				<p>Figyelt, várt. Hátha már jön is vissza. Ó, csak jöjjön, jöjjön.</p>
				<p>De hiába várt estig, éjfélig. Nem jött.</p>
				<p>Akkor a néni magára borította nagy, vörös sávos felsőkendőjét s felzörgette az
                    udvara végén, a kamarából csinált szobácskában lakó öreg parasztot, és felküldte
                    a kastélyba, kérdezze meg, otthon van-e az úr?</p>
				<p>- Az úr elment Pallagra, mert haldoklik a nagybátyja. - Ezzel jött vissza az
                    ember.</p>
				<p>Új rémítő hír.</p>
			</div>
			<div type="chapter">
				<head>38</head>
				<p>Zsolt már igazán közel érezte magát az elvesztéshez, mikor éjféltájon Pallagra
                    beért a kocsija.</p>
				<p>Elveszíti a szerelmesét, s mikor a legsötétebb gondolatokkal őrjöng, és a fejét
                    ököllel üti, s azt kérdezi magától, észnél van-e, lehet-e ez? Jönnek utána, s a
                    bátyja halottas ágyához hívják.</p>
				<p>Ez talán a sokat jövendölt világ vége? Így valósul ez meg? Belsőleg dől romba
                    egy-egy ember lelki világa? A görög sorstragédiák újulnak meg, vagy talán
                    folyvást élnek azok, csak mi nem látjuk? mert már más általánosításokkal nézzük
                    az életet?...</p>
				<p>A nagy ház tornácán két lámpa is égett e késő éjjeli órában.</p>
				<p>Zsolt besietett a nyikorgó előszobán át.</p>
				<p>Lulika nyitotta ki eléje az ajtót. A fejével intett jó estét. Zsolt bement. Még
                    egy hölgy volt odabent, magas, szép termetű, feketébe öltözött nő, a Lulika
                    legidősebb testvérnénje, Sára. Zsolt könnyedén meghajlott előtte, s kérdően
                    belenézett az arcába. A régente gyönyörű hölgy arca citromsárga volt, még a
                    szeme golyója is világossárga. Zsolt már hallott róla, hogy régi májbaja
                    sárgaságba ment át. De most, hogy először látta, elrémült. Sára hangtalanul
                    intett befelé.</p>
				<p>- Bizony így vagyunk.</p>
				<p>Zsolt félve lesett az ajtóra. Senki sem szólt, s neki képtelenül rémítő volt ez a
                    két komoly asszony, akiken nem megilletődés vagy félelem látszott, hanem a
                    komolyság, ami súlyos, nagy eseménykor lefoglalja az asszonyokat.</p>
				<p>Így állottak egy kis ideig.</p>
				<p>- Mindig várta magát! - szólott Sára.</p>
				<p>- Nem engedte, hogy utána küldjünk, míg a választás meg nem volt - szólott
                    Lulika, és Zsolt szinte félt, megijedt tőle, hogy a modorában nem látta a régi
                    naiv gyerekességet.</p>
				<p>- Mi baja van? - kérdezte száraz szavakkal Zsolt.</p>
				<p>- Tüdőgyulladás! - intett lemondóan Sára. - Többször meghűlt egymás után.</p>
				<p>- Az isten verje meg azt a Bugarszkyt! - suttogta Lulika.</p>
				<p>- Ne átkozódj, lelkem - intett a nénje.</p>
				<p>- Az ölte meg. Tudja, Zoli, a múlt hét elején milyen rossz idő volt; Bugarszky,
                    ez a rongyos bérlő itt, férjhez adta a lányát, s elmentünk a lakodalmára. Ott
                    hűlt meg végképpen. Az isten verje meg.</p>
				<p>A Lulika szemei kivörösödtek.</p>
				<p>Bentről mintha nesz hallatszott volna.</p>
				<p>Zsolt félve figyelt a hálószoba felé, mintha kísértetet várna. Lulika gyorsan
                    megdörzsölte a szemét, s eldobta a kendőt az asztalra.</p>
				<p>Besietett lábujjhegyen, óvatosan.</p>
				<p>Figyeltek. Minden kis pattanást hallottak, ha a deszka nyikorgott. A
                    dolgozószobából idehallatszott az óra lágy pendülése.</p>
				<p>- Nem kell semmi, édes?... - hallotta Zsolt a Lulika szívhangját. - Lelkem!
                    Drágám... Hisz már jobban vagy! Nincs olyan lázad! Iszol egy kis tejet? Zsolt is
                    itt van... Bejöjjön?</p>
				<p>Zsolt megremegett; a térde táncolt.</p>
				<p>Lulika egy perc múlva kiintett.</p>
				<p>Hát itt a rémség perce. Haldokló ágyon látni azt, akit...</p>
				<p>Belépett, s a zöldernyős bágyadt fényű éjjeli lámpa világánál meglátta rögtön a
                    bátyját. Úgy feküdt ott az ágyon, mintha semmi baja sem volna. A szeme eleven
                    csillogó, okos; a haja, szakálla szépen rendben. Az arcán semmi nyoma a
                    betegségnek. És mégis úgy járkál körülötte mindenki, mintha attól félne, hogy
                    egy erős mozdulattal kilobbantja a gyönge mécsest. És Zsolt is úgy lép a
                    közelébe, és könny gyűl a szemébe, és letérdel, sovány, eres kezeire hajtja az
                    arcát, s megcsókolja olyan lágyan, gyöngéden, mintha azzal is bajra lehetne. És
                    a kedves, a szerető kéz megsimogatja az arcát, amitől új könnyár fakad a
                    szívből. Aztán lelankad, s ez megkeseríti az előbbi édes csöppeket.</p>
				<p>- Ne sírjon - súgja fülébe Lulika, mintha a paplant igazítaná.</p>
				<p>Zsolt visszafojtja a könnyeit; mikor kissé bír már uralkodni magán, fölnéz. Gyula
                    int a szemével, hogy üljön le mellé. Leül. A beteg szája mozdul, hang nem jön
                    ki. Erre megerőlteti magát, s riadt torokhangon szól.</p>
				<p>- Gratulálok... gyerek!</p>
				<p>Új könnyár patakzik le a Zsolt arcára, s odahajtja fejét szeretett bátyja
                    párnájára. Igazán gyerek, kicsiny, félénk, féltő, ismeretlen titkoktól rettegő
                    gyerek.</p>
				<p>- Ne beszélj, édes! - inti Lulika.</p>
				<p>- El is felejtettem... a beszédet... Már újra kell tanulnom... a fiaimmal.</p>
				<p>Ennek a finom, gyöngéd tréfának borzasztó hatása van. Lulika kisiet, el a
                    harmadik szobába, hogy zokoghasson. Zsolt összeszorítja a fogait, s hősiesen
                    fojtja el a könnyeit; a torka feszül.</p>
				<p>A beteg kifáradt.</p>
				<p>Amint ránéz, látja, hogy maga elé bámul, fel a mennyezetre. Utána pillant, hova?
                    Sehova. A semmibe.</p>
				<p>Kis idő múlva újra szólni akar a beteg, de hangja nincs.</p>
				<p>- Mondani akarsz valamit, Gyula bátyám?</p>
				<p>A beteg int a kezével, lemondóan; az ujjaival.</p>
				<p>- Sokat! - tör ki a szó belőle - nagyon sokat... szeretnék mondani... de már
                    késő.</p>
				<p>Zsolt kimeredt szemmel nézi, mint a víziót. Összekavarodik benne a valóságos
                    vérrokon s a titokzatos haldokló iránti vegyes érzése.</p>
				<p>Bejön Sára. A borogatást kell megújítani. Zsolt félreáll, s bámulva látja a nő
                    munkáját. Sárának sok gyermeke van, azok mellett igazi betegápolónővé kellett
                    lennie, s most gyorsan, pontosan, könnyedén végzi nehéz föladatát a nagy férfi
                    mellett. Zsolt tudja, hogy ő képtelen volna rá, ügyetlen hozzá, sőt amint később
                    rájött, gyönge is, mert nem tudja a helyes fogásokat. Tisztelettel néz a sárga
                    arcú nőre, aki maga is a sírban áll féllábbal. Az éjjeli asztalkán háromféle
                    orvosság van, amit különböző időben kell beadni. Zsoltot ez mind megfélemlíti; a
                    sok pohár, üveg, kanál...</p>
				<p>A beteg a fejére is kap egy jeges vászonsapkát.</p>
				<p>- Így ni! most szépen lefekszünk! lepihenünk! nem gondolunk semmire, hanem
                    elalszunk! Így bizony!</p>
				<p>Zsolt mintha tollal kaparnák a szívét; úgy bánnak a nagy komoly emberrel, mint a
                    gyermekkel, és az hagyja!</p>
				<p>Mindnyájan átmentek a másik szobába, s a beteg behunyta a szemét.</p>
				<p>- Hány óra?</p>
				<p>- Egy.</p>
				<p>- Még egy óra... jön a tanár.</p>
				<p>- Gyulának még nem mertük megmondani, hogy tanárt hívattunk Pestről. Nem akarta
                    engedni, mert igen drága, s nincs pénze...</p>
				<p>Zsoltnak megrándult a szeme.</p>
				<p>- De az ember mindent meg kell hogy tegyen: mert később vádolja a lelkiismerete,
                    hátha lehetett vón segíteni.</p>
				<p>Szótlanul ültek tovább, s az óra odaát a dolgozószobában pengte-zengte a
                    perceket. Zsolt egyszerre megdobbanni érezte a szívét. Az az óra! A hangja
                    éppen olyan, mint... a Virágék szobájában... Ah! Ott is azért volt olyan ismerős
                    a szoba, hiszen gyermekkora óta ismeri ezt az órát, a törött üvegbura alatt, de
                    ennek a tetején nem huszár lovagol, hanem... Ah, Virág! kis Virág! Drága
                    gyermek, te alszol-e? Zsolt elszörnyedt; most azokat, őt halálra rémítette.
                    Istenem, ki tudja, nem gondolnak-e arra, hogy azóta...</p>
				<p>Jött a háziorvos. A tanár elé, a konzíliumra. Alacsony, vaskos, fekete ember,
                    vastag nagy bajusza, közepén kettémetszett orra van. Komoly, és ő is szomorú,
                    valóban baráti viszony volt közte és a beteg között, akivel nemegyszer közösen
                    kísérleteztek a laboratóriumban. Az orvoson látszik, hogy a tanártól mit sem
                    vár, de a hölgyeknek általánosságokkal erősíti a bizalmát.</p>
				<p>A negyedórák gyorsan telnek, az orvosságot Lulika pontosan beadja. Az orvostól
                    megkérdezi, nem baj-e, hogy néhány percet mulasztott.</p>
				<p>- Nem! - nem! - szól az orvos szórakozottan.</p>
				<p>A kocsi előáll, a szobalány beszól: be van fogva.</p>
				<p>Zsolt észreveszi, hogy tőle várják, menjen ki a tanár elé. Túlbuzgó mozdulattal
                    áll fel, s megrémül, hogy a székét megtaszította.</p>
				<p>Kint a levegő erősen lehűlt; őszies.</p>
				<p>A kis állomáson sokáig kell sétálnia a csikorgó kavicson, s egy percben a halál
                    filozófiájával, másikban a bátyjával, aztán Virággal meg a saját
                    öngyilkosságával foglalkozik.</p>
				<p>A vonatból egy utas száll le. Feltűnően alacsony és széles ember. A vonat tovább
                    robog; ők egymás elé állnak.</p>
				<p>- Kérem, nem a kastélyból?</p>
				<p>- De igen. Dávid Zsolt vagyok, a bátyám...</p>
				<p>- Áh, az új képviselő. Roppant örülök. A lapok tele vannak a remek választással.
                    A krajcáros lapok az arcképét hozzák.</p>
				<p>Zsolt elmosolyodik és aztán sóhajt.</p>
				<p>Mikor beülnek a kocsiba, a kis tanár, aki nagyon adja a professzort, megkérdi, mi
                    baja? Zsolt szabatosan, tömören elmond mindent, s meg van elégedve a saját
                    előadásával.</p>
				<p>- Na ja, ja, persze, persze - harapdálja az apró tanár szőke, vékony bajuszát, s
                    az ölében gondosan tartja a műszertáskáját.</p>
				<p>Zsoltot meglepi, hogy a derék körorvos milyen mély tisztelettel fogadja a tanár
                    urat. Átvonulnak egy másik szobába, előzetes konferenciára.</p>
				<p>- Gyulukám édes, itt a tanár.</p>
				<p>Lónyay Gyula barna szeme haragosan megforog.</p>
				<p>- És így jó lesz, drágám, muszáj volt, édes, mert én már majd meghaltam az
                    ijedtségtől.</p>
				<p>Gyula int a szemével, hogy érti, belenyugszik, nem bánja, sőt amint később Zsolt
                    megfigyelte, örül is neki. És Zsolt jelen van a vizsgálatnál. Elszörnyedve
                    látja, hogy akit ők a fúvó széltől is féltettek, egész nyersen felültetik, mint
                    egy zsákot, s a tanár kocka formájú nagy, pufók fejét odateszi a hátára, hogy
                    hallgatózzon...</p>
				<p>A beteg teljesen kimerülve zihál a vizsgálat végén, de maga is olyan bizalommal
                    nézi az orvos mozdulatait, hogy Zsolt megdöbben: ez szomorú jel. Hisz ő tudja,
                    neki tudnia kell, hányadán van.</p>
				<p>Újabb rémesen hosszú konzílium után, amelyet Zsolt ideges-türelmetlenül várt el,
                    mert a Molière-szatíra járt az eszében, hogy az orvosi öszvérek hány utcát
                    szaladnak be egy nap... végre behívták, s a kis professzor, a híres
                    tüdőspeciálista, aki valóban jó reklámja a saját mesterségének, mert akkora
                    tüdeje van, mint egy kovácsfújtató, hivatalosan, néha egy-egy pillantást vetve
                    föl szürke szemeivel a mereven, sőt ellenségesen figyelő Zsoltra, elmondta:</p>
				<p>- Igen tisztelt képviselő úr, a beteg alapos megvizsgálása és az orvos úr (igen
                    tisztelt kartársam) előadása után alaposan megtárgyaltuk... a kezelés a
                    legkitűnőbb... változtatni semmit sem kell... az orvosi tudomány csak ezt írja
                    elő... Isten kezében vagyunk...</p>
				<p>Ezalatt Sára és Lulika a másik szobában borítékba tették az ezer koronát s az
                    első osztályú gyorsvonati jegy árát...</p>
				<p>Zsoltnak szorult a szíve az ősemberi balgaság modern jeleneténél. Kívánta, hogy
                    sohase legyen beteg, s fogadta, hogyha az lesz, nem enged orvost magához.
                    Emlékezett a nagyanyjára, aki egyszer gyermekkorában, az ő szeme láttára
                    kergetett ki egy nagyhírű orvost, aki leereszkedőleg kérdezte tőle:</p>
				<p>- No mi baj, asszonyom!</p>
				<p>- A vénség! Azon segítsen!</p>
				<p>Mikor kikísérte a tanárt, aki a következő vonattal szerencsésen elutazhatott, s
                    amellett elpanaszkodta, milyen terhes neki az ilyen éjszaka, szeretett volna
                    göröngyöt hajítani a vonat után, mint a parasztsuhanc a szekér után.</p>
				<p>Úgy egyeztek meg, hogy ma ő fog virrasztani, már úgy sincs messze a reggel. A két
                    nő nagyon kifáradt.</p>
				<p>Leült a nagybeteg ágya lábánál, s míg azt a jól ismert szép arcot nézte, azokat a
                    még most is olyan okosan nézelődő szemeket, lassan átadta magát kínzó
                    gondolatainak s még kínosabb szívszorulásának.</p>
				<p>Az órát nézte minden percben, hogy el ne mulasszon valami orvosságot. Nagy teher
                    volt ez, alig bírta számolgatni, mit mikor kell beadni. Borzasztó álmos
                    volt.</p>
				<p>Egyszerre csak felriadt. A beteg vidám, egészséges, mosolygó szemekkel nézett
                    rá.</p>
				<p>- Elaludt! - mondta s olyan jóságos derűvel nézte az öccse arcát.</p>
				<p>Zsolt összerázkódott, fölállt, megnézte az óráját, csakugyan egy félórája aludt
                    már. Megijedt, mi lesz a be nem adott orvosságcsöppekkel, s a borogatás!</p>
				<p>Míg ott sürgött-forgott a bátyja körül, az egyre olyan vidám szemmel, olyan
                    humorral nézte ügyetlenkedését, mintha egészen egészséges volna.</p>
				<p>- Jobban van! - susogta Zsolt.</p>
				<p>A bátyja igent mosolygott a szemével.</p>
				<p>Zsoltnak tágult a melle és repülhetett volna.</p>
				<p>- Jobban! Hála legyen az Istennek!</p>
				<p>- Jobban érzem magam! - mondta különös, elváltozott hangján a beteg.</p>
				<p>- Túl van a krízisen!</p>
				<p>- Lehet... Most... alszom egyet... kegyesen megengedem neked is...</p>
				<p>Mosolygott. Zsoltnak könny fakadt a szeméből, azon át nézte szeretetteljesen a
                    nagy, kedves betegét. Az édes tréfálót.</p>
				<p>Megcsókolta a kezét, a homlokát, megsimította selymes tapintású lágy haját. A
                    beteg hálásan, kimondhatatlan szeretettel nézett rá, lehunyta szemét, s a pillák
                    alól, a szem sarkában vékony könnycsepp szűrődött ki. Zsolt lágyan
                    letörülte.</p>
				<p>A beteg nemsokára elaludt, s Zsolt leült a helyére. Nem akart elaludni, mégis
                    elnyomta a szender. Nem tudta, mennyi ideig volt így, egyszer mozgásra ébredt
                    fel.</p>
				<p>A beteg fennült az ágyában, komor, ijedt arccal.</p>
				<p>- Gyere már - kiáltott rá gyönge, erőszakolt hangján -, segíts!</p>
				<p>- Mit!</p>
				<p>- Felkelek.</p>
				<p>- Az istenért! Minek?</p>
				<p>- Megyek... Dolgozni...</p>
				<p>Zsolton a hideg futott végig.</p>
				<p>- Feküdj le, édes bátyám, feküdj le.</p>
				<p>A beteg haragosan vonta össze a szemét, a fogait nagy erővel szorította, s úgy
                    eresztett szót közülök, szét sem nyitva.</p>
				<p>- Megyek hát magam.</p>
				<p>- Nem mehetsz, tönkreteszed magad!</p>
				<p>A beteg egyik lábát kinyújtotta a takaró alól, hogy lelépjen. Zsolt rémülettel
                    tette vissza, gyöngéden és mégis olyan könnyedén, mintha mi ellenállás se lett
                    volna.</p>
				<p>A beteg elámulva nézett rá.</p>
				<p>- Te! - kiáltotta kurtán. - Megütlek.</p>
				<p>Zsoltot a hideg rázta, zörögtek a csontjai.</p>
				<p>A beteg egy mozdulattal levetette magát, úgy, hogy ott ült az ágy szélén.</p>
				<p>Zsolt kétségbeesve nyalábolta át, s visszafektette.</p>
				<p>A beteg ember arca rémületet s gyűlöletet mutatott.</p>
				<p>- Börtönőr!... - mondta, s nem mozdult tovább.</p>
				<p>De Zsolt betakarta a könnyű nyári paplannal, s ott maradt mellette rezgő
                    idegekkel, feszülő aggyal, s ismeretlen félelemtől szoruló szívvel.</p>
				<p>Nem volt tovább álmos.</p>
				<p>Egyszer a beteg tépni kezdte a paplan selymét. Zsolt kimeredt szemmel leste.</p>
				<p>- Ez sem az enyém!... Ez sem a gyerekeimé!...</p>
				<p>Zsolt az arcán lávafolyam égetését érezte. A boldogtalan! Ilyen rémületek!...</p>
				<p>Nemsokára kimeredt a beteg karja.</p>
				<p>- Add ide!</p>
				<p>- Mit?</p>
				<p>- Add idébb hát!</p>
				<p>- Mit, Gyula bátyám!</p>
				<p>- Ott van. A tintatartót!... Be kell fejeznem... - s elmeredt a szeme, mintha
                    fennakadt volna.</p>
				<p>Az arca viaszsárga lett, csak a közepén voltak vörös foltok.</p>
				<p>- Hagyd. Ma nem. Majd holnap.</p>
				<p>Zsolt egyre reszketett.</p>
				<p>Később megszólalt a beteg.</p>
				<p>- Vidd el.</p>
				<p>- Mit?</p>
				<p>- Mondom... nem bírok ma... ne kínozz... vidd el.</p>
				<p>- De mit, Istenem.</p>
				<p>- A tintatartót.</p>
				<p>Zsolt odanézett, ahova a beteg szeme, semmi foltot nem látott, az ágylábán egy
                    halványkék selyem lábdunna volt vetve, egyetlen gyűrés sem volt a felületén.
                    Ötlete támadt. Levette a dunnát s félretette egy székre.</p>
				<p>- Mért hagytad ott?... Nem a dunnát... A tintatartót.</p>
				<p>Zsolt kétségbeesve állott. A lázképekkel nem bír élő ember.</p>
				<p>Fogott egy fehér lepedőt s odavetette az ágy végére.</p>
				<p>- Így. Jó.</p>
				<p>A bátyja élettelenül, elsárgulva feküdt.</p>
				<p>- Meghalt! - kiáltott fel magában Zsolt.</p>
				<p>A test ki volt rúgódva, s mint egy hulla hevert.</p>
				<p>Nem volt ereje tovább egyedül lenni vele. A másik szobába sietett át, ahol a
                    díványra heverve aludt Sára. Amint belépett, fölébredt és felült a derék nő.</p>
				<p>- Baj van?</p>
				<p>- Baj.</p>
				<p>Suhogva besietett.</p>
				<p>- Gyula, Gyulám!... - hajlott föléje.</p>
				<p>A beteg fölnyitotta szemeit, s ingerülten nézett rájuk.</p>
				<p>- Hálaistennek - sóhajtott Zsolt -, csak én rémüldözök.</p>
				<p>Sára rendbeszedte a borogatásokat.</p>
				<p>- Hát sohasem virrad! - nyögött Zsolt. - Milyen hosszú ez az éjszaka. Mennyi
                    minden történt. Olyan volt, mint a bomlott cimbalom.</p>
				<p>Sára ismét átment a másik szobába, hogy egy kicsit pihenjen. Gazdálkodni akart az
                    erejével, látta, hogy Zsoltra már nem lehet bízni a jövő éjjelt.</p>
				<p>Zsolt ott ült az ágy előtt. Mintha szellemekkel lenne népes a szoba. Vége! mondta
                    magában, vége, s az utolsó pillanatait is azok a rettenetes gondok gyötrik
                    el...</p>
				<p>A beteg mintha megérezte volna gondolatait, kérdően nézett rá.</p>
				<p>- Gyula bátyám... Érted, amit mondok?</p>
				<p>A beteg igenlett a szemével.</p>
				<p>- Ne aggódj, ne kínozd magad. Én, én gondoskodom a gyermekeidről!...</p>
				<p>A betegnek tágra nyílt a szeme, szája, eltorzult az arca. Zsolt rettenve látta,
                    hogy hiszen ez még nem gondolt arra... ő ijeszti meg!...
                    ő rettenti, ő fenyegeti meg vele...</p>
				<p>A beteg arca, teste vonaglott, s mereven belenézett az űrbe, mintha az
                    irtózatosságot kutatná...</p>
				<p>Sokáig tartott e lelki küzdelme, aztán összeomlott s elaludt.</p>
				<p>Zsolt pedig ott maradt lélekmardosásával, mely, tudta, egész életére kihat.</p>
				<p>Az egész reggelt s az egész következő napot várakozással töltötték, a beteg ereje
                    folyton fogyott, már mit sem evett, s egész napon át alig adta jelét
                    öntudatának, de Zsolt jól látta, hogy gyakran van magánál és tusakodik magával.
                    Bűnének súlya alatt megroskadva járt-kelt és emésztette magát Zsolt. Mint
                    ködfátyolkép kerengett körülötte az élet, s megfigyelte, hogy izgatottságában
                    feltűnően, telhetetlenül sokat eszik, míg az asszonyok alig érintették az
                    ételt.</p>
				<p>A lét kínos át- meg átérzésével ült órákig a beteg mellett, s többet nem jött
                    szemére álom. Rebegve várta, hogy szóljon még, adjon hangot az a jóságos ajk. Az
                    a fényes elme.</p>
				<p>Másnap éjféltájban egyedül volt mellette. A beteg fölnézett, kissé megenyhült
                    meredt tekintete. Az ajka megmozdult...</p>
				<p>- Véges...</p>
				<p>- Mi véges, Gyula bátyám? - hajlott rá Zsolt.</p>
				<p>- Véges a mindenség!</p>
				<p>Zsoltnak a szívérc csapott valami nagy, nagy megértés! Csak, most a lét utolsó
                    pillanataiban is ilyen tisztán megvan összes életfilozófiája. Ó, nem, a halál
                    nem félelmes, az épp olyan emberi tény, mint a többi...</p>
				<p>Egy óra múlva megkezdődtek a halálhörgések, és Zsolt nem bírt, nem mert többet
                    egy szobában lenni a feloszló hullával, amely elvesztette a lélek kilobbanása
                    után az emberi valóságát.</p>
			</div>
			<div type="chapter">
				<head>39</head>
				<p>Szerencse volt reá, hogy rendkívüli föladat szakadt rá. Bátyja halála a boldog
                    kis család sorsát anyagilag is tönkretette. Gyorsan föl kellett számolni, aztán
                    Pestre utazott, s néhány hetet eltöltött a hagyaték rendezésével. Szinte
                    megijedt, mikor úgy látta, hogy már fogy a dolga.</p>
				<p>Mit keres ő még az életben? Mit vár tőle? Hiába számított az igazi ambíciója
                    felbuzdulására is, a politika sem érdekelte többé. Akárhányszor megállott az
                    utcán és bámulva, gyűlölködve nézett körül, a nap ragyog, az emberek vidámak,
                    boldogok, észre sem veszik, hogy Lónyay Gyula halott. - És épp így nem veszik
                    észre azt sem, ha Dávid Zsolt halott lesz. És a nap éppen így ragyog, ha majd
                    ezek mind meghalnak, ha az unokák unokái is meghalnak.</p>
				<p>És elköszönt a szemével minden tárgytól, ismerőstől, ismeretlentől, s
                    elmerevedett arccal, lankadt pillákkal, fáradt inakkal tovább bandukolt.</p>
				<p>Október végén elhatározta, hogy még az igazi, az utolsó, az egyetlen otthonától
                    is elköszön, a bagolyfészektől...</p>
				<p>Dobogott a szíve, mikor közeledett, s elállott, amikor megérkezett. Nagy kerülőt
                    tétetett a kocsival, hogy ne kelljen a falun végigmenni.</p>
				<p>És mégis mindenütt őt látta. Amint a dombtetőn átzörgött a kocsija, elalélt;
                    megvízionált szeme előtt a fehér napernyős lány...</p>
				<p>És amint dolgozószobájába belépett, a legelső pillantása az asztalon egy levélre,
                    az ő írására esett.</p>
				<p>Őrült idegrohammal kapta föl. Kezében táncolt a levél, s alig talált kést, amivel
                    fölvágja, alig volt ereje, hogy kinyissa.</p>
				<p>A Virág szép, szögletes formájú, kissé ideges, mégis erélyes betűi:</p>
				<p>Kedves Dávid úr!</p>
				<p>A legőszintébb részvét adja kezembe a tollat; úgy szeretném megvigasztalni, mert
                    tudom, hogy most igen nagyon fáj a szíve - de nem tudom hogyan... Csak azt
                    tudom, hogy most maga úgy érzi, hogy mindenét elvesztette, azt hiszi, hogy talán
                    a lelkét is magával vitte a szeretett halott...</p>
				<p>Zsolt zokogásban tört ki, ráborult a levélre, és soká sírt, aztán olvasta tovább,
                    végig, meg újra kezdte tízszer is, és nem tudott betelni a levéllel. Úgy érezte,
                    most kapta az első, a legelső, igaz szívből, szeretetből fakadt és gyógyító
                    vigasz-szót.</p>
				<p>Aztán tollat vett és papírt és írta:</p>
				<p>Édes, drága, egyetlen reménységem, mindenségem, szerelmem, üdvöm, boldog másom,
                    vigaszadóm, lelkem Virága!</p>
				<p>És írta a szókat, a fölfakadó, régen visszatartott, a könnyesőtől gyorsan
                    felüdülő, kisarjadó szerelmes szókat hosszú sorokon, oldalakon át.</p>
				<p>Borítékba tette, lezárta, és leküldte a huszárral a faluba, a kis Virágnak.
                    Megírta benne, hogy délután elmegy hozzá, hogy szeretné kisírni magát.</p>
				<p>És sírt egész napon át, hangosan, jajveszékelve, bezárkózva minden fül elől. Most
                    sírt először szívből a temetés óta. Évek, talán másfél évtized óta; talán
                    először így életében.</p>
				<p>A találkozásuk lágy, könnyes volt.</p>
				<p>Zsolt megszomorodva nézte a hervadt rózsát.</p>
				<p>- Mennyit szenvedett! - mondta magában. - És én vagyok az oka!</p>
				<p>Virág megtört volt, mint mikor a támasztó karót elveszti a virág. Olyan félénk,
                    nem mer sem szólani, sem hallgatni, hogy ne sértse a szent, nagy bánatot. Zsolt
                    megérezte a szívgyöngédségét, s a lelkét is beleöntötte a pillantásába.</p>
				<p>És Virág megértette most a szemek, e hűséges, jó, becsületes kék szemek szavát, s
                    felelt rá, egész szívvel felelt barna, kitágult, nagy szemein át.</p>
				<p>Zsolt beszélt kérdezés nélkül; mindent elmondott apróra. S Virág úgy szívta be
                    szavait, mint a kiszikkadt föld az esőt.</p>
				<p>Repültek az órák, és Zsolt teljesen otthon érezte magát. Ott ült a jól ismert,
                    megszokott dívány sarkába, a kedves öreg óra zengette a múló perceket, s előtte
                    ült Virág egy fotelben, feléje hajolva s csillogó szemmel, láthatólag éledt,
                    szépült az ő jelenlététől.</p>
				<p>Ó, boldogtalan, ő, aki ezt nem látta, nem értette s csaknem elveszítette!</p>
				<p>- Mennyire imádlak! - suttogta neki.</p>
				<p>A lány arca bíborvörös lett erre a váratlan vallomásra.</p>
				<p>Hirtelen fölállott, a szekrényhez lépett, kivett egy dobozt, abból egy tenyérnyi
                    papírlapot.</p>
				<p>Odasietett Zsolthoz, aki bámuló arccal figyelte. - Oda akarta adni neki, de
                    rögtön megijedt, s visszakapta a kezét.</p>
				<p>De már akkor Zsolt fölugrott. Átölelte a derekát, s félkarral magához szorítva a
                    lányt, másik kezével kicsikarta a messze eltartott papírlapot.</p>
				<p>Virág leborult a fotelbe, elfordult és sírva fakadt. Zsolt pedig lelkendező
                    lélekkel olvasta:</p>
				<p>Volt babavilágom, gyermek vidámságom,</p>
				<p> Zord, komor, gondolat nem zavarta álmom.</p>
				<p> A tegnap? Az elmúlt. A holnap? Mit bánom.</p>
				<p> Ma játszom, mulatok, nincs más a világon -</p>
				<p> Az élet gyöngyélet, játék, tréfa, mámor</p>
				<p> - És egy idő óta</p>
				<p> Eltűnt e jó világ,</p>
				<p> Nem játszom azóta...</p>
				<p> - Ezért sirassalak?!...</p>
				<p>Zsoltnak a szívére futott a gyönyörűség. Hiszen ez felelet az ő versére, amit
                    betegen írt, ott, lázban... Gyorsan megfordította a lapot, oda volt írva alá:
                    “szept. 12.” De hiszen akkor!... De hiszen akkor írta!
                    Már akkor megírta! Rápillantott szerelmesen Virágra, aki remegő testtel
                    zokogott, odaomolva a székbe, gyorsan tovább olvasott:</p>
				<p>Volt ábrándvilágom, hófehér álmaim,</p>
				<p> Fekete fátyollal nem vonta be a kín.</p>
				<p> Ragyogó, csillogó égi ideálom,</p>
				<p> Tiszta, szent, imádott, fényes oltárképem,</p>
				<p> Kihez enyelegni s imádkozni tértem,</p>
				<p> S csak érte kívántam éltem, vagy halálom.</p>
				<p> - És egy idő óta</p>
				<p> Eltűnt a bűvös kép,</p>
				<p> Nem látom - azóta!</p>
				<p> Ezért sirassalak!</p>
				<p>- Lelkem, életem élete, drágám, szentem!</p>
				<p>Azért sirassalak, hogy egy idő óta</p>
				<p> Nincs senki, nincs semmi, ami boldogítna,</p>
				<p> Hogy te vagy a zsarnok szívemen, eszemen,</p>
				<p> Hogy ébren, álmomban csak érted vágy szívem.</p>
				<p> S most, mikor elvettél tőlem tarka álmot,</p>
				<p> Szülőt, testvért, mindent, játszi pajkosságot...</p>
				<p>Virágnak borzasztó hosszú volt az idő, nem bírta tovább, megfordult s kimarkolta
                    a Zsolt kezéből a lapot, amely elszakadt, és összeszorította apró öklében.</p>
				<p>Zsolt fölugrott, átkapta a lányt, s magához ölelve az ölébe ültette. Aztán
                    kíméletlenül kicsavarta ujjai közül a papírt, s mind a két karját
                    leszorította. Virág vele együtt olvasott még ennyit:</p>
				<p>Most, mikor már tudok epedőn szeretni.</p>
				<p> Mikor belehalnék, most akarsz itthagyni,</p>
				<p> Ezért sirassalak!...</p>
				<p>Nem bírta.</p>
				<p>Átölelte a Zsolt fejét, hogy az ne tudjon tovább olvasni.</p>
				<p>És Zsolt nem bánta. Nem a sorokból olvasott tovább. Az élet boldogságát tartotta
                    karjai között.</p>
				<p>Nyílt az ajtó, s Mari néni belépett.</p>
				<p>Majdnem fává lett meglepetésében.</p>
				<p>- Ah! - kiáltott s összecsapta a kezét.</p>
				<p>- A menyasszonyomat ölelem! édes néni!</p>
				<p>- Ah, no de ilyet! - kiáltott a néni - és hogy nekem nem is
                        szóltak.</p>
				<p>Mind a hárman fölkacagtak, és Zsolt olyan erősen megszorította a menekülni akaró
                    lánykát, hogy annak nagyon fájt. De nem bánta.</p>
				<p>Olyan boldog volt. Talán, ha ily hatalmas pánt nem védi, a szíve szétpattantja a
                    bordáit.</p>
			</div>
			<div type="chapter">
				<head>40</head>
				<p>És átalakult az egész világ.</p>
				<p>Az égbolt megnőtt, kitágult, megvilágosodott. A hulló ősz megszínesedett, s arany
                    nyírjeseivel mintha most bújt volna elő a ködökből. Az emberek mindevilágon
                    csupa mosolygó arcot öltöttek, s úgy örültek, de úgy az ő boldogságának.</p>
				<p>Sehol idegen arcot, sehol kirívó foltot, kedvrontó percet nem ért Zsolt. S a
                    lelke olyan volt a nagy viharfájások és a még nagyobb zivataröröm után, mintha
                    most született volna benne az élet.</p>
				<p>Egy pillanat alatt megtörtént a kaotikus állapotból a világ teremtése. És lőn,
                    hogy minden szép renddel állott készen a hetedik napon: Ünnepi rendben.</p>
				<p>Olyan harmóniába helyeződtek lelkének elemei, mint maga a világrend örök
                    harmóniája, s tudta, hogy ha nem évezredekre van is berendezve, de erre az
                    életre minden bizonnyal igen.</p>
				<p>S míg a boldog és néma órákat egymás mellett élték, egy pillanatra sem vette le
                    szemét a Virág arcáról, amelyen megújhodott a szín, a fény, a teljes
                    virágboldogság ragyogó szépsége.</p>
				<p>Csak néztek, néztek egymásra a friss őszi reggelen, s egy pillanat szívbillentő
                    lázában kicsordult a könnycsepp a leány szempillájára.</p>
				<p>És Zsolt lelkében mint mély süllyedt harang kondulása dongott bátyja szava:</p>
				<p>“Ha igaz ember termékeny reggelen harmatos rózsát lát, szépet, feslőt: az öröklét
                    örömét érzi meg! A jelen szépségében: a jövő generációk boldog lehetőségét... S
                    minél emberebb az ember, annál kisebb neki a jelen szépsége, amely csak a jele a
                    jövő szépségének. A harmatos rózsának lehulló szirma az isteni öröklét titkát
                    rejti!...”</p>
				<p>És ő a megdicsőülés egy percenetét érte meg: bepillantott a szűz titok, a lélek
                    virágbaborulásának pillanatába.</p>
			</div>
		</body>
	</text>
</TEI>