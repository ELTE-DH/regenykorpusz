<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14261" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Lavina :  Regény  : ELTeC edition</title>
				<author ref="viaf:2057726">Pekár Gyula (1867-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">23916</measure>
				<measure unit="pages">141</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Lavina :  Regény </title>
					<date>2015-09-15</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14200/14261"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Erdélyi Zsolt</name>
						<name>Mészáros Atilla</name>
					</respStmt>
					<bibl type="digitalSource">
						<title>Lavina :  Regény </title>
						<date>2015-09-15</date>
					</bibl>
					<bibl type="firstEdition">
						<title>Lavina : regény</title>
						<author>Pekár Gyula</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1895</date>
						<ref target="http://mek.oszk.hu/14200/14261/pdf/"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2018-11-22"/>
			<change when="2018-11-19"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>A faluba levezető ösvénynél aztán el kellett válniok.</p>
				<p>Köröskörül szinte fullasztóan sürü volt a buja májusi zöld erdő. A kuszó növények s a
               vadszőlő lenge hajtásai, mint szerelmes asszonyok tapadtak a nagyobb fák kifeketéllő
               férfias derekához, s ha valami szellő átalzugott a sürü rengetegen, hát az egész
               ölelkező erdő valami mondhatatlan kéjtől sóhajtott s a fiatal fák nőies dereka oly
               édes kinosan roppant meg... Az egész zöld élet pedig a madarak száján sugdosódott
               méla szerelemről. Fülemilék, rigók, ökörszemek bujtak el a fák lombhajába... Most
               messziről, mintegy iszonyatosan csalódva, fájdalmasan sikoltott fel valami
               madár.</p>
				<p>Az asszony egy hatalmas tölgyfához támaszkodott, de a madár szavára összerezzent.
               Aztán a többi, a fa derekát ölelő, szinte féltékeny folyondár közé bujva, zokogni
               kezdett.</p>
				<p>- Mit fog most rólam gondolni?...</p>
				<p>De aztán elszégyelte magát, a miért ezt mondta. Hisz ép Ő mesélte pár héttel ezelőtt
               finom évődő gunynyal, hogy az asszonyok ilyenkor mindig azt szokták mondani. Ah, s ő
               ugy gyülölt minden banalitást! Meghalt volna szégyenében, ha ő is olyan lett volna,
               mint ennek a gondolkozó arczu, okos szemü szép huszárfőhadnagynak a többi
               szeretője... S mi szükségük volt nekik érzelmi pose-okra, mikor, istenem, azon a
               három hónapon át annyit, oly czinikusan s oly analytikusan beszéltek a szerelemről?
               Hogy sajnálták, mily hideg gunynyal taglalták a szerelmeseket, gyerekes bohóságaikat!
               S addig gunyolódtak az érzelmek felett, mig végre most... csodálatosan zavarban
               voltak egymás előtt. Mind a kettő nagyon modern temperamentum volt, nem hittek
               semmiben, legkevésbbé pedig magukban. S most, mikor pár pillanatig nem tudtak egymás
               szemébe nézni, hát tolvajmód azon tépelődtek, hogy csakugyan szerelmesek-e ők
               egymásba?... De ez csak pillanatig tartott; az ember végre is ember - az asszony,
               mikor azokat a banális szavakat mondta, mikor sirt, igazán asszony volt s a sok
               töprengéstől fáradt lelkének némileg azért jól esett ez a régi, szinte elfeledett
               naiv banalitás. Mintegy mély forrásból áramlott fel lelke mélyéről valami beteg hit:
               szeretek, szeretek, szeretek... S a főhadnagy? Az ő szivén is kevés volt a himpor,
               naturalista huszár-filozóf volt, a ki többnyire csak kisérletezett az asszonyokkal,
               de a kit azért olykor felderitett a szerelem fényes reflexe... most, a mint a szép
               asszony oda dőlt a herkulesi fa folyondáros kérgére, nyakának meleg fehérsége, mint
               az előbbi csókok emléke elbóditotta gondolatait. Eléje térdelt s átkarolta lábait,
               melyek érintésére megreszkettek. Dodó főhadnagy müvészi érzékü ember is volt s
               szerelmét mindig eszthetikai gyönyörökkel fokozta. Most is valami
               szobrász-szerelemmel gyönyörködött a hosszu, karcsu termetben, kissé keskeny
               csipőkben és remek, finom lábakban. Ugy szerette a szép lábakat... A szép Melanie
               felvetette aranyvörhenyes szőke fejét a kemény fakéregről: egymásra néztek,
               elszántan, mint csatában az ellenfelek. Pillanatig küzdött bennük öntudatosságukkal
               az a csodálatos, homályos nagy érzelem, mely majdnem olyan erős, mint a gyülölet s
               végre mikor aztán egymás kutató pillantását mind a ketten kiállták: hevesen s oly
               gyorsan, hogy ne legyen idő egy uj kétkedő gondolatra... átölelték egymást. Lelkükben
               nem nagyon biztak, hát vérük hevéhez folyamodtak... Azok a csókok legalább igazán
               forrók, égetők voltak s ölelésük közepette nyughatatlan, ideges sziveik tán
               pillanatra egyet dobbantak...</p>
				<p>Aztán felocsudtak, - mögöttük a távoli tisztáson, mint egy törött üvegdarab fénylett
               a tó, melynek partján a buja fák, füzek lombja menyezetes ágyat vetett volt a
               mohra... Onnan hallatszott a főhadnagy lovának a nyeritése. Az asszony
               összerázkódott, - még egy csók s aztán magasra felszedve világos tavaszi ruháját,
               mely alatt füzöld alsó szoknyája harmonikusan olvadt egybe a cserje s a gyep
               szinével, - lefutott az erdőn át, ki a falu felé. A főhadnagy összefonta karjait és
               soká nézett még utána. Aztán visszatérve lovához, őszinte sajnálattal mormogá:</p>
				<p>- Szegény Sándor!</p>
				<p>Vállat vont, mintha azt akarta volna mondani, hogy: mit tehetek róla!... Végre
               azonban nyeregbe ült s ellenkező irányban vágott által az erdőn. Igen sürü volt a
               cserjés s a gallyak összekarczolták keskeny, finom arczát. Mikor egy félóra mulva
               kiért a szabadba, hatalmas galoppra ereszté „Oteró”-ját: teli tüdővel szivta magába a
               frissen lengő tavaszi levegőt. Pajzán jó kedvvel ugratott át minden árkon, keritésen,
               sövényen... igen jó lovas s különösen igen finom keze volt. Egyszerre egy dülő alatt
               hirtelen két kabátos embert pillantott meg, pár horvát paraszttal. Majd elgázolta
               őket: Moszkovszky Sándor volt az ispánjával. Dodó főhadnagy hirtelen szárba szedte
               lovát s megállt. Kissé lihegett: kellemetlen volt e találkozás neki.</p>
				<p>Moszkovszky Sándor egy harminczötéves, már kissé elhizott, erőteljes, magas férfi
               volt. Valaha nagyon szép lehetett: vonásain s némely már ugyan elparasztosodott
               mozdulatán még most is meglátszott a régi elegáns világfi. De háta már meggörbült,
               kikerekedett, mint valami rosszul sült kenyér, tartása gondterhes lett, arcza pedig
               kicserepesedett s orra kivörösödött a napon. Kóczos, gondozatlan szakáll szőrösitette
               el a képét; mély beszélgetésbe látszott merülve lenni az ispánnal. Mikor Dodót
               meglátta, becsületes arcza s őszinte szemei felderültek.</p>
				<p>- Hogy vagy, édes Dodóm?</p>
				<p>- Köszönöm, jól - mondá a főhadnagy egykedvüen, kissé hidegen.</p>
				<p>Moszkovszky megveregette az „Oteró” nyakát s felsóhajtott.</p>
				<p>- Hej, ti boldog urak! Nem kell egész nap a rögöt turnotok, mint a szegény
               parasztnak, például nekem... Esztek, isztok, lovagoltok, kurizáltok? mi? Te is nagy
               kópé lehetsz, Dodó, - hja, én is ilyen voltam, ne busulj, mikor még uhlánus főhadnagy
               voltam... Fogadok, most is valami galáns kirándulásról térsz haza, mi!!</p>
				<p>Moszkovszky jóizüen felkaczagott, ugy, hogy Dodó pillanatra egészen megzavarodott.
               Szép kék szemeivel ravaszul hunyorgatott feléje.</p>
				<p>- Hát persze, hogy onnan jövök... mormogá most már még nagyobbat kaczagva Dodó.</p>
				<p>És mind a ketten hosszan, jóizüen nevettek. Utóbb az ispánra, sőt a parasztokra is
               ráragadt a jókedv, még azok is teli torokkal röhögtek...</p>
				<p>- Isten áldjon meg, czimborám; - mondá végre szinte könyezve Sándor, - mikor jösz el
               hozzám?</p>
				<p>- Majd a napokban, - mondá előzékenyen s udvariasan a főhadnagy.</p>
				<p>- No, de igazán jer el, szórakoztasd kissé szegény feleségemet, ugy unatkozik otthon
               egyedül...</p>
				<p>A főhadnagy lova oldalába döfte a sarkantyuját: mérhetetlen dühbe jött egyszerre,
               legjobban szerette volna még pofon is ütni ezt a vak embert De aztán vállat vont és
               csak tovább vágtatott.</p>
				<p>Az asszony pedig szaladt az erdőn át tovább. Mikor kiért a sürüségből, az üde szabad
               levegő megnyugtatóan hütötte le izzó halántékát. Ott állt az erdő szélén s ép át
               akart a szegélyező vizes árkon ugrani, mikor látta, hogy a falu felől pár
               mesterlegény jön dalolva. Megijedt tőlük s visszabujt, mint valami macska az erdőbe.
               Mikor odább álltak, ismét óvatosan előjött, átugrott az árkon s egy meglehetős vizes
               réten átvágva, a hátsó kapun beosont a parkba. Valahogy egyre futni szeretett volna,
               mintha omladozó gondolatai ragadták, sodorták volna magukkal. A réten, a mint sietve
               lépkedett át rajta, egy nagyon kóczos kutya ügetett utána, ugatott rá vérben forgó
               szemekkel. A szép Melanie annyira megijedt tőle, hogy kétségbeesésében megállt s
               merően a szemébe nézett az állatnak. Borzalmasak voltak ennek a kóczos kutyának a
               szemei, bosszuállók, kérlelhetlenek... Melanie előtt az egész epizód valami
               allegorikus rémületben tünt fel, mintha a saját lelkiismerete üldözte volna, - s
               érezte, hogy annak a kutyának bosszujában egészen joga lenne ahhoz, hogy őt
               megharapja. Nem is védekezett: eszelősen állott meg előtte, mint valami biró előtt,
               sőt tán a bünhődés kéjes kinja hatotta volna át, ha az az állat ott helyben
               összemarczangolta volna. A kutya azonban nyilván megszégyenitve a nyugalomtól, pár
               pillanatig még dühösen csaholt rá, de aztán szégyenkezve állott odább. Melanie
               megkönnyebbülten sóhajtott fel, - lelkébe a fekete fellegek helyébe szerelmes
               rózsaszin felhők gomolyodtak: kimondhatatlan kéjes fáradtság vett rajta erőt. Alig
               volt még annyi ereje, hogy felszaladjon a kastélyba - lihegve támolygott be pompás
               boudoirjába s végre félájultan rogyott kanapéja különböző szinü vánkosai közé.</p>
				<p>És ott feküdt sokáig mozdulatlanul, mintegy ópiumos álomba temetkezve. Arcza sápadt
               volt, nagyon sápadt, egész viaszszerü. Csak vánkosai közül felbukkanó karjai
               vonaglottak olykor egyet, mintegy az ölelés emlékétől galvanizáltan... Végre lassan
               visszatért az élet testébe, kinyitotta zsibbadt szemeit, végig jártatta a szoba
               vörhenyes homályában elmosódó különböző bric-à-brac holmin. Csodálatos egy szoba is
               volt ez: ülni alig lehetett volna benne, csupa kerevet lustálkodott a falak mellett:
               csak a Louis XV. secretaire elébe volt egy könnyü rococo szék téve. S azok a
               kerevetek! Ezerszinü vánkosokkal, vagy tizenkettővel, voltak körülrakva, ugy hogy az
               embernek, ha közibéjük heveredett, alig látszott ki a feje belőlük... Az iróasztal
               mellett kis könyvszekrény állott, telve Zola, Daudet, Gyp, Maupassant s Rudyard
               Kipling regényeivel: a regények tetejében különféle szivartárczák hevertek nehéz
               illatu orosz és egyiptomi czigarettákkal...</p>
				<p>Melanie még mindig valami együgyü közönynyel jártatta végig a szobában a szemét:
               egyszerre azonban az a kéjes zsibbadtság ismét égni kezdett ajkain: a vér arczába
               szökött, - eszébe jutott minden deliriuma annak a délutánnak s mint a kit a villám
               csapott meg, bukott le előre dus szőrü vörös szmirnájába.</p>
				<p>Egy negyed óra mulva ismét magához tért, de a roham ismétlődött, persze már
               gyöngébben s nem azzal a sorvasztóan izzó deliriummal. A harmadik rohamnál már
               nyitott szemmel s teljes öntudattal birta ki a ráözönlő szerelmes emlékeket; végre
               állapota valami csodálatos, balzsamos jóléti állapotba ment át, melyben nyelve
               szélével frissitve fel tikkadt ajkait, szinte még boldogabban majszolta emlékeit...
               Vére nem volt többé oly lávaszerüen forró: melegen, szeliden, mint a tej csörgedezett
               ereiben. Aztán, mikor higgadtan kezdett gondolkozni, szinte meglepetve kérdezte
               magától: igaz-e mindez, hogy történt? Lehetséges-e?...</p>
				<p>Rágyujtott egy czigarettre s hosszan elgondolkozott. De nem tudott megmaradni
               gondolatai fonalánál. Komolysága egy édes mosolyba olvadt fel: odaszaladt az
               ablakhoz, kitárta s kéjesen szivta magába a hüs esti levegőt. Egyszerre valami
               mérhetetlen boldogsági érzet özönlötte el lelkét, egy csókot dobott fel a
               csillagoknak.</p>
				<p>- Boldog vagyok, - mormogá félhangon s kiváncsi meglepetéssel hallgatta a saját
               szavainak csengését. Szavai oly idegenszerüen hangzottak, mintha más valaki szólott
               volna hozzá: ez megnyugtatta, mert kétkedő természeténél fogva a maga lelke és szive
               ügyeiben másnak még sokkal inkább hitt, mint maga magának... Aztán ismét felnézett a
               csillagokhoz: kettő közel volt egymáshoz, ugy nézett ki, mint két szem; mintha a Dodó
               okos szép szemei lettek volna: valami őrjöngésszerü vágy fogta el, elszaladni,
               elfutni a másik faluba, belepillantani szeretője szemeibe, hogy csakugyan
               hasonlitanak-e ahhoz a két csillaghoz... S ugy a hogy volt, felugrott, kifutott a
               verandára, onnan be a parkba, - aztán ki a holdvilágos pusztaságra. Köröskörül a
               mocsaras rét felől melankholikusan brekegtek a békák. Melanie csak futott tovább:
               ruháját, pompás bécsi pongyoláját tépte a szuró tövis, de ő mit sem érzett: ő, az a
               meggondolt, higgadt dáma most egyszerre könnyelmü, nem, valósággal esztelen, bolond
               lett. Eszébe se jutott, hogy egy Moszkovszky bárónénak még se illik este felé
               csatangolni a mezőn, réten keresztül, s huszárok kvártélyára lopódzni... „Édesem,
               édes szerelmesem...” azon vette magát észre, hogy ajkai e banális, de oly boldog
               szavakat suttogják. S oly mérhetetlenül boldognak érezte magát hogy szerelmes volt:
               mert unalmas, egyhangu élete közepette már két év óta csak az az egy gondolata volt,
               hogy szerelmes, szerelmes, nagyon szerelmes legyen valakibe. Szerelmes akart lenni,
               ugy mint Julia, vagy Laura... S csak futott, futott tovább, már odaért a szomszéd
               falu határába. A századtrombitás ép tiszta, mély hangon kezdette el a seterét fujni.
               Egyszerre az ingoványos fü közepette mintha leczövekelték volna, megállt. Az
               istenért, mit akar tenni? S hirtelen egy régi emlék parfümje suhant át, mint valami
               méla szellő a lelkén: volt ő már egyszer igy, volt ő egyszer ily őrülten szerelmes -
               a férjébe... Akkor látta ily aranyos és szivárványszin szegélylyel a világot! a
               férjében... Mintha mellbe lökték volna - torka összeszorult: most jutott először
               eszébe a férje! De vajjon ez az elhizott falusi paraszt ugyanaz a daliás uhlánus
               főhadnagy-e, a kibe hat évvel ezelőtt szerelmes volt? Nem, az meghalt, gondolá,
               kihalt ebből a mai emberből: oh nem látom többé az én legszebb Moszkovszky
               Sándoromat...</p>
				<p>De azért csak megfordult s csendesen, mint egy vásott gyermek, haza ballagott. Mint a
               macska lopódzott be a kastélyba: szent Isten, hátha a férje már otthon van! De nem
               volt még otthon, bár a vacsora már rég az asztalon állott. Visszaült boudoirjába a
               sötétbe s édesen, szerelmesen gondolta el magának szeretőjét. Aztán arra az emberre
               gondolt, a kibe hat éve szerelmes volt s modern asszony létére töprengve analyzálta
               érzelmeit. Mostani lélekállapota ugy hasonlitott a hat év előttihez: még a két ember
               alakja is mintegy összefolyt... Eh, susogá végre, hisz e két ember egy. - Abba vagyok
               most is szerelmes, a kibe akkor voltam, minden asszony csak egy eszmei emberbe
               szerelmes... persze, az igaz, hogy ezt az egy embert esetleg aztán többen találjuk
               fel...</p>
				<p>A két szempár csillag már feljebb ment az égen: sugaraik mintegy a lelkébe csókoltak
               bele: „édes szerelmesem”, susogá.</p>
				<p>E pillanatban nagy robajjal nyilt ki az ajtó. Moszkovszky Sándor lépett be, porosan,
               piszkosan, gyöngéd bocsánatkérésekkel az ajkán. Szerette a feleségét, mint a szeme
               fényét, bár már nagyon elszokott tőle, mert rengeteg sok dolga mellett oly ritkán
               láthatta. Összecsókolta a szép asszonyt.</p>
				<p>- Melanie! mormogá csodálatos hangon.</p>
				<p>Az asszony idegesen rázkódott össze.</p>
				<p>- Az istenért, mi baj van?</p>
				<p>Sándor felkaczagott.</p>
				<p>- Baj? a bajaimat csak nem fogom a szép asszony feleségemnek elmondani... Képzeld
               csak...</p>
				<p>- Nos? kérdé Melanie türelmetlenül.</p>
				<p>- Eladtam a buzámat...</p>
				<p>Melanie kedvetlenül fordult az ablakhoz s nézegette tovább a szempár csillagot,
               melyek lassan haladtak felfelé az égen.</p>
				<p>A férj azonban csak tovább beszélt, csacsogott mindenféle csodálatosan unalmas
               gazdasági dolgokról: legalább az asszony előtt borzasztó unalmasaknak tüntek fel e
               perczben... Szökött volna a Sándor szavainak őrlő egyhangusága elől, már annyira
               kihajolt az ablakon, hogy szinte kibukott a kertbe s mégis mindig hallotta; valami
               leirhatatlan gyülölet fogta el a fáradt, jó ember irányában, a ki az imént pedig ép
               azt mesélte, hogy a buza árából megveszi neki végre azt a rég kivánt szafir-gyürüt...
               Idegessé tette a beszéd, - annyira, hogy utóbb már majd elsirta magát; de valami
               csodálatos érzelmi saltomortale folytán, a mint ott maga mögött érezte azt a
               hatalmas, erős embert, hát félt is tőle, rettegett tőle nagyon s némely pillanatban
               ugyszólván a vesztett csaták észvesztő panikjával ugrott volna le a kertbe s szökött
               volna el messzire... el el mindenkitől, még Dodótól is, ki ebből a rettenetes
               világból, a hol az embert a gondolatai soh’se hagyják békében! Olykor lopva
               megfordult s hátra pillantott, mintegy attól tartva, hogy valaki ráüt... És borzalom!
               most e perczben valaki csakugyan hozzá ért.</p>
				<p>Melanie rémülten sikoltott fel, oly hevesen fordult meg, hogy könyökével majd
               kiütötte az ablakot.</p>
				<p>- No, mi baj, - mormogá Moszkovszky Sándor édesen, szeliden, hisz csak meg akartalak
               csókolni...</p>
				<p>- Ah, ugy megijesztettél... - lihegé az asszony kimerülten. Forgott vele a világ:
               leült egy székre és sirni kezdett. Valami meleget érzett a homlokán - ah igen,
               bizonyosan a férje csókolta meg. De mikor felvetette szemét, Sándor már nem volt a
               szobában. Megkönnyebbülten sóhajtott fel. De feje oly nehéz volt, oly borzasztóan
               nehéz, - mintha csak valami kábitó méreg vett volna erőt rajta.</p>
				<p>- Istenem, istenem, mit tettem, mi történt én velem ma?...</p>
				<p>De a mint nyugtalan lelkében a hullámok egymást váltották fel, a következő
               pillanatban az a kéjes zsibbadtság ismét égni kezdett az ajkain: az az érzése támadt,
               mint mikor az ember nyári délutáni álmokban önfeledten bukik valami mélységbe...
               Ismét a délután deliriuma vett rajta erőt s a csókok emléke ugy kimeritette, hogy
               alig birt felkelni.</p>
				<p>- Mi lesz velem? mormogá valami kétségbeesett mosolylyal. Utána közvetlenül
               félhangosan susogá:</p>
				<p>- Szeretőm van... Szeretőm van!...</p>
				<p>Majd meg mintha messziről egy sokaság moraja sugta volna a fülébe:</p>
				<p>- Moszkovszky Melanienak szeretője van!... De aztán ismét Dodó jutott az eszébe,
               ábrándos, okos szemeivel s az előbbi szavakat kitörő, repeső örömmel suttogá: -
               Szeretőm van, - szeretőm...</p>
				<p>S mintegy, hogy maga magát megnyugtassa, szenvedélyesen tette hozzá:</p>
				<p>- A kit őrülten szeretek s a ki engem őrülten szeret...</p>
				<p>Felugrott, szembeszállott volna az egész világgal.</p>
				<p>- Szeretőm van... susogá mosolyogva, eszelősen. Aztán benyitott a hálószobájukba:
               férje már mélyen aludt a széles angol ágyban. Melanie megállt az ágy végében s
               hosszasan elnézte azt a halott-mélyen alvó, fáradt embert; eleinte gunyosan,
               bosszusan, aztán közönyösen, végül pedig már valami szánakozó jóakarattal. Szegény
               ember; azt a vágást ott a homlokán párbajban kapta, mikor vőlegény korában érette
               megverekedett... majd elnézte a kezeit: ah, azok olyanok voltak, akár egy béreséi...
               Szeretőm van, susogá ismét s kiszaladt a kis erkélyre. Ott leült egy nagy nád
               karosszékbe és elaludt. Mikor behunyta a szemeit, érezte, hogy az a két csillagszem,
               melyek megfordultak volt időközben az égen, egyre szikrázóbban néz reá. S a mint a
               szerelmes asszonyok álma lassan, egyenkint lefogta tagjait, ugy tetszett neki, mintha
               az egész mennyország lépne le hozzá a fellegek közül két csillagszemével: a Dodó
               karjai nyulnának lopva, mintegy ájulásban a dereka köré s szoritanák őt
               ellenállhatatlanul magukhoz... Elhagyta magát, nem birt többé fáradtságával: nagyon
               boldog volt, most nem gondolkozott, csak érzett, érezte a szerelem titokzatos
               bübáját. S ajkai álmában önkénytelen szóra, csókra nyiltak...</p>
				<p>- Szeretlek, szeretlek...</p>
				<p>Csak hajnali négy órakor riadt fel álmából. Hirtelen befutott a hálóba s lefeküdt,
               mert tudta, hogy Sándor már öt óra után kilovagol a tanyára. Hamar elaludt, de nagyon
               rosszat álmodott. Azt álmodta, hogy még egész kis gyermekleány volt s boldogan élt
               otthon s naivan képzelődött, hogy milyen is lehet az a szerelem, - egyszerre egy
               alak lépett hozzá s megcsókolván őt, igy szólt: „Ettől a csóktól meghalsz...” Melanie
               pillanatra ismét azt a kéjes zsibbadtságot érezte ajakán, de aztán ijedten pillantott
               fel, mert a hallott szavak elrémitették... S felébredt, de félálomban egyre azon
               tünődött, hogy ki lehetett az az alak: vajjon nem Dodó-e... Az ajtóra pillantott.
               Akkor mehetett ki férje a gazdaságba.</p>
			</div>
			<div type="chapter">
				<head>II.</head>
				<p>Csak délfelé ébredt fel aztán. Kiugrott az ágyból: pillanatra azt se tudta, hol van,
               még szobájára sem ismert rá. Aztán lelke legmélyéről, mint valami meleg forrás
               bugygyant fel egy balzsamos érzelem, mely ajkaihoz érve, szájába adta az öntudatot, a
               szót...</p>
				<p>- Szeretőm van, - szeretőm van...</p>
				<p>S egyszerre eszébe jutott minden. Elpirult, aztán elmosolyodott s végül hosszan
               bámult maga elé a levegőbe. Majd aztán, hogy elterelje gondolatait, szép alt hangon
               intonálta az Aggházy „Ninon”-ját, mely kedvencz dala volt:</p>
				<p>- „Ninon, Ninon, que fais tu de la vie!...”</p>
				<p>Később egy tükröt kapott fel s bele nézett. Azt akarta látni, hogy arcza mennyit
               változott tegnap óta. Meg volt magával elégedve, azt találta, hogy szemei
               megnagyobbodtak, teintje bársonyosabb s különben szintelen ajkai oly pirosak lettek,
               mint a ketté harapott meggy... Aztán az álló tükör elé lépve, azt találta, hogy
               termete hajlékonyabb, nyaka hajlása finomabb s járása melodikusabb lett... Soká nézte
               magát s szinte alig ismert rá tükörbeli énjére.</p>
				<p>Moszkovszky Melanie határozottan csinos asszony volt. Az ember szeme önkénytelen
               gyönyörüséggel pihent meg harmonikus, magas termetén, rendkivül melodikus járása
               pedig, még ha sokszor látta is az ember, mindig ujabban meglepte s valami sajátságos
               kellemes borzongást okozott. Különösen szép volt kissé keskeny csípőjének a
               hullámvonala s rendkivül elegánsak voltak a lábai. Az igaz, hogy nagy gondot is
               forditott a czipőire. Hajának olyan vörhenyes, aranyos szine volt, mint az őszi
               lehullott faleveleknek. Arczkifejezésére rendesen azt mondták, hogy közönyös és
               unott, de volt valami merész csinosság a vonásaiban. Közönségesen szintelen ajkai
               érzékiségükkel és nembánomságukkal határozottan gondolkodóba ejtettek: aczéloskék
               szemei, melyeknek szine voltakép az időjárás szerint változott s hol kéknek, hol
               zöldnek, hol szürkének tetszettek, rendkivül gondolkozók és intelligensek voltak, de
               mintegy ellentmondtak a kecses kis arcz alsó részének, a szájnak, melynek
               gödröcskéiben valami kénytelen elszunnyadt érzékiség aludt. Olyan arcz volt az,
               melynél az ember pillanatra zavarba jött a kifejezés ellentétes motivumainál fogva,
               hogy vajjon nagyon szép-e, vagy egyáltalában nem is csinos-e?... mindenesetre
               rendkivül érdekesnek találta mindenki. S olyan exczentrikus volt: kétségbeejtette a
               falusi asszonyokat olvasottságával, a falusi gavallérok előtt pedig óra hosszat
               hallgatott s csak olykor kaczagott fel hangosan, szinte indokolatlanul... De a
               nevetés különben jól állt neki: elől egyik fogába plomb helyett kis gyémánt darab
               volt betéve, mely kaczaja közben vakitóan szikrázott. </p>
				<p>Melanie felriadt: a szobaleány jött be.</p>
				<p>- Kamocsay ur van itt; - mondá.</p>
				<p>Moszkovszkyné bosszusan nézett az órára, tizenkét óra volt!</p>
				<p>- Mondd meg, hogy mindjárt bemegyek. - Azzal sebtiben felöltözött. - No még csak ez
               hiányzott most, - gondolá s felkaczagott, mert eszébe jutott, hogy az utóbbi időben
               ez a falusi gentry-gigerli milyen lapos szemeket vetegetett rá. S szerelme boldog
               tudatában kedve kerekedett ezt az uracsot kissé megkinozni. S a bosszuságból
               egyszerre szörnyü jó kedve kerekedett. Felvette kék pongyoláját s nyaka táján nyitva
               feledve két gombot, belépett a szalonba.</p>
				<p>- Jó napot, Friczike, jó napot! mondá gunyos kedélyességgel.</p>
				<p>Kamocsay Frigyes urat röviden „Kamásly Friczinek” hivták a környéken. Sőt egyszer a
               nevenapjára valaki még vizitkártyát is nyomatott neki, melyre az volt irva, hogy:
               „Kamásly Friczi, m. kir. vendég.” Erre aztán már megsértődött kissé Friczike s vagy
               két hétig nem látogatott el sehova. Pedig tény, hogy ez az utóbbi kitétel nagyon
               illett rá, mert bérbe adván kis birtokát, egész évben egyebet se csinált, mint egyik
               kastélyból a másikba utazott vendégnek. Ritka egy alak volt: alacsony, kissé
               potrohos, vöröses, pisze orral, tövismódra szuróan felpödört kis bajuszszal, savó
               szemekkel s görbe, vékony lábakkal, melyeket télen-nyáron sárga lovagló kamáslik
               öveztek. Fejébe mindig egy csapott fülü kis zöld kalap volt nyomva, melynek karimája
               hátul egészen a nyakába lógott alá. Azonkivül többnyire sárga kabátban és tüzpiros
               nyakkendőben járt. Mindenütt és minden időben: télen, nyáron, tavaszszal és őszszel
               minden asszonynak udvarolt s rendesen sikertelenül. Pedig neki meg voltak a maga
               különös theoriái az asszonyok felől: e theoriáknak azonban közös alapköve a
               szemtelenség, vagy a mint ő nevezte, a „snajdigság” volt. Ha aztán a nők körüli
               manöverei nem sikerültek, a mi tulságosan gyakran esett meg rajta, - akkor rendesen
               borba temette a bánatát; - visszatért a férfiakhoz, kik is módnélkül vicczelődtek a
               vörös orrán.</p>
				<p>Az utóbbi időben nagyon megtetszett neki Moszkovszkyné. Melanie pedig idáig kétséges
               hangulatai közepette szóba se állott vele. Most, hogy ily elevenen szólitotta meg a
               szép asszony, Friczi egy sokat mondó pillantással emelte a báróné keskeny gyürüs
               kezét tövis-hegyes bajuszához.</p>
				<p>- Lássa csak, most keltem fel, - kaczagott Melanie, ugy-e lusta vagyok? mi?</p>
				<p>Friczi a Melanie nyakán nyitva feledt két gombra irányozta tekintetét s előre dőlve,
               kiforditott két karját térdeire támasztá.</p>
				<p>- Pazarul néz ki, morgá röviden, zavaros, egyre megbicsakló hangon.</p>
				<p>Melanie csak tovább nevetett. „Iszik egy kis bort?” kérdé. - Cognacot csak a tisztek
               szoktak volt inni. „Mit eszik hozzá?”</p>
				<p>- Köszönöm, - folytatá egyet pödörintve a bajuszán Kamásly Friczi, - már kosztoltam
               odaát Lovagh Pistáéknál, de egy kis szeszt azért még beveszek. - S csak merőn nézett
               továbbra is Melaniera. Meg akarta nyilván büvölni a szemeivel. Az asszonyt pedig
               szörnyen kezdette mulattatni a dolog. Behozták az italt s a czigarettákat. Melanie is
               rágyujtott egyre s hanyatt dőlve hintaszékében, hátra felejté a fejét s ugy eregette
               a kékes füstkarikákat a plafond felé. Kamásly Friczi nyugtalanul izgett-mozgott a
               székén s csöndesen iszogatott, közben pedig szenvedélyesen, de azért némi méltósággal
               nézegetett a szoknya alól felbillenő fekete lábakra. Alapjában véve igen büszke ember
               volt: tény, hogy meglehetősen jómódu ember lévén, a leányos házaknál itt-ott el is
               kényeztették.</p>
				<p>Melanie pedig csacsogott, csevegett egyre tovább, mintegy magának. Gondolatai a kékes
               füsttel messze szálltak el... Kamásly Friczi is beszélt, az isten tudja, mi
               mindenről, az asszony oda se figyelt - pedig Friczi hóditásait adta elő; hogy beléje
               már hány asszony volt szerelmes, mert neki „talizmány-szive van”...</p>
				<p>- Micsoda szive? kaczagott Melanie, kinek megütötte a furcsa szó a fülét.</p>
				<p>- Talizmány-szivem van, - mondá bizonyos előkelő melankholiával Friczi s egy
               közelebbi székre telepedve átal, - a mint ő szokta volt mondani, „csábállásba”
               helyezkedett, vagyis kidülesztette a gyomrát s jobbkezének a középső ujját a
               mellényébe dugta. „No Friczi” gondolá „szoritsd, most köll snajdignak lenni...”</p>
				<p>Melanie kegyetlen kaczérsággal, kedvtelve nézte. Hidegen, szinte kihivóan mosolygott.
               - Ah istenem, - gondolá, - be undokok is a férfiak, hah, milyen utálatos ez a vörös
               orru, pisze ember... Ép jókor akar most szerelmet vallani!</p>
				<p>- Báróné, - mormogá szerelmesen Friczi, kissé leeresztve a szája egyik szélét, - ugy
               néz ki, mint egy angyal, - nem: hat angyal...</p>
				<p>Melanie csak tovább mosolygott, gyönyörködött áldozatában, bár utóbb pillanatra meg
               is sajnálta, mert a Friczi szemének egyre ostobábbá váló kifejezésében tényleg valami
               őszinte érzelmet vélt felfedezni. De aztán eszébe jutott az ő Dodója, az a szép Dodó
               s pillanatra behunyta a szemét, hogy ne kelljen ezt a csuf kis pisze embert látnia.
               Hanem ép ez volt a baj: Friczi, mikor azt látta, hogy a báróné behunyja a szemét,
               határozott győzelemnek vette a dolgot s melléje hajolva, átölelte. „No Friczi”,
               gondolá magában „most szoritsd, most köll snajdignak lenni.” S Melanie egyszerre csak
               azt vette észre, hogy valaki megöleli s mikor szemeit rémülten felvetette, hogy a
               szemtelen tövisbajusz s piros orr ajkai körül kotorásznak...</p>
				<p>Felugrott és elsápadva dühében, de azért mégis némileg védekezve, térdével ugy hátra
               lökte a kis embert, hogy az, mint valami béka, hanyatt esett.</p>
				<p>- Oh, maga nyomorult, szemtelen ember! Hát mi lelte? Talán részeg?</p>
				<p>De a még mindig hanyatt fekvő nevetséges figura látása oly komikus volt, hogy
               idegesen felkaczagott.</p>
				<p>- Maga mert volna nekem udvarolni?! Egy ily csuf, kis, vörös, pisze orru ember? Na,
               már akkor különbet választottam volna ki... Egész felbőszült arra a gondolatra, hogy
               egy ily embernek csak eszébe is juthatott, hogy neki udvaroljon.</p>
				<p>- Talán valami huszártisztet! mormogá rekedten és szemtelenül Friczi, ki még mindig a
               földön ült.</p>
				<p>- Hát akkor is inkább valami huszártisztet! mondá hevesen s könnyelmüen Melanie. Most
               pedig - a csengetyühöz szaladt.</p>
				<p>Kamásly Friczi rangjához illő méltóságos lassusággal kelt fel s mormogá: „Okos kölyök
               vagy Friczi: akkor hát mégis valami huszár kurizált neki. Jó ezt tudni, mert megadom
               én ezt a szégyent neki kamatostól”.</p>
				<p>Az inas bejött.</p>
				<p>Melanie már az ajtóra mutatott az ujjával, de Friczi elég tapintatosan a szavába
               vágott.</p>
				<p>- Kezeit csókolom, méltóságos asszonyom, ajánlom magamat. Csókoltatom Sándort.</p>
				<p>Melanie elnézte ezt a csuf alakot s azokat a vékony, kamáslis görbe lábakat, melyeken
               Friczi lassan kitipegett a szobából. S szinte rosszul lett utálatában. Ki - csak ki a
               szabad levegőre! Leszaladt a veranda lépcsőjén a parkba s a teli napfényben megállt.
               Kéjjel szivta magába a bogarak zümmögésével teli tavaszi levegőt. De aztán
               elgondolkozott, vagyis inkább csak akart volna gondolkozni, de alig tudott. Maga is
               elcsodálkozott, hogy gondolatai mily kuszáltak. Mint valami álomban tünődék el, hogy
               hová lett tegnap óta az ő eszének a biztossága, melyre ő olyannyira büszke volt? - De
               azért annyit értett, hogy bolondot csinált.</p>
				<p>- Igen, bolondot csináltam, - mormogá, lehajtva a fejét a napfényben. Szőke hajának a
               frizura alól felszabadult vörhenyes tincsei valami aranyporos aureolával vették körül
               a homlokát. - Egy ellenséget s egy nagyon veszedelmes ellenséget szereztem
               magamnak... Eh, különben, mit...</p>
				<p>Ott állt a park végében egy elvadult kis tisztáson. Egyszerre a magas selymes fü
               megsuhant a háta megett: megfordult: egy gyönyörü kis foxterrier tépte a pongyolája
               szélét. - Comtesse! - sikoltá Melanie az ölébe kapva a vinnyogó kis kutyát. A Dodó
               főhadnagy kutyája volt, - a nyakán levő érczpaizsra rá is volt irva, hogy „Comtesse”:
               „Nicolaus Frh. v. Donhofen”. De a kutya kiugrott a kezei közül s mintegy csaholva
               hivta a sövény felé és Melanie szaladt utána s elfeledett mindent, mindent... Oly
               édes volt az, a szerelem után futni!</p>
				<p>A sövény egy résén Dodó bujt be. Nem szóltak egy szót sem egymáshoz, nem töprengtek
               többé, mint tegnap: szemeikben egész fantasztikus fenséggel égett az a perzselő
               szenvedély. Dodó hevesen szoritá magához az asszonyt, Melanie pedig hozzátapadt,
               behunyta a szemét s elhagyta magát, mint mikor egy kétségbeesett ember valami
               sziklafokról a mélységbe szédül...</p>
			</div>
			<div type="chapter">
				<head>III.</head>
				<p>S aztán csodálatos élet következett el Moszkovszky Melaniera. A szerelem nyara volt
               ez, a szenvedélynek az a perzselő, forró szaka, mikor az ember minden akadályozó
               gondolatot, mint juliusi melegekben a ruhát, levet magáról... de mikor azért a
               hevület közepette - tán ép annak folytán - olykor sejtelmes borzongás futja által a
               tagjait. Melanie szerelmes akart lenni minden áron: s mentől inkább hanyatt-homlok
               vetette magát bele ebbe a szenvedélybe, annál jobban örült neki s igyekezett magával
               elhitetni, hogy ez lesz voltakép életének igazi nagy szerelme. Ha délutánonként
               leheveredett boudoirja sokszinü selyemvánkosai közé s oly szivdobogás közepette, mely
               szinte lélekzetétől fosztotta meg, várta az esti hat órát, mikor vele találkozni fog:
               pár perczre olykor elgondolkozott a dolgok folyásán, higgadtan, tárgyilagosan, ugy,
               a hogy régen szokott volt gondolkozni, mintha nem is a maga, hanem egy másik - valami
               könnyelmü asszony sorsáról lett volna szó... Ilyenkor aztán, hogy eszébe jusson egy
               más dolog, oly foku rémület vett erőt rajta, mintha egész belseje megfagyott volna:
               nyitott szájjal lélekzeni, moczczanni se merve bámult maga elé perczekig. Majd, mikor
               az agyát szorongató gondolatok merev görcse elmult, lassan életre tért s reszketve
               nézett finom fehér kezeire, azokra a kezekre, melyekkel Dodót ölelte - végre pedig
               nehéz, ideges zokogásba tört ki, mely azonban megkönnyebbitette, ugy hogy azután
               szinte jókedvüen futott lopva, remegve a légyottra. Ilyen rémület-rohama különösen az
               első hetekben volt sok, néha annyira félt, hogy órákig állott tükre előtt, ajkait
               nézegetve, dörzsölgetve, attól tartván, hogy a Dodó csókjainak a nyoma meglátszik
               rajtuk... Persze egy óra mulva aztán trillázva, hangosan kaczagott bohóságai felett.
               S ha e változó siró-kaczagó kedvére olykor középhangulatai támadtak, ismét komolyan
               magába mélyedt és oly nyugalommal, melyen maga is csodálkozott, konstatálta, hogy -
               „meg fogok őrülni...”</p>
				<p>Az eféle ötleteire a melankholikus gondolatok egész fekete folyama indult meg és
               csobogott által fáradt lelkén, magával ragadva napról-napra ujból kinövő illuzióinak
               gyönge szövedékét. Aztán napokig mintegy árviz árasztotta el lelkét a buskomorság: a
               merre csak széllyel nézett ősziesen fakó gondolatai közepette, mindenütt romlást,
               pusztulást látott... Nem süt ki már a nap hát sohasem? tépelődék ilyenkor. Persze,
               hogy kisütött szeretője szemeinek a napja s ez oly hamar felszikkasztotta lelkében
               azt a melankholikus árvizet.</p>
				<p>Hat éve volt férjnél - nemsokára huszonnyolcz éves lesz: borzalommal gondolt arra,
               hogy már ilyen öreg! Voltak napjai, mikor valami kínos örömmel gondolta el életét,
               gyermekkorát, leányéveit s aztán egész házasságát. Két évig volt szerelmes a férjébe,
               abba a daliás álomképbe, a ki már olykor gyermekálmain is átalsuhant. Aztán azonban
               kellemetlen napok következtek el rájuk. Férje egy volt katonatiszttől határozottan
               csodálatraméltó erélylyel látott végre ügyei rendezéséhez: kitünt, hogy ugyszólván
               semmijök sincs, hogy csak ugy fognak zöld ágra vergődhetni, ha Moszkovszky Sándor
               hozzálát valamihez. És az exuhlánus főhadnagy nem csekély erőfeszitéssel ugyan, de
               kivetkőzött régi életmódjából, letett régi gavalléros szokásairól s meglehetős nagy
               bérletet vevén ki, komolyan a gazdálkodáshoz látott. S egy év alatt az ember egészen
               átalakult: „spiszburger” lett belőle, a mint Kamásly Friczi és Lovagh Pista
               mondogatták, egy dolgos, munkás ember, a kire ismerősei alig ismertek rá... De ez nem
               lett volna baj, az volt a baj, hogy felesége sem ismert rá, - nem ismert rá többé
               arra a ragyogó álomképre, a kibe ő szerelmes volt. S Melanie a rendeződő vagyoni
               viszonyok növekvő kényelme közepette napról-napra szomorubban látta, hogy mint
               mosódnak el annak a daliás ideálnak az egyes - immár utolsó és végül legutolsó
               körvonalai... Sándor elhizott, szakállt eresztett, nem hordott többé lakkczipőt, nem
               csináltatta Bécsben a ruháit, kidobatta szekrényéből pipere-holmiját, közönséges
               dohányt szitt, azt is pipából, - még a czigarettázást is elhagyta! Istenem, gondolá
               olykor Melanie, forró napokon kerevetén heverve, olyan lesz, mint a többi, olyan,
               mint ez a többi otromba paraszt ur! S naphosszat eltépelődött; barátnője nem volt, a
               kivel közölhette volna gondolatait; a szomszéd uriasszonyok t. i. raffinált, előkelő
               elegáncziája miatt gyülölték őt. Mert csodálatos, de a mily mértékben hagyta el férje
               a nagyvilági élet külső formáit, ép oly mértékben ragaszkodott hozzájuk Melanie s
               fejlesztette őket tovább egész a negédességig. S ha barátai kaczkiásan emlegették
               Sándor előtt, hogy milyen fess, jukker asszony a felesége, hát ő csak büszke volt
               rá... Melanie pedig mindinkább gondolatai mögé huzódott vissza; az volt neki csak a
               baja, hogy nagy kényelemben élt, természettől igen eszes nő volt s unatkozott... Ez
               az utolsó négy év keserü egy korszak volt reá nézve: ez alatt vesztette el férjét
               szerelmes szemei elől s ez alatt sopánkodott érzelemszomjas lelkével a boldogság
               után. Nem mintha nagy városba, Bécsbe vagy Párisba vágyódott volna, - minek? Hisz
               mindene megvolt... Utóbb már annyira közönyös lett, hogy magányába zárkózva, még a
               vendéget is unta. Nem udvaroltatott még magának senkivel, még tulságosan szomoru sem
               volt, sőt azon a pár megyei bálon is, a melyre elmentek, inkább azzal töltötte az
               idejét, hogy keserü gunynyal kritizálta a dámák ósdi ruháit. Büszke volt rá, hogy az
               egész megyében ő tartja egyedül a „Moniteur de la Mode”-ot és a „Vie Parisienne”-t...
               Utóbb már a fiatal emberek se mertek hozzá közeledni, ugy állt ott a báli sokaság
               közepette, mint egy királyné, kivel a főispán s a felesége is csak bizonyos nagy
               udvariassággal beszéltek. Voltaképen hát zsenirozta ottlétével az egész társaságot s
               a kurjongatós háromórás csárdások csak akkor kezdődtek el, mikor Moszkovszkyék
               hazamentek. Akkor végre elbőghette magát Dády Gabi: „Az én nótámat, a ki rézangyala
               van - -” Moszkovszky Melaniet pedig, mikor hazaért, valami végtelen keserüség fogta
               el. Leheveredett töprengő gondolataitól terhes boudoirjába és - már sirni sem
               tudott... Pedig szerette volna még egyszer, ujból és ujból megsiratni, elgyászolni
               meghalt szerelmét.</p>
				<p>Egyszerre aztán egy huszárszázadot tettek a szomszéd faluba. Megismerkedett Dodó
               főhadnagygyal, ezzel az okos szemü, csinos és melankholikus nagyvilági filozóffal, a
               ki mindazokat a Daudetkat, Tolstojokat és Maupassantokat olvasta, a kiket ő, s a
               kinek szemeiben e regények alakjai, a mint róluk beszélt, oly csodálatos méla
               szenvedélyességgel elevenedtek meg. Azonkivül katona is volt s Melanie, bár önmaga
               előtt szégyelte magát, mégis örömmel hallgatta, sarkantyuja hogy peng szmirnája
               szőrén s gyönyörködve nézte, hogy boudoirjának vörhenyes fénye mily érdekes
               ragyogással esik atillája aranyzsinorzatára... S tavaszi délutánokon hosszasan
               elbeszélgettek a vörhenyes félhomályban. „Végre egy ember,” gondolá Melanie olykor
               örömmel, „a ki megért engem...” Beszélgettek mindenféléről, szerelemről, érzelmekről
               s mindig inkább csak melankholikusan, cynikusan, tárgyilagosan... Pedig tudjuk jól,
               hogy semmi sem vezet hamarább szerelemre, mintha nagyon sokat beszélnek az
               érzelmekről egy fiatal asszonynyal, melankholikusan, cynikusan, tárgyilagosan...</p>
				<p>Ugyszólván mindennap találkoztak a sürü erdőben. A kis falu majdnem egészen néptelen
               volt, mert a nyári munkával elfoglalt parasztok mind kint jártak a földeken s igy
               senki sem vette észre a pagonyban való gyakori sétáit. Dodó már ott várt rá a tónál s
               a sokat átélt nőhóditóknak avval a diskrét, ugyszólván pártfogoló gyöngédségével
               ölelte át, mely olyannyira hat az asszonyokra, mivel mérsékelten, de azért folyton s
               biztosan sarkantyuzza soha teljesen viszonozottaknak nem gondolt érzelmeiket.
               Melaniet gyakran szinte boszantotta ez a látszólagos hidegség s olykor szeretőjére
               pillantott türelmetlenül, szinte gyülölettel.</p>
				<p>- Nem tudsz jobban magadhoz szoritani? Ah istenem... Ajkai lihegtek: szeretni akart,
               őrülten, eszeveszetten, de hisz mikor a maga érzelmeivel sem volt egészen tisztában,
               hogy láthatott volna akkor tisztán egy más ember lelkébe? Napról-napra csak annyit
               érzett, hogy lelke egyre ujabb, csodálatosabb, olykor szinte ijesztő vidékek felé
               halad. Gyakran azon vette magát észre, hogy kétkedik a maga szenvedélyében s ez
               valami végtelen buskomorsággal töltötte el. Minek adta hát akkor oda magát? Minek az
               istenért?... S órák hosszat eltünődött, hogy hogy is történhetett mindez? Gyakran
               álmaiban régi, unalmas életét élte ujra s azért mikor felébredt, szivdobogva ugyan,
               de mégis keserüen várta a légyott pillanatát. Hanem minden változó, szeszélyes
               természete mellett, valami csodálatos szivóssággal ragaszkodott szerelméhez, melybe
               valami kétségbeesett makacssággal akarta beleélni magát, ha már egyszer választott s
               elbukott... Voltak oly kétséges perczei, mikor dühében elsirta magát.</p>
				<p>A következő héten Sándornak vagy tiz napra Bécsbe kellett utaznia: férje távolléte
               éppen kapóra jött az asszonynak. Már megfeledkezett minden elővigyázatról, nem
               törődött többé semmivel, fitymálva nézte a parasztokat, a kik az erdő szélén lesték,
               hogy találkozik a főhadnagygyal. Dodó olykor felháborodva korholta könnyelmüségeért.
               De Melanie, a daczos gyermekek csökönyösségével, mindig csak azt felelte:</p>
				<p>- Mit bánom én?!</p>
				<p>Most, hogy férje nem volt otthon, napról-napra boudoirjában fogadta a főhadnagyot s
               párszor megtette, hogy ha vendég jött, hát oly hangosan utasitotta a cselédet, hogy
               mondja: „nincs itthon”, hogy az udvarra is kihallatszott a hangja, mig a főhadnagy
               lovára bárki ráismerhetett az istállóban. Némelykor meg viszont a levélirási mánia
               lepte meg: irt Dodónak levelet naponta hármat-négyet s ezeket aztán a harangozó
               fiával küldte el a szomszéd faluba. Légyottot adott a szeretőjének, aztán nem ment
               el, boszantotta mindenképen, hogy összeveszszenek s a főhadnagy kijőjjön a sodrából:
               tulizgatott idegeinek egyre viharokra volt szüksége... Egyszer, mikor összevesztek s
               Dodó egy napig nem adott életjelt magáról, annyira megfeledkezett magáról, hogy egy
               tarka pongyolában, mely még a legsürübb uticserjék között is feltünt, átszaladt a
               szomszéd faluba a főhadnagy lakására. Szerencsére senki se volt Dodónál. De az
               udvaron tisztogató huszárok mindenesetre megláthatták. Dodó épp aludt: Melanie valami
               reszkető kéjjel nyitott be a huszártiszti kvártélyra; tettének őrültségét ugy
               élvezte, mint a hogy az ember a tiltott gyümölcsöt élvezheti. Kiváncsian nézett körül
               a falakon, kardokon és lószerszámokon, huszár-pipere eszközökön, atillákon, melyekből
               mind az az orfeumi félvilági illat áradt elő, mely annyira eszét veszi a tisztességes
               asszonyoknak, ha egyszer elbuktak... Dodó rémülten pillantott fel:</p>
				<p>- Az istenért, mi jutott az eszébe?!</p>
				<p>És komolyan összeszidta az asszonyt, ki csak hallgatta, mig végre egyszerre aztán
               zokogógörcsben rogyott össze.</p>
				<p>De Melanie makacsságával, csökönyösségével s mindenekfelett erőltetett érzékiségével
               mégis elért egyet: beleerőszakolta magát a szerelembe ugy, hogy pár hétig tényleg
               valami öntudatlan mámorban élt. S tényleg boldog volt ezalatt. De a talajt teljesen
               elvesztette lábai alól. Már egyedül sem mert maradni, s férjének egyre hosszabbodó
               távolléte alatt éjszakára mindig behivta magához szobaleányát. Néha napokig nem
               tudott aludni, ilyenkor aztán morfiummal segitett magán, de a nagy adagokban
               alkalmazott szer majd az eszét bontotta meg. Hanem, mondom, e beteges, ideges
               állapotok mind csak addig tartottak, mig gondolkozni, latolni, fontolni, emlékezni
               birt: lassankint agya kifáradt a tépelődésben, analyzisben s elaludt érzékeinek
               szerelmi mámorában... De egészben véve csodálatos szerelem volt ez: Melanie
               boldogsághajhászó gondolatai közepette mindvégig csak magára gondolt, magára
               figyelt, magát ellenőrizte, hogy vajjon elérte-e hát, vagy elfogja-e érni azt a
               boldogsági állapotot, mely után annyit vágyódott...</p>
				<p>A főhadnagy, kinek különben határozottan tetszett az asszony, bár szeszélyei olykor
               untatták s elég bajt okoztak neki, - csodálkozva s néha szomoruan analyzálta a
               „szegény asszonyt”, a ki minden áron szerelmes akart lenni beléje, nem is, - javitá
               ki magát - valakibe, egyáltalán valakibe akart szerelmes lenni... „Mért választott ki
               ép engemet?” gondolá olykor, „biz isten sajnálom kellemes, melankholikus
               diskurzusainkat, ott a vörhenyes homályu boudoirjában - - oly jól elmulattunk... s
               most mindennek vége van. Mert határozottan sokkal jobban lehet vele diskurálni, mint
               szeretkezni... „A főhadnagy meglehetősen ridegen és szomoruan itélte meg a nőket.
               „Hja”, mondá, „nem tehet róla, nem minden asszony született szeretőnek... S milyen
               könnyelmü! Férjének pedig oly rokonszenves vagyok, alig tudok szabadulni tőle, -
               olyan szives, előzékeny hozzám az utóbbi időben, - ha ez igy tart, biz’isten
               lelkiismereti furdalásaim lesznek...”</p>
				<p>Kihuzta a fiókjából Melanie egy arczképét és hosszan elnézte. „Csodálatosan érdekes
               egy asszony”, mormogá, „egyike a legszebb alakoknak, mely valaha a kezem közt
               megfordult. Csak kicsit sokat olvasott, sok a vérében a tinta, - olyan mérges
               anilintinta... Az ilyen asszonyok aztán olyan tapasztalatlanul botorkálnak a
               szenvedélyben, mint a részeg emberek a sötétben. Egyre csak boldog akar lenni, s ha
               valaki e gondolatot agyában már annyira elkoptatta, mint ő, lehet-e igazán
               öntudatlanul boldog? De a mellett sok ős-eredeti vonás van benne, csodálatos vadság,
               kétségbeesett ragaszkodás rögeszméihez... no meg a haja szine, az határozottan
               gyönyörü, kissé ugyan, a mint nekem bevallotta, elle a corrigé la
                  fortune; vagyis angol szódás vizben mosogatta a fejét, s azért lett olyan
               aranyvörös szine a hajának - de hát hisz ez mindegy, az embernek az asszonyokat ugy
               kell venni, a milyenek, sose szabad őket alkatrészekre dekomponálni... Csak egyre
               gyanakszom: én azt hiszem, hogy ez az asszony mindig csak egy embert szeretett: a
               férjét s hogy bennem is most is azt a régi szép főhadnagyot szereti. Szegény
               asszony, valószinüleg nincs tisztában azzal, hogy voltakép mért dőlt a karjaimba, -
               szegény Melanie! nem tudja, hogy az elmék s az érzékek harmóniája még nem szerelem, -
               hogy oda a lelkek harmoniája is szükséges...”</p>
				<p>Egy czigarettára gyujtott s elmosolyodott. Czinikus paradoxokat mondó kedvében
               volt.</p>
				<p>- Titkolta, de megtudtam, hogy huszonnyolcz éves lesz... Szegény Melanie! Hogy lehet
               az embernek huszonnyolcz éves korában fogni az első szeretőt! Minden asszony eleve
               határozza el magában: akar-e szeretőt tartani vagy sem s ha akar, kezdje korán és
               semmi esetre sem oly későn, mint Moszkovszky Melanie... Ez az asszony ép oly
               ügyetlennek tünik fel előttem, mintha egy tizennyolcz éves fiu kezdené az első elemit
               járni...</p>
				<p>Kaczagott, de elszégyelte magát, a mért ily rossz nyelve van.</p>
				<p>- Csodálatos, mormogá, pedig más körülmények közt, azt hiszem, nagy szerelem
               támadhatott volna közöttünk. De hát nekem az a bajom, hogy tulsokat akartam szeretni
               s most már félek szeretni, vagyis véglegesen odaadni egy
               asszonynak a szivemet, - neki pedig az a baja, hogy tulságos hirtelen adta ide a
               magáét... Melanie egyszerüen téved; még mindig a férjét, azt a régit szereti...
               Engem? Engem nem is ismer, hisz a férjét látja bennem... De hát mit tegyek?
               Megmondjam egy asszonynak, hogy ne szeressen? Eh, őrültség! Az ember tépje le a percz
               virágait...</p>
				<p>Féltizenkettő volt. Kiment az udvarra s habozni látszék. Moszkovszky Sándor az este
               érkezett meg, - illeni fog, gondolá, ha ebéd előtt átlovagol hozzájuk s kezet szorit
               a férjjel... Elmosolyodott, de aztán a szégyen s az undor hideg borzongatása
               szaladt átal a testén. Alapjában megfigyelő természeténél fogva meglehetős hideg
               ember volt, kevéssé szenvedélyes és igy a tisztességes érzéseknek sok olyan motivuma
               maradt meg benne, a melyek máskülönben igen önérzetes embernél a szerelem kiméletlen
               hevében rendesen el szoktak párologni. Szegény ember, mormogá, miközben intett a
               legényének, hogy nyergelje fel „Oterót”. Kis foxterrierje, „Comtesse” látva a
               készülődéseket, örülve, csaholva futott az istálló felé. Dodó felhuzta keztyüit s az
               alatt felnézett az égre, mely fellegtelen volt.</p>
				<p>- Mily csodálatos, gondolá, mint valami sima tenger vizébe buktatva belé pillantását
               a kék azurba, odafent minden csupa harmonia s idelent a földön minden disharmonia...
               Aztán elkaczagta magát költői hangulata felett. Eh, ha engem nem vett volna, vett
               volna mást. Nevetséges dolog, hogy az ember egy asszony miatt szemrehányásokat tegyen
               magának; ha én nem, hát más... akkor hát mégis inkább én! Nem?</p>
				<p>Lóra ült s elvágtatott.</p>
			</div>
			<div type="chapter">
				<head>IV.</head>
				<p>S mialatt a mezőségen repült tova, mely a déli nap aranyhevében sült, perzselődött,
               vidámabb gondolatai támadtak a hullámos vadászgalopp alatt. Eszébe jutott a tegnapi
               este... még kevés ilyen édes estéje volt életében. Szerelmük oly magasra szállt
               velük, hogy már magasabbra nem is szállhatott, ezután szükségképen vagy lejebb
               kellett ereszkedniök idealizmusuk léghajójával vagy maradniok: de hisz a szerelemben
               a maradás is hanyatlás... Melanie délután kapta meg férje sürgönyét, hogy érkezik.
               Este tizig hát még együtt lehetnek. Annyit sirt délután, hogy Dodó alig győzte
               vigasztalni. Miért sir? Melanie kimeresztette a szemét.</p>
				<p>- Félek, mormogá összerázkódva.</p>
				<p>- De mitől, angyalom? A férjedtől? Hisz, ha...</p>
				<p>- Nem, ne, - ne, mormogá a szőke asszony, ne mondja kérem, hogy ha kell lelőné, mint
               a - nem, ne mondjon semmit, hiszem én, hogy maga bátor ember, de lássa Sándor olyan
               jó...</p>
				<p>- Hát akkor mitől?</p>
				<p>- Hát... az isten tudja, mindenkitől, magamtól... szóval félek, mint mikor az ember
               messziről, mértföldekről égés-szagot érez s nem tudja, de gondolja, hogy hátha a maga
               háza égett le...</p>
				<p>Dodó csodálkozva nézett mélyen a szemébe, azokba a hajdan oly okos szemekbe,
               melyeknek kifejezése most oly zavart és csupán ösztönt-kifejező volt. Ugy szeretett
               volna belőlük valamit kiolvasni, - szeretett volna vitatkozni az asszonynyal, mint
               régen, mikor még oly szubtilisan tudtak beszélgetni az érzelmekről... hiába! Most,
               hogy pillanatra csak eszével nézte Melaniet, ugy érezte, mintha egy idegen nő ülne
               mellette: a szerelemnek, az érzékeknek az a misztikus heve elperzselte közöttük az
               intellektuális szálakat. Dodó kinek nőkkel szemben az volt az elve, hogy sohase
               csodálkozzék semmin s vegye a dolgokat mindig ugy, a hogy alakulnak, csakhamar
               belátta, hogy ezekbe az intellektuális szálakba ugyis hiába kapaszkodnék, - átölelte
               hát az asszonyt és sugdosott a fülébe jelentéktelen, banális dolgokat, - de
               gyöngéden, édesen. S Melanie boldog volt, - Dodó pedig konstatálta lelke mélyén, hogy
               az asszony arra ugyszólván nem is figyel már, hogy mit mond, - érzelemszomjas
               lelkének csak a hang iránt van már érzéke, hogy szerelmes-e vagy sem... De hát
               nincs-e igaza? Ugyan mire is való az a gondolat, - hisz csak gyötrelmére van az
               embernek...</p>
				<p>Nyolcz óra felé lopva kisétáltak a rétre s a füzek fekete törzsei s a szundikálva
               zizegő nád mellé bujva várták az esti tiz órát, mikor a férjnek érkeznie kellett.
               Leheveredtek a buja mérges zöld gyepre s egymás szemébe néztek annyira boldogan, hogy
               szinte szomoruan. Dodó elfeledte theoriáit, - kevés „iniziativája” volt az
               érzelmekben, magától ritkán hevült fel, de az asszony szenvedélyének a látása őt is
               felhevitette. A szerelem olykor olyan, mint a ragadós betegség, némely ember nem
               kapja meg magától, csak mástól, attól a ki beléje szerelmes... S az est oly gyönyörü
               volt, oly hangulatos, hogy Dodó, ki impresszionista és a hangulat embere volt, igazán
               konstatálta magában, hogy boldog. A sötétlő ég, mintha ujonnan lett volna
               tegethoffkékre kifestve, még a csillagok brilliántja is, mintha ujonnan lettek volna
               kiköszörülve; - messziről melankholikusan brekegtek a békák s a levegőben, mint egy
               zefir lebegett körülöttük a frissen kaszált széna illata... Alig beszéltek, Melanie a
               főhadnagy vállára dőlt.</p>
				<p>- Hallgasd csak, susogá a bolondos asszony, sziveink egyszerre dobognak... igazán
               csodálatos, - egészen egyszerre...</p>
				<p>Aztán megint hallgattak. Egyike volt ez azon ritka perczeknek, mikor két lélek oly
               harmoniában tapad egymáshoz, hogy szinte egybeolvadnak, mikor két lénynek minden
               gondolata ugy rimel, mint egy örök szép szerelmes vers sorai, - mikor a hangulatok
               oly csodás szimfoniába olvadnak össze, hogy az ember szinte rettegve gondol arra az
               okvetlen elkövetkezendő pillanatra, mikor az első hamis hang meg fogja zavarni a
               büvös harmoniát. S az ettől való félelemben a boldogság oly édesen kinossá válik...
               Lassan egy könycsepp gyült össze a Melanie szemében.</p>
				<p>- Mi bajod, angyalom? mormogá Dodó.</p>
				<p>- Én nem tudom, zokogá az asszony, de mi oly szomoruan ülünk itt, mintha bucsuznánk,
               pedig csak a férjemet várjuk...</p>
				<p>S egyszerre őrült jókedve támadt. Hentergett, ugrált a gyepen, majd meg kibontotta
               gyönyörü arany-haját s mint valami hálóval, ugy fogta vele az esteli pillangókat.
               Dodó álmélkodva nézte... Később még azt is megtette, hogy lehuzta lak abbé czipőit s
               fekete harisnyáit s belegázolt a nem messze eső tóba... Mikor végre fáradtan
               visszajött, megállt a szeretője előtt s pillanatra merően ránézett oly okosan, mint
               régen. Még csak nem is tegezte.</p>
				<p>- Tudja-e főhadnagy ur, hogy én most nem vagyok magamnál?</p>
				<p>Dodó mosolygott.</p>
				<p>- Nem tudom, mit csinálok... meg fogok őrülni...</p>
				<p>E pillanatban tizet ütött az óra a falu tornyában. Mint a villám járta át e hang
               Melaniet.</p>
				<p>Hevesen, nagyon hevesen átölelték egymást s Melanie aztán visszafutott a parkba. A
               messze országutról fehér porfelleg közül hallatszott elő a hazatérő férj kocsijának a
               zörgése...</p>
				<p>Dodó csak tovább vágtatott a földeken. A kastély előtt leugrott lováról s kissé
               udvariaskodva lépett a szalonba. Senkise volt bent. Óvatosan nyitott be aztán a
               Melanie boudoirjába. A szőke asszony ott feküdt a vörhenyes félhomályban. Ránézett
               örökké változó szfinx-szemeivel, melyek most szinte zöldeknek tetszettek.</p>
				<p>- Itthon van Sándor? kérdé susogva Dodó s melléje térdelt.</p>
				<p>Az asszony ujjai valami daczos gyöngédséggel siklottak a főhadnagy hajába.</p>
				<p>- Kilovagolt a földekre, mormogá, mindjárt itt lesz...</p>
				<p>Egymásra néztek. A veszély közelségének érzete valami rejtelmes, szinte szenvedélyes
               melegséggel hatotta át őket, - valahogy közelebb hozta a két töprengő lelket
               egymáshoz. Dodó beszélt, halkan, hevesen, - maga is elcsodálkozott magán: majdnem a
               szenvedély öntudatlan nyelvének a szavai buggyantak ajkaira. Melanie behunyta a
               szemét s hanyatt dőlve kerevetére, ugy hallgatta. Ott feküdt: egy fáradt tropikus
               virág, mely a nap hevétől az árnyékba dől...</p>
				<p>- Beszéljen, beszéljen... mormogá.</p>
				<p>Dodó elmosolyodott s aztán tovább beszélt. Közben olykor ösztönszerüleg hátra
               pillantott, s a közeledő veszély mintha egyre szenvedélyesebb szavakat adott volna a
               szájába... Melanie még mindig behunyt szemmel feküdt ott s csak olykor emelt egy
               „lavender salts” brelok-üvegcsét az orrához.</p>
				<p>- Beszéljen, - beszélj... ugy hasonlit a hangod a régi Sándoréhoz, mintha csak őt
               hallanám, mikor vőlegény korában igy mellém térdelt...</p>
				<p>Ugy a hogy volt, vakon kinyujtotta a kezét s kedvtelve mélyeszté ujjait a főhadnagy
               hajába. Gyürüinek a kövei villogva szikráztak elő a vörhenyes félhomályban a sötét
               fürtök közül. Aztán végig jártatta a kezét az arczán, a nyakán s végre az atilla
               mellsujtásához ért... Szinte ijedten kapta vissza mintha megcsipték volna.</p>
				<p>- Ilyen... ilyen, ép ilyen volt... jaj nem, ez a sujtás nem volt a mellén...</p>
				<p>- Persze, mormogá Dodó, gondolkozó mosolylyal csókolgatva elfogott kezét, hisz az
               uhlánusoknak nincs sujtásuk a ruhájukon!</p>
				<p>Lassan nyiltak ki a Melanie szemei. Pillái közé mohón tolakodott be a vörhenyes fény,
               melytől zöld szemei szinte megijedtek, elszédültek. Fölugrott s két karja közé kapva
               a Dodó fejét, eszeveszetten ölelte és csókolta össze.</p>
				<p>- Jaj, ugy-e milyen bolond vagyok, - te édes szép katonám...</p>
				<p>Mint egy csodamód kinyilt, kábitó illatu, tropikus virág állott ott fantasztikus
               pongyolájában, melynek szárnyai buja, lusta levelekként simultak le, fedték el a
               virág meleg fehér testét; lábai oda gyökereztek bele abba a hosszuszőrü szmirnába,
               mig leheletgyöngéd körvonalu nyakán ülő bimbója, feje tetején a szőke haj szinte
               aranygőzben porzott a vörhenyes világitásban... Dodó átölelte keskeny csipői körül s
               felnézett rá. E pillanatban igazán azt hitték, hogy szeretik egymást. S ki
               tudja...</p>
				<p>Siető, gyors lépteket hallottak. Dodónak alig volt annyi ideje, hogy egy gyakorlott
               fordulattal valami távolabb eső kerevetre perdüljön.</p>
				<p>- Sándor jön, mormogá az asszony.</p>
				<p>Csakugyan Moszkovszky Sándor volt. Már kora reggel kiment volt a gazdaságba; három
               hete nem volt otthon, igy hát jó sok dolga akadt. De roppantul örült, hogy megint
               otthon lehetett s különben is a nagy temperamentumoknak a közönséges viszonyok közt
               szokásos jóakaratu közönye volt meg benne s igy csak mérsékelten szidta össze
               parasztjait s ispánját. Mindennek örült! régi pej charge-lovának, melyet olykor még
               most is megijesztett azzal, hogy hirtelen „atakot” kiáltott a fülébe, a jó meleg
               nyári napnak, a sárga mezőknek, zöld kaszálóknak, mindennek... a mint a dülő-utakon
               tovalovagoltak az ispánnal, hébe-korba szeretettel simogatott meg még pár buzakalászt
               is. Szelid, jóakaratu férfi volt, a kit általában szerettek az emberei, bár azért
               féltek is tőle, mert hogyha felbőszült, hát rettenetes tudott lenni. Délfelé végre az
               utolsó táblához értek. Az ispán megtörölte gyöngyöző veritékes homlokát.</p>
				<p>- Dél van, méltóságos uram!</p>
				<p>- Megyünk fiam, megyünk, mormogá Moszkovszky. S ép lóra akart ülni, mikor észrevette,
               hogy henye, rövid galoppban egy lovas tart feléjük. Tarka ruházatáról azonnal
               ráismert, hogy Kamásly Friczi. Még a lova is tarka volt, majdnem olyan gigerli, mint
               a gazdája.</p>
				<p>- Szervusz öreg czimbora! kiáltá borizü lelkesedéssel már messziről. Mikor jöttél
               meg?!</p>
				<p>- Tegnap este, mondá Sándor jókedvüen, kezét a nap heve ellen ellenzőül szeme elé
               huzva.</p>
				<p>- Ezer esztendeje nem láttalak, folytatá Friczi, méltóságosan adva át lovát az
               ispánnak. Hol csavarogtál öreg ennyi ideig?</p>
				<p>- Bécsben voltam a gazdasági kiállitáson, mormogá Sándor, önkénytelen elmosolyodva a
               Friczi öltözetén, mely tarkaságában ugy kiritt a természet becsületes, egyszerü
               szinei közül. Friczi azonban csak ravaszul sanditott elő szemébe nyomott zöld kalapja
               karimája alól. Apró savó szemei mintha csak valami mély pinczelyukból pislantottak
               volna fel a napvilágra. Vörös orra ugy ragyogott a napon, mint valami igen gondosan
               kitisztogatott csengetyü-gomb.</p>
				<p>- Ittatok-e sokat öreg, mi? csacsogott tovább Kamásly Friczi. Sokat szeszeltetek?
               Remélem, csak asztal alá kefélted a német sógort, he? Hát szóval jó dolgod volt.
               Minket meg itt hagytál magunkra a jó czimborákat, házat, feleséget...</p>
				<p>Sándor szórakozottan nézett a tábla végére: eszébe jutott valami, mindjárt oda is
               szólt az ispánnak:</p>
				<p>- Hallja csak Buzás, lássa odaát...</p>
				<p>Kamásly Friczi nem volt megelégedve ékesszólásával. A mult héten a park végében
               meglepte a főhadnagyot a bárónéval. Most tehát boszut állhat magáért! Jaj, csak, hogy
               adja be ezt a pilulát Moszkovszky Sándornak?! Nem tudott a mondókájába belekezdeni,
               akár csak egy sündisznót próbált volna megfogni.</p>
				<p>Nemsokára odább sétáltak hármasában az ispánnal, a ki hátul a lovat vezette.</p>
				<p>- Nincs valami szesz nálad? kérdé Friczi végre, „kiszáradtam...”</p>
				<p>- Mindjárt ott leszünk az öreg csősznél; mondá az ispán.</p>
				<p>Betértek az öreg csőszhöz. Az öreg meg az ispán magukra hagyták a kis szobában az
               urakat. Buzás kis bort tett eléjük az asztalra. Sándor is megszomjazott s különben is
               fáradt lévén, szivesen ivott. De a délelőtti rengeteg hőség után hamar a fejébe
               szállt az ital. Ledőlt a fal mellé a lóczára s olyan édes félálomban hallgatá a
               Friczi fecsegését. Csak itt-ott akadt meg fülében egy pár szó. Pedig a tarka ember
               egyre hevesebben beszélt. „Becsület” - „hüség” - „önzetlenség” - mind e szavakat csak
               ugy elvétve hallotta meg Moszkovszky Sándor, mert egy ostoba légy egyre ott
               küzködött, zümmögött az orra előtt a piszkos ablaküvegen. Lassankint Kamásly Friczi
               is „megtelt”, a mint ő szokta mondani. De azért csak egyre hevesebben beszélt. Utóbb
               már szinte el is feledte boszu-tervét, vagy legalább is ugy alakitotta át „szeszes”
               agyában, hogy voltakép neki már csak kötelességből is meg kell mondani azt a
               borzasztó ármányságokat jó barátjának, - neki, Kamocsay Frigyes urnak, meg kell
               mentenie egy másik ur barátját az ilyen borzasztó szégyentől. Végre már annyira
               beleélte magát önérzetébe, hogy majdnem gazságnak tünt fel előtte, hogy idáig is
               hallgatott. Sajnálni kezdette Sándort, olyannyira, hogy szinte könyezett belé.</p>
				<p>- Sándor pajtás, kezdé s felkelvén oda csoszogott a fekvő emberhez, Sándor pajtás!
               Szeretsz engem?</p>
				<p>- Szeretlek; - mormogá Sándor félálomban.</p>
				<p>- De igazán?</p>
				<p>- Igazán.</p>
				<p>- Hát hiszed-e, hogy én jó czimborád vagyok neked?</p>
				<p>- Hiszem, hiszem... „csak most ne”...</p>
				<p>- Jó, jó, csillapitá Friczi, hát hiszed-e, hogy én a legönzetlenebb baráti indulatból
               mondom neked azt, a mit most mondok?</p>
				<p>- Mit? kérdé Sándor álmosan, kelletlenül.</p>
				<p>- Megállj csak öreg kissé. Hát hiszed? Jól van... Szinte könyek gyültek a tarka ember
               szemeibe. Igyunk előbb egyet, hogy meg légy győződve érzelmeim való igaz
               voltáról...</p>
				<p>Ittak. Sándor ismét a falhoz akart fordulni. Már nem tudta, hogy a légy zümmög-e vagy
               Kamásly Friczi fecseg-e még mindig.</p>
				<p>- Hát barátom, öreg czimborám, zokogá Friczi letérdelve a nedves földre a piszkos
               lócza mellé s a Moszkovszky Sándor hátára dőlve, - hát jó, szivem vérzik, de
               kimondom: a bárónő ő méltósága... nagyon sokat van, izé... szóval a feleséged megcsal
               téged... annak a Donhofennek, annak a Dodó főhadnagynak a szeretője...</p>
				<p>Álmos ember fejébe csoszogva érnek be a szavak és a gondolatok. Sándor még mindig a
               légy zümmögését hallotta, egyszerre azonban mintha ez a légy darázszsá változott
               volna s mintha az a pár szó ennek a darázsnak mindmegannyi fulánkszurása lett volna,
               melyek mérgesen egyre jobban sajgó fájdalommal nyilallottak fel valahová a fejébe.
               „Feleséged... megcsal... Dodónak a... szeretője...” s a mint a nehéz hangok zugó
               dobhártyájáról labdákként dobogva pattantak vissza, echójuk mint valami orditás
               visszhangzott egész testében. De ez csak egy pillanatig tartott, addig, mig,
               eszmélete visszatért. „Szemtelen, bitang fráter,” gondolá, „ha már itt ül a nyakamon
               s berug, legalább ne sértegesse a feleségemet!” Végigsimitotta sebhelyes homlokát s
               gondolatban bocsánatot kért az ő szép Melaniejától, a mért pillanatra kétkedni mert
               benne. Régebben, hónapokkal azelőtt, egy nagyobb társaságban sokat vitatkoztak a
               megcsalt férjek felett, - hej ha most eszébe jutott volna Sándornak, a mit akkor Dodó
               axiomául felállitott, hogy t. i. „egy igazán szerető férj sohase hiszi el a
               feleségéről, hogy megcsalta...” De nem gondolt ő most másra, csak az a részeg ember
               volt a fejében, a ki a feleségét megsértette. Mint egy lassan feltápászkodó lihegő
               fenevad kelt fel benne a nyugodt emberek nagy haragja, borzasztó indulata. - Felállt,
               kihuzta magát, szinte karcsubbá lett izmai feszületében.</p>
				<p>- Mit mondtál? kérdé siket hangon, kelletlenül s kigombolta a kabátját, mert majd
               megfult.</p>
				<p>- Édes barátom, morgá Friczi, megölelve a haragvó embert, hiszed-e, hogy én vagyok a
               legjobb barátod? Csak azt mondd, hogy hiszed-e?</p>
				<p>Sándor félrelökte őt.</p>
				<p>- Mit mondtál az elébb, kérdem?</p>
				<p>- Hát csak azt, mondá szerényen Friczi, hisz nekem a szivem vérzik, hogy el kell
               mondanom, de hát a barátság szent kötelékei füznek hozzád... hát csak azt, hogy a
               báróné ő méltósága igen sokat... izé... van azzal az izé... no...
               huszárfőhadnagygyal...</p>
				<p>Moszkovszky Sándor mintha megnőtt volna: izmos keze mintegy pöröly csapott le a kis
               pisze ember vállára.</p>
				<p>Kamásli Friczi a becsipett emberek változó kedélyhangulatánál fogva mást gondolt.
               Megharagudott.</p>
				<p>- No mit szorongatsz?</p>
				<p>- Beszélj! orditá Moszkovszky Sándor.</p>
				<p>- Beszéljek? dörmögé mérgesen Friczi, hát hiába is üvöltesz mint egy vadállat,
               mondottam, mondom is: a feleséged megcsal azzal a huszárral, szeretője Dodó
               főhadnagynak...</p>
				<p>Tán még akart egyebet is mondani, tán épp azt, hogy megleste, meglepte őket, - de
               erre már nem ért rá. Sándor ugy nekilóditotta az ajtónak, hogy Friczi azzal együtt
               esett ki a pokolian forró utihomokra.</p>
				<p>- Ispán, - te öreg! orditá Moszkovszky, - ide nézzetek! S a feltápászkodó embert ugy
               ütötte nyakon, hogy az visszaesett. „Láttátok?”</p>
				<p>Az öreg csősz, ki filozóftermészetü ember volt s a kin Kamásly Friczi egy agarászat
               alkalmával végighuzott az ostorával, szeliden igy szólt:</p>
				<p>- Én nem láttam, méltóságos uram...</p>
				<p>Még egy óriási pof csattant el a Friczi képén, az ispán rémülten hajolt le hozzá,
               mert megeredt az orra vére. De Moszkovszky Sándor már ekkor nyeregben ült s egy
               eszeveszett mars-marsban vágtatott toronyiránt haza a kastélyába.</p>
				<p>S a mint öreg charge-lova szokatlan erővel érezve bordáiban a sarkantyukat, mintegy
               hajdani atakot szimatolva, őrülten robogott végig a tájon, az eszeveszett vágtatás
               heve s az események felkorbácsolta vérének lüktetése Sándorban is csodálatos, rég
               elfeledett indulatokat rázott fel. A galopp fizikai mámora ragadta el; ismét
               katonának érezte magát, annak a kaczkiás uhlánus főhadnagynak, a ki keresztül kasul
               megyen mindenen, ép ugy, mint az elébb azon a nyomorult ficzkón keresztül ment, a ki
               a feleségét megsértette. Kiegyenesedett nyergében, egész más szemekkel nézett végig a
               földjein, pillanatra ismét csak „manöver-terrain”-nak látta őket s nem pedig a gondos
               gazda jószágainak... Még egy drága dinnyeföldnek neki is vágtatott s szinte vad
               örömmel nézte, mint katonakorában, lova hogy rugja fel a levegőbe a becses
               kantaloupokat... Ostorával szilajon csapkodott jobbra, balra... Megifjodott: munkában
               megöregedett lelkén a régi daliásság szele zugott által. - „Hollá, Exact!” s kastélya
               előtt az utolsó földön még szilajan ugratta át sorban a kereszteket. Az öreg kertész
               a park ajtajában tisztára azt hitte, hogy megbolondult a méltóságos ur.</p>
				<p>Moszkovszky Sándor pedig, mikor szokása ellenére jobb lábát huszárosan átvetve a
               nyeregkápán, leugrott az udvar kavicsára, oly jól érezte magát, mint mikor egy
               fejfájós, apoplektikus emberen eret vágnak; ez a felindulás, ez a nagy idegmozgás már
               rég kellett poshadó vérének. Most megkönnyebbülten, tisztultabb agygyal, fürgén
               szaladt fel a lépcsőn. Meg akarta ölelni azt az ő drága feleségét, a kit ugy
               elhanyagolt az utóbbi időben „ostoba földturó mániája” miatt... Na, de majd máskép
               lesz ezután! S az alatt a pár pillanat alatt, mig felesége budoirjának az ajtajához
               ért, egész terveket, légvárakat épitett: boldogan fognak falun élni, kényelemben,
               felesége lovagolni fog, - nagy házat visznek, - hisz most már teheti! - Télen pedig
               Pestre mennek farsangolni...</p>
				<p>- Édes angyalom, Melanie... mormogá magában Moszkovszky Sándor ideges gyönyörrel s
               szemeibe szinte könyek gyültek. Berohant a szobába.</p>
				<p>Valahányszor szép feleségének ez elegáns szentélyébe belépett, mindig szinte
               elérzékenyedett. Oly csöndes szégyennel érezte mindannyiszor, hogy ez a gyönyörü
               asszony mennyivel felette áll neki. Napbarnitotta, eldurvult kezeit ilyenkor mindig
               vadászjaquettejének a zsebeibe dugta: még leülni is alig mert, nehogy összetörjön
               valami japán vagy párisi csecsebecsét. Sőt az inast se merte soha összeszidni a
               felesége boudoirjában.</p>
				<p>- Édes kicsikém... mormogá, kihuzva magát az ajtóban s pillanatra gyönyörködve
               szemlélvén a kereveten ülő feleségét. Az asszony meglepetve, szinte ijedten nézett
               rá, elcsodálkozott azon a szenvedélyes s mégis oly gyöngéd arczon s ruganyosságában
               oly daliás alakon... Sándor a szoba félhomályában pillanatra észre se vette Dodót;
               odaszaladt s szokása ellenére letérdelt Melanie elé. Asszonyokban kiszámithatatlan
               gyorsasággal mennek végbe változások: Moszkovszkyné mintegy álomban töprengő
               mosolylyal nézte azt a ragyogó szemü, nyilt arczu, szinte megifjodott embert, a ki
               most azon a helyen térdelt előtte, a hol az elébb a főhadnagyot, az ő szeretőjét
               látta. Régi dolgok, elröppent perczek jutottak az eszébe: szinte majd megfeledkezett
               arról, hogy hü szeretőként lopva Dodóra pillantson: vajjon biztonságban van-e s
               valamely mozdulata nem árulja-e el őket?... Végre hanyatt dőlt, összekulcsolta feje
               megett a kezeit s pillanatig a plafondra nézve, mintha borzasztó erővel
               összpontositotta volna valamire a figyelmét, hallgatott. Végre hangosan, csengően
               felkaczagott:</p>
				<p>- No mi lelt, öreg? Mi jutott eszedbe? Szerelmet akarsz vallani?</p>
				<p>- Édes Melaniem, - mormogá Sándor szinte remegő hangon, s lelkében előbbi alacsony
               gyanujának a szégyenfoltja ismét égni kezdett. Ah, ha tudnád, micsoda bolond esetem
               volt az elébb...</p>
				<p>Felesége ölébe hajtotta a fejét. Melanie szinte tetszelegve nézte, de aztán ismét
               felkaczagott, Dodóra pillantott s térdével félre lökte a férje fejét.</p>
				<p>- De édes Sándorom, csak nem fogsz itt - vendég előtt érzelegni?</p>
				<p>- Vendég előtt?</p>
				<p>- No persze, - hisz itt van Donhofen - ott nevet már mióta a hátad megett!</p>
				<p>Sándor szégyenkezve ugrott fel s nézett hátra. Dodó felkelt s vigan nyujtá kezét.</p>
				<p>- Szervusz édes öregem! kiáltá Moszkovszky egészen szilajan. Jobb karjával átölelte a
               főhadnagyot s megveregette a vállát. - Annál jobb, hál’ Istennek, hogy itt vagy - -
               igen, igen, - barátom, oly csúf, piszkos egy história, hogy szinte szégyenlem
               elmondani...</p>
				<p>Melanie felkelt, lustán támaszkodott oda a falhoz, óriás Makart-csokra mellé s
               csodálkozva, álmatag mosolylyal nézte a két embert.</p>
				<p>- Nos hát, kezdé Sándor egy czigarettre gyujtva...</p>
				<p>- Nini, czigarettázol? Mióta? kaczagott élénken Melanie, várj öreg, ezek
               jobbak...</p>
				<p>- Nos hát, képzeld, édes barátom, oda kint a tatárdülőn kivel találkozom:
               Kamocsayval, tudod, azzal a szamár Kamásly Friczivel...</p>
				<p>Melanie idegesen hajlott előre, szája széle megrándult, mintha czipője szoritotta
               volna.</p>
				<p>És Sándor aztán elmesélte az egész dolgot, egyre szégyenlősebben, egyre
               kelletlenebbül. Mikor azonban a Friczi baráti titkához ért, habozni látszék.</p>
				<p>- Nos, kérdé Dodó élénken s biztos közönynyel: ő már átlátta az egész helyzetet.</p>
				<p>- Hát képzeld, barátom, - folytatá Sándor szégyenkezve, mit mond ez a szemtelen
               fráter! Az embernek igazán megáll az esze, hogy a világ mi minden aljas módon nem
               akarja egy család békéjét feldulni! azt mondta, hogy... te - te az asszony szeretője
               vagy!</p>
				<p>Egyet fordult a sarkán s jóizüen felkaczagott.</p>
				<p>- Én a szeretője - micsoda asszonynak? kérdé Dodó udvariasan mosolyogva.</p>
				<p>- A feleségemnek a szeretője!! kiáltá Sándor és nevettében a pamlagra veté magát.</p>
				<p>Dodó és Melanie egymásra néztek. De odakint a nap valami sötét felhő mögé bujhatott,
               mert a szoba szinte egészen elsötétedett... Nem tudtak egymás arczából semmit se
               kiolvasni. Pillanatig csend volt, aztán mind a ketten felkaczagtak, idegesen,
               hidegen. A főhadnagy ismét az asszonyra nézett, de ez elforditotta a fejét: Dodó
               egész rococo udvariassággal hajolt meg s mondá Sándor felé:</p>
				<p>- Báróné, én nagy bóknak veszem ezt a gyanusitást...</p>
				<p>- Na hát, mormogá Sándor elkomolyodva, óriási szemtelenség és én...</p>
				<p>- Mit csináltál vele? kérdé Dodó, hanyag lustasággal belevetve magát egy
               karosszékbe.</p>
				<p>- Barátom, ugy vágtam kétszer pofon, hogy az ispán tán még most is állitgatja az orra
               vérét -</p>
				<p>Sándor mint egy gladiator emelkedett fel s szinte ütésre emelte hatalmas karját.
               Melanie Dodóra pillantott. A főhadnagy még mindig jóizüen nevetett.</p>
				<p>Aztán még sokat beszéltek a dologról s eleget nevettek rajta. Végre Dodó másról
               kezdett beszélni.</p>
				<p>- Apropos, egy nagyszerü lovat találtam számodra, egy North Star-Highflyert...</p>
				<p>- Hohó barátom, vágott a szavába hevesen Sándor, ki időközben pár pohár cognacot is
               kiivott - nem addig van az... Valamire akartalak kérni.</p>
				<p>- Parancsolj...</p>
				<p>- Tudod, már megint egész felforrt a vérem, hogy arra a nyomorultra gondoltam - -
               hisz pofon vágtam kétszer, de utoljára is a feleségem becsületéről van szó, össze is
               akarom vágni... Lészsz oly szives, ugy-e édes Dodó s valamelyik barátoddal, tán
               Nyitrai kapitánynyal elmész s kihivod Kamocsayt. Tudod, én hivom ki, a ki
               pofonvertem, ha-ha! Kardra megyünk, nehéz lovassági kardokkal, minden bandázs nélkül
               a végkimerülésig...</p>
				<p>Moszkovszky Sándorból egész gyerek lett: oda feküdt a felesége elé a földre s ugy
               czirógatta a lábait. Dodó csodálkozva nézte.</p>
				<p>- Mijét vágjam le - ugy-e az orrát? Vagy tán a fülét? motyogá Sándor egész
               boldogan... És Melanie bohókás kedvteléssel nézte, hogy a férje hogy csókolgatja a
               kezeit. Olyan tréfás hangon ment az egész dolog, hogy se Dodó, se az asszony egy
               szóval se tartóztatták Sándort a párbajtól. De nem, sőt Melanie egész kaczér
               kegyetlenséggel erősitgeté egyre:</p>
				<p>- Az orrát is, a fülét is vágd le, édesem...</p>
				<p>- Én hát akkor, kezdé végre Dodó, megigazitva elől atillája ránczait, mindjárt lóra
               is ülök s egyenesen Nyitraihoz megyek... kezét csókolom, méltóságos asszonyom.</p>
				<p>Pillanatra egymás szemébe néztek, halálos komolyan, mintha azt kérdezték volna
               egymástól: mi lesz most...</p>
				<p>- Előre is köszönöm a jóságodat, édes czimborám! kiálta Sándor kipirulva,
               lelkesedetten s ujból megölelte Dodó főhadnagyot.</p>
			</div>
			<div type="chapter">
				<head>V.</head>
				<p>Sándor ott maradt fekve a bozontos szmirnán; két kezét a feje mögé nyujtva, felesége
               lábait mintegy párnának nyaka alá tevé s ugy nézett fel rá valami nagyon boldogan.
               Azonban nem sokkal rá, hogy Dodó kihuzta a lábát a szobából, az egészséges emberek
               jóleső fáradtsága vett erőt rajta és mélyen elaludt. Melanie szinte reszketve
               hallgatta ennek a megcsalt embernek a mély egyöntetü lélegzését s mikor az álom
               folytán a Sándor kezei elernyedtek s fogásuk lábain gyengült, valósággal
               megkönnyebbülten sóhajtott fel. Óvatosan huzta ki abbé-czipőit a napbarnitotta erős
               nyak alól s aztán mintha valami veszedelemből menekült volna meg, egész panikkal
               ugrott félre. A férj feje a mozdulat folytán félre billent s szinte egyet koppant a
               földön... de Sándor azért nem ébredt fel. Melanie a boudoir tulsó sarkába szökött,
               mint egy macska s az alacsony török kerevet mélyébe huzódott: egész testében
               reszketett, mintha valami nyavalyatörős hideg rázta volna ki. A kiállott veszély
               gondolata, mint valami pilulának a keserü utóize szállott fel benne. S oly szédülés
               fogta el, hogy majd elájult. Vagy tiz perczig feküdt ott a török kerevet szegletében
               csukott szemekkel, mintegy a rémület fagyától megdermedve. Ha Sándor egyet mozdult a
               földön, szinte felsikoltott rettegésében: egyszerre az a fixa-ideája támadt, hogy ez
               az ember megálmodja az igazat; felébred, felkel, egész rettenetes voltában oda jön
               hozzá és megöli, agyonüti egy csapásra... néha száját már ki is nyitotta, kiáltott is
               volna segélyért, mert főleg ezzel az alvó emberrel való egyedüllét volt az, ami
               megrémitette - de torkába fagyott a kiáltás. Lassankint azonban megnyugodott, elmult
               a panik rohama. Csendesen felkelt kerevetéről s a pálma levelei között kukucskált át
               az alvó emberre. Aztán szemei gépiesen járták be a szoba csecsebecséit, mint valami
               lassan mászó légy s végre az iróasztalon, a kis Louis XV. bureaun állapodtak meg.
               Valami fehér feküdt a vörös itatópapiroson: egy levél - szent isten, a Dodó
               levele... Sándor ép e pillanatban fordult egy nagyot. S az asszonyt valami csodálatos
               vad érzés fogta el: ösztönszerüleg kapott egy tőrforma japáni papirvágó kés után,
               mely ott hevert valamelyik asztalon egy revuen... Szive borzasztóan dobogott,
               gondolkozni alig birt, csak annyit érzett, hogy most e pillanatban megtudta volna
               ölni azt az embert. Aztán mint egy macska lopódzott az asztalhoz, lekapta onnan a
               levelet s őrülten futott ki a szobából. Futott ki a házból, be a park mélyébe,
               sürüjébe. Ott lerogyott a fübe s mikor eszébe jutott az, hogy az imént a tőrhöz
               kapott, hát ugy elszégyelte magát, hogy kétségbeesésében zokogva kiáltott fel: „én
               istenem, mért vagyok ily boldogtalan? Nem érdemeltem volna meg, hogy boldogabb
               legyek?!” - Megtudta volna ölni azt az embert, a ki holnap megverekszik érte! S most,
               hogy gondolatban ily bünt követett el férje ellen, valami reszkető gyávasággal
               kezdette gyülölni őt: saját hálátlanságának a tehetetlensége nyilvánult ebben...</p>
				<p>S a mint hanyatt feküdt a füben, elnézte a siető fellegeket, melyek ugy váltakoztak
               az azurban, mint az ő gondolatai. Miután analyzáló lelkében a legközelebbi mult
               rémületének képei ujból leőrlődtek, eszébe jutott a nap voltaképeni nagy eseménye:
               férjére gondolt, a ki pofon ütötte Kamásly Friczit, a mért kétkedett az ő asszonyi
               hüségében... keserüen kaczagott fel. Elgondolta magának az egész jelenetet, látta a
               pisze embert gurulni a földön s az asszonyok nagy komikum-érzékénél fogva háborgó
               hangulatai közepette még el is mosolyodott... de aztán férje jutott eszébe s lelke
               legmélyéről valami csodálatos meleg áradt fel fejébe, mely szinte elkábitotta s
               borzongató álmodozásokba ringatta.</p>
				<p>Egyszerre aztán felhökkent. Dodóra gondolt, vagyis helyesebben a hozzá érzett
               szerelmére, melyet most csodálatos módon fenyegetve látott. Összeszedte szegény szőke
               fejét, összpontositani igyekezett gondolatait egy valamire, azokra a homályos
               érzelem-gomolyokra, melyek lelke hátterében keltek fel, - s nem tudott gondolkozni!
               Nem látott vagy nem mert tisztán látni magában. De mentől többet erőltette szegény
               hűtelen asszonyi eszét, annál jobban bomlottak meg a gondolatai: lihegett, zokogott,
               mintha kergették, halálra üzték volna. Immár csak ösztön élete maradt meg: bár nem
               tudta megmagyarázni magának a dolgokat, egy mégis tisztán állt előtte: félt a
               férjétől, féltette tőle Dodó iránti szerelmét... ah, de ez nem a férj boszujától való
               félelem volt, valami egészen más - - S elkezdette Sándort gyülölni ugy, a mint az
               ember csak egy olyan valakit gyülölhet, a kit szeret... Daczos könyek fakadtak a
               szeméből. Gyülölte azt az embert, a ki megzavarja a boldogságát. Félt, mint a hogy az
               ember házát félti az ellenségtől; lelkének minden ideálizmusával, boldogsági
               csecsebecséivel már ebbe a Dodó iránti szerelembe költözött át, mint valami várba, s
               most ugy érezte, hogy ezt a várat halomra pusztitja az ellenség...</p>
				<p>Kivülről az országutról kocsizörgés hallatszott. Udvarukra fordult be a kerékrobogás.
               Egy tisztásra futott, honnan az udvarra láthatott. Két ur állott az inas előtt.
               Lovagh Pista és Dády Gabi: ah, gondolá, ezek Kamocsaytól jönnek a férjemet kihivni...
               Valami leirhatlan vadság töltötte el a lelkét; el volt keseredve, hiszterikus
               gyönyörrel kivánta magában: óh, bárcsak, - hátha megölnék holnap Sándort, legalább
               vége volna ennek az ő borzasztó életének, mert ezt a gyötrődést már ugy se birhatja
               soká! Haljon meg valaki - eh, ha már senki se, hát meghal ő... hogy egyszer már béke
               legyen... Pillanatra arra gondolt, hátha megszöknének Dodóval; el messzire, valami
               oly országba, mely olyan szép, mint az ő leánykori álmai, a hol minden csak érzelem,
               örök szerelem s az emberek nem tudnak töprengeni, gondolkozni. Aztán lerogyott a
               földre és tehetetlen keserüségében sirni kezdett.</p>
				<p>Már késő délután lehetett, mikor felriadt. A nevét hallotta? igen, Sándor kiáltozott
               a kastély felől: Melanie, Melanie, hol vagy? Felkelt s nyugodtan indult el a veranda
               felé. Sándor elébe futott s hevesen, szerelmesen magához ölelte. Melanie elpirult,
               olyan szégyenérzés vett erőt rajta, mintha Dodót, - szeretőjét csalta volna
               meg...</p>
				<p>- Itt voltak a Kamocsay segédei, mondá Sándor komolyan, gyöngéden, Donhofenhez
               küldöttem őket. Annyit azonban mondtak, hogy holnap reggelre szeretnék a párbajt...
               a legkomolyabban...</p>
				<p>Sándor végtelen szeretettel nézett a feleségére. Csöndesen sétáltak fel a lépcsőn, be
               a félhomályos szobákba. Kivülről a nyári esthajnal kéjes melege suhant be a nyitott
               ablakon át. Mikor a hálószobán átmentek, Sándor hevesen, szenvedélyesen ölelte
               magához a feleségét.</p>
				<p>- Édes kis feleségem, ha holnap meghalnék...</p>
				<p>Őszinte szemeiben az igazán bátor emberek daliás szerelme tükröződött vissza. Melanie
               azonban, ki a fejét - tán a kimerültségtől - pillanatra a férje vállán felejté, -
               egyszerre szilajul taszitotta el őt magától, mintegy rémülettel:</p>
				<p>- Ne, ne, az istenért, ne bántson, ne nyuljon hozzám!</p>
				<p>És eszelősen nézett körül, mintegy attól tartva, hogy Dodó, a szeretője, a kit szinte
               megcsalni vélt... meglátja. Majd bolondosan tevé hozzá:</p>
				<p>- Oly beteg vagyok, - istenem, nem tudom, mit beszélek.</p>
				<p>Befutott a boudoirjába és bezárkózott. - Férje egy darabig feszegette a zárat, de
               aztán szeliden igy szólt:</p>
				<p>- No jó, jó, nem bántlak. Most befogatok s elmegyek Dombrády Stefihez, kinél a
               párbajpisztolyaim vannak, ugy tizenegy óra felé visszajövök...</p>
				<p>Melanie szive ugy dobogott, hogy majd megszakadt. Lelke fenekestől fel volt forgatva,
               a nagy hajótörésben csak itt-ott uszkáltak már alaktalan gondolat-töredékek.
               Összetörve rogyott szmirnájára és ugy zokogott.</p>
				<p>Kopogtak. Az inas lépett be.</p>
				<p>- Donhofen főhadnagy ur volt itt s ezt a levelet hagyta itt a méltóságos urnak.</p>
				<p>Melanie feltörte a levelet, csak annyi volt benne, hogy: „Minden rendben van.
               Kétszeri golyóváltás és kard, bandázs nélkül a végkimerülésig. Holnap reggel ötkor
               érted jövünk Nyitrayval.”</p>
				<p>- Itt van még a főhadnagy ur? kérdé Melanie idegesen.</p>
				<p>- Nincs már itt, felelé az inas, a hogy átadta a levelet, mindjárt kifordult a kapun
               s a földeken át hazafelé indult...</p>
				<p>Melanie fölugrott, átszaladt a szalonon s lihegve futott fel a kastély ódon kis
               tornyába, honnan az egész tájat be lehetett látni. Kinyitotta az esőverte, szennyes
               kis ablakot s meredt szemekkel bámult ki a határra. A sárga tarlón egy magányos
               fekete lovas vágtatott egyenletes rhytmikus ütemben. Egyszerre olyan vágy kapta meg
               Dodó után szaladni, hogy majd leugrott a toronyból. Mintha Dodóval együtt a boldogság
               száguldott volna tőle el-el messzire, örökre. Hát még ez a szerelem is elhagyja őt?
               Nem, azért sem, - ez a szerelem az övé marad!</p>
				<p>Leszaladt; egy szalmakalapot és köpenyt kapott elő valahonnan s lefutott a parkba.
               Kiosont a kis kapun s nekivágott a nagy sárga tarlónak. Eh, mit bánja ő?! Különben is
               este tizenegyig csak visszajön. De neki Dodót ha belehal is, látnia kell!</p>
				<p>Látnia kell, ölelnie... hallania kell, mint mondja Dodó, hogy szereti, hallania kell,
               hogy kérdi a szeretője, s ő mint felel az ő szép katonájának, hogy szereti, ezerszer
               imádja... Sietett, a mint egy asszony csak sietni tud, mikor a szerelem üzi, s
               szeretőjéhez fut. Nem is törődött már, hogy valaki meglátja-e? Szökött gondolatai és
               az öntudatosság elől - a szerelem, az öntudatlanság felé... Mikor az ut egyes
               ismerős bokrai mellett elhaladt, vagy a dülők alatt elsuhant, melyekhez mind emlékek
               füzték, eszébe jutott egy-más: szerelmes ölelések, csókok, érzéki deliriumok - -
               igen, igen, ezekbe az ölelésekbe, csókokba, deliriumokba hadd fojtsa kételyeit!</p>
				<p>Futva ért a faluba. Már egész besötétedett. Szinte félájultan nyitott be Dodó
               szobájába. Az udvar hátuljában akkor csutakolták a főhadnagy lovát: a huszár
               csöndesen dalolgatott munkája közben. Dodó maga ott állt a félhomályban az ablak
               mélyedésében; czigarettája kék füstje csöndesen gomolygott felfelé. Megfordult.</p>
				<p>Az asszony lázasan borult a nyakába. Ledobta kalapját, pelerinejét, kigombolta nyakán
               a ruháját, mely majd megfullasztotta, - az ölébe ült s hiszterikus kéjjel csókolta
               össze a szeretőjét.</p>
				<p>- Melanie, az istenért, - de hisz ez kész őrültség!...</p>
				<p>- Mit bánom én, - ments meg, mentsd meg szerelmünket! Szeress őrülten, - mondd, hogy
               őrülten szeretsz, - mondd, mert megőrülök...</p>
				<p>Szőke haja kibomlott s mint az olvasztott arany, szelid hullámokban folyt a kanapé
               párnájára. Lihegő ajkai mohón szakgatták le a csókokat a Dodó szájáról s facsarták ki
               ajkaiból a szavakat, igéreteket, örök szerelmes esküket...</p>
				<p>- Ah, nem tudsz te engem ugy szeretni, mint a hogy én akarlak!</p>
				<p>Oly erővel szoritotta magához Dodót, hogy az szinte fuldokolni kezdett s gyöngéden
               félretolta őt, Melanie felugrott. Kaczérul tépte le magáról a ruháját, akár egy
               courtisane. Hiába: igaza volt Dodónak, - a kétségbeesésnek legjobb czinkostársa a
               kéjvágy és a szerelem... s nincs az a courtisane, a ki oly eszeveszett tudna lenni,
               mint az a tisztességes asszony, a ki attól félve, hogy már elkésett szeretni,
               elbukott - s hatványozott szenvedélylyel akarja kipótolni az elmulasztott
               perczeket...</p>
				<p>- Nézd, susogá Melanie ledéren, plasztikus poséba vágva magát, mig hosszu aranyhaja,
               mint valami fodrozott, hullámos sárga pelerine fedte be csupasz vállait, - nézd,
               nálamnál ugy se kapsz szebb szeretőt... Letérdelt Dodó előtt. Szolgálód, cseléded
               leszek... Szándékosan élte magát bele egyre mélyebben kétségbeesésébe, szándékosan
               kompromittálta magát önmaga előtt, hogy ne lehessen e szerelemből többet visszatérése
               egy másik szerelembe. Két keze közé vette a Dodó gondolkozó, keskeny arczát, melynek
               szemei valami kimondhatatlan okos részvéttel kisérték hiszterikus vergődését, - s
               beszélt neki lihegve, egyre mélyebbre hatolva a delirium ingoványába.</p>
				<p>- Jer, megszökünk, de most rögtön...</p>
				<p>- De édes angyalom, csillapodjál, hisz nem tudod, mit beszélsz.</p>
				<p>- Nem, nem tudom, - csak annyit tudok, hogy férjemhez haza többé nem mehetek... Ne
               kivánd, hogy visszamenjek... Te bánod meg.</p>
				<p>Dodó most az egyszer nem értette meg. El volt telve a csodás szépségével ennek a
               hiszterikus szép asszonynak. Eszébe jutott, mikor először látta ezt a „zokogó
               bachánsnőt” (önkénytelen ez a jelző csuszott az ajkaira): Moszkovszky bárónőt, mikor
               hozzáférhetetlen hidegséggel nyujtotta neki gyürüs, fehér kezét s nézett rá
               közönyösen, mint valami tárgyra; most elefántcsontfehér meleg vállai, melyeknek oly
               szőke reflexük volt, mintha aranyporral lettek volna kifényesitve, ott vonaglottak a
               térdein... mégis csak furcsa egy gép az asszony: az ember sose találja meg a
               regulátorát, mormogá Dodó s aztán gyöngéden csititgatta a szegény asszonyt.</p>
				<p>Melanie felpillantott s annak a szégyene, hogy ő itt egy férfi előtt térdel s kéri;
               bármire is - valami borzasztó szurással nyilallott a szivébe. Felkelt: mintegy
               királynő egyenesedett ki s nézett végig büszkén a szeretőjén. De a büszkeségre nem
               volt már elég életereje, kimerülten, aléltan rogyott a földre. A főhadnagy a fejét
               csóválta s aztán órájára nézett. Tiz óra volt. Sietni kellett. Elkezdette költögetni
               Melaniet, kedvesen, gyöngéden, a beczézgetésnek azzal a millió semmitmondó
               fortélyaival, melyeket a nők annyira szeretnek, s melyet annyiszor vesznek
               szerelemnek. Igérte neki suttogó, mámoritó hangon, hogy örökké fogják szeretni
               egymást, hogy megszöknek, akár most is, de mégis inkább holnap, a párbaj után,
               azonnal... Mint valami delejes simogatás ringatta ez a sok szó az asszonyt boldog
               ábrándozásba. Melanie, mint egy rettegő szőke galamb, bujt a főhadnagy atillájának a
               sujtása közé... Az ablakon át beszürődött a szerelmek örök tanujának és bizalmasának:
               a holdnak a helyeslő, megnyugtató sápadt fénye. Melanie zöld parkjuk s kastélyuk felé
               tekintett, melyek mély homálylyal simultak a völgyecskében s a Sándor gondolatára
               még görcsösebben tapadt szeretőjéhez. Összeszoritotta vaczogó fogait; egész testében
               reszketett.</p>
				<p>- Ah, susogá bünösen, borzalommal, ha az a golyó holnap el tudná találni...</p>
				<p>Dodó ránézett, de a Melanie arcza a holdfényben oly csodálatos kétségbeesett vadságot
               árult el, hogy feszélyezve kelt fel s vette a sipkáját.</p>
				<p>- Ugy-e, mormogá az asszony, vonagló testével hozzá tapadva, akkor szabadok volnánk,
               örökre egymáséi...</p>
				<p>Valami borzalmas kéjjel érezte, hogy egyre mélyebbre sülyed a kétségbeesésbe.</p>
				<p>Dodó végre nagy nehezen rábirta, hogy még ma ne szökjenek meg, hanem csak holnap.</p>
				<p>- Jó, holnap, - holnap... mormogá Melanie tikkadt ajakkal, ah, mert holnapnál tovább
               ugy se birnám ki...</p>
				<p>S a kétségbeesett emberek siető hebehurgyaságával beszélték meg a részleteket, -
               helyesebben Melanie mondotta el tervét: holnap, a párbaj után, rögtön érte jön Dodó,
               aztán...</p>
				<p>S csak fecsegett tovább. Kilopództak a tarlóra. Dodó elkisérte. Néhol a gazosabb
               helyeken a főhadnagy az ölébe kapta Melaniet s ugy vitte tovább a hold világában. Az
               asszony nyakába tapadt s csak egyre mesélte neki mesés légvárait jövendő
               boldogságukról. A parkaljában elbucsuztak. Melanie alig birt elválni
               szeretőjétől.</p>
				<p>- Tehát holnap - sikoltá.</p>
				<p>- Holnap, mormogá Dodó, aggodalmasan mosolyogva. Szégyelte magát, hogy valami
               olyasmit igért meg, a miről biztosan tudja, hogy ugy se lesz belőle semmi.</p>
				<p>Mikor Melanie egyedül maradt, eszelősen simogatta homlokát sokáig... Aztán ruhájára
               nézett, melyet az ölelések összegyürtek. Eszébe jutott minden mozzanata az estének s
               mélyen elpirult, oly mélyen, hogy szinte kicsattant a vér az arczából. Lassan ment
               fel a házba s bezárkózott boudoirjába. Ott a szoba közepén megállt s mélyen bámult
               maga elé.</p>
				<p>Egyszerre aztán oly utálatérzés, oly undor töltötte el, hogy egész rosszul lett bele.
               Attól tartott, hogy hányási rohamok fogják elő s becsengette a szobaleányát. A
               szobaleánynyal együtt kalapban, porköpönyegben Sándor is berohant a szobába. Egy
               csókot nyomott sápadt, hideg homlokára s ölében vitte el az ágyba. Ott végtelen
               gyöngéden, szeretetteljen simitotta le felesége gyürött ruháját, - azt a ruhát, mely
               a szerető karjaiban gyürődött ugy össze.</p>
				<p>- Hogy aggódik a szegény méltósága, zokogá a szobaleány, ki már sejtett valamit a
               párbajról, mert látta, hogy az inas mily sietve tisztogatja a pisztolyokat.</p>
				<p>- Édes kis feleségem, mormogá Sándor.</p>
			</div>
			<div type="chapter">
				<head>VI.</head>
				<p>- Halt! kiáltá Nyitray kapitány, olyan dörgő hangon, mintha egy brigádot
               kommandirozott volna. Miután a pisztolypárbaj eredménytelen maradt, kardra tértek át
               s ő vezette a kardpárbajt.</p>
				<p>A reggeli világ üde friss fénynyel szürődött be a pajta deszkahasadékjain. Itt-ott a
               fedélszék szalmája közt hangosan, a nagy csöndben szinte zavarólag csiripeltek a
               verebek. A frissen kaszált szénaillatba pedig kellemetlenül vegyült bele a kinyitott
               orvosi táskák karbolszaga.</p>
				<p>Lovagh Pista és Dády Gabi, no meg a körorvos dr. Schein Mór hirtelen odaugrottak
               Kamocsay Frigyeshez, a ki kiejtette a kardot a kezéből és jobb karját véres szeme elé
               kapta. Egy darabig ingadozott, aztán hanyatt esett. Könyökéről és markából siető
               cseppekben dült a vér. Balkarja pedig mintha azt az óriási szétválni készülő sebet
               akarta volna összetartani, mely egész mellén és hasán át huzódott, még estében
               magához szoritotta. Csunya egy duplaprim vágás volt.</p>
				<p>- Sakerment! morgá az öreg ezredorvos, Berger, pár bordája el lesz vágva... Lass dich
               anschauen Xandl! tevé hozzá aztán, Sándorhoz fordulva, ki leeresztett karddal ugyan,
               de azért görcsösen állt még mindig engardeban. Megtapogatta a pár laposvágást a
               Moszkovszky izmos vállain.</p>
				<p>- Semmi, semmi! Hahó, de mégis: pár cseppet látok itt az állad alatt...</p>
				<p>Felpeczkelte a Sándor fejét. Egy jelentéktelen fokvágás surolta az állát, - néhány
               vércsepp tapasztotta össze a szakállát.</p>
				<p>Az ezredorvos feltürte kabátja ujjait s vigan nézett Sándorra.</p>
				<p>- Hát lieber Freund, az egész semmi, de a szakálladat azért mégis le kell
               borotváltatni, mert különben lehetetlen volna a sebet kezelni... was?</p>
				<p>- Hát jó! mondá Sándor, vigan huzva ki magát, legalább megfiatalitasz öreg... Rám
               fér!</p>
				<p>Nyitray kapitány, ki eddig a szalmán fekvő Kamocsayt nézte, kinek nagy homloksebét és
               mellvágását akkor mosta ki ép az orvos, most csodálkozva pillantott
               Moszkovszkyra.</p>
				<p>- Ein Mordskerl! mormogá, Dodóhoz fordulva, ki némán, elgondolkozva nézte a dolgok
               folyását.</p>
				<p>- Ezredorvos ur! kiáltá végre türelmetlenül dr. Schein Mór, segitsen egy kicsit,
               kérem, nem birom ezt a mészáros munkát egymagam...</p>
				<p>Nyitray Dodóval együtt még egyszer gratulált Sándornak, aztán mind a ketten lóra
               ültek s elvágtattak, hogy a mint mondták, a bárónénak megvigyék a szerencsés
               hirt.</p>
				<p>- Ein Mordskerl! ismételgeté a galopp alatt Nyitray kapitány, meglátszik rajta, hogy
               lovas-főhadnagy volt valaha...</p>
				<p>Nyitray kapitány, a mint mondani szokták, komoly katona volt; nem szép, nem fess, nem
               jukker, de egy igazán bátor ember, a ki férfiakkal szemben mindig egyenes, nőkkel
               szemben pedig mindig udvarias és szerény volt. Az igaz, hogy nem is igen volt
               szerencséje az asszonyoknál, no de ő nem is fektetett erre sulyt. Katona volt,
               nőtelen huszárkapitány testestől-lelkestől, a ki csak két dolgot szeretett a világon:
               a lovat és a bátor embereket. Most, hogy Moszkovszky Sándort oly gyönyörüen látta
               verekedni, egész lelkesedés ragadta el. Alig várta, hogy Moszkovszkyékhoz érjenek s
               elmondhasson mindent a bárónénak.</p>
				<p>- Jelentsd be fiam Nyitray huszárkapitányt a bárónénak, - mondá kimérten az inasnak.
               Aztán a magaforma emberek szerénykedő ügyetlenségével csoszogott be a szalonba. Dodó
               ideges kiváncsisággal pillantott be a válla felett. Hogy fogja Melanie fogadni őket?
               Tán már uti ruhában, - ez az őrültség kitelik az ily hiszterikus asszonytól... hisz
               tegnap este mily őrjöngve reménykedett, hogy a férjét fogja eltalálni a golyó. S Dodó
               már előre félt a látogatás végétől: hogy fogja ő most ennek a szerelmes asszonynak
               tudtára adni, hogy nem szökhetnek meg, legalább most nem!</p>
				<p>Melanie felkelt egy pálma alól: oly sápadt volt, hogy a tisztek alig ismertek rá.
               Pongyolában fogadta őket. Mintha tegnap óta megfogyott volna. Egy gyors
               oldalpillantást vetett Dodóra s aztán könnyed mosolylyal fordult Nyitray kapitányhoz,
               ki előbb megköszörülte a torkát, mert a férfi bátorságról lévén szó, nagy dikczióhoz
               készült.</p>
				<p>- Báróné, kezdé, látom nagy felindulását, hát mindenekelőtt megnyugtatom: férje ugy
               szólván sértetlen maradt: ő vágta össze kegyetlenül az ellenfelét...</p>
				<p>Melanie hanyatt dőlt hinta-székében s merőn maga elé nézve: olykor összeborzongva
               hallgatta a kapitányt.</p>
				<p>- Most aztán engedje meg báróné, hogy a legmélyebb bámulatomat fejezzem ki az ön
               férje iránt. Sok bátor embert láttam, magam se vagyok gyáva, de oly gyönyörüen
               verekedni, mint Sándor barátomat, még sose láttam senkit. Mindnyájan elcsodálkoztunk:
               mi őt békés, kényelmes, jámbor embernek ismertük s most egyszerre gyönyörködve,
               álmélkodva láttuk, hogy mint válik a szelid bárány oroszlánná.</p>
				<p>Melanie csak továbbra is szalagjait nézte és csöndesen mosolygott.</p>
				<p>- Oroszlánná, folytatá a kapitány lendületteljesen, - akkor, mikor a szent női
               becsületről van szó...</p>
				<p>S aztán tüzzel adta elő a párbaj részleteit, - a pisztolypárbaj lefolyását, a
               kardmérkőzést, a sebesülést; Melanie csak egyre ringatta hintaszékét és csöndesen
               mosolygott.</p>
				<p>Végre felállott Nyitray kapitány.</p>
				<p>- És most még egyszer gratulálok önnek, asszonyom, hogy ilyen daliás derék férje van.
               Nekem ki kell rukkolnom a századdal s megyek, de a főhadnagyomat itt hagyom magam
               helyett... Kezét csókolom. Szervusz, Donhofen; baráti kézszoritásomat Sándornak!</p>
				<p>S ép oly ügyetlenkedő csoszogással, mint a hogy jött, kiment.</p>
				<p>Dodó és Melanie magukra maradtak.</p>
				<p>A főhadnagyot a kapitány beszéde alatt, a Sándor bátorságának a dicsőitése hallatára,
               valami oly csodálatos szégyenérzet fogta el, hogy mikor Nyitray kiment a szobából, az
               az életében hallatlan eset adta elő magát, hogy egy szót sem tudott szólni. Melaniera
               pillantott. Az asszonyt két keze közé temette a fejét s merőn nézett maga elé.
               Egyszerre elvörösödött, de ugy, hogy az ember szinte azt hihette, hogy rosszul van.
               Aztán felkelt és siető, ideges lépésekkel rohant a szoba tulsó sarkába. Ott
               megfordult, odatámaszkodott egy Empire-szekrény oszlopához s nagy megerőltetéssel
               vetve fel a szemét, szeretőjére nézett. Melle görcsösen zihált.</p>
				<p>Egymásra néztek sokáig s egyikőjük se tudott egy szót se szólni.</p>
				<p>Melanie arczán, mint valami két ragyogó szemétől megvilágitott szinpadon vonaglottak
               végig egy kinos agoniában lelke tusái. Hátrafont kezei egyre idegesebben tépték
               ruháját, a kétség öldöklő kinja ott reszketett szája széleiben.</p>
				<p>Könycsepp jelent meg a szemeiben... Az érzelmek másodperczenkint rengeteg hullámokkal
               váltakoztak bennük; s a mint szemei perzselő indulattal tapadtak Dodóra, a
               szerelemnek s a gyülöletnek oly megdöbbentő vegyületével néztek rá, hogy a főhadnagy
               ismét csak egy szót se tudott szólni. Már-már szelidülni kezdett arcza, ajkai körül
               valami kéjes mosoly kezdett vonaglani, már majdnem egy lépést tett szeretője felé,
               már majdnem szóra nyitotta a száját, midőn egyszerre a magikus csendben kocsizörgés
               hallatszott. Sándor jön! Sándor jön! susogák alig hallhatóan az ajkai. S mintha egy
               veszendőben levő vár segélyére jövő mentő angyalt látott volna meg, halkan
               felsikoltott s mint az üzött vad huzódott beljebb a sarokba s bujt el a perzsa
               függöny mögé... Hallotta, hogy száll le Sándor a kocsiról, hallotta, hogy rohan fel a
               lépcsőn, most által fut az előszobán, - most benyit a szalonba...</p>
				<p>Csakugyan Moszkovszky Sándor lépett be, vigan, daliásan. Dodó alig ismert rá, -
               szakálla le volt borotválva, egészen ugy nézett ki, mint azon az uhlánus-főhadnagyi
               képén, mely ott lógott a falon. Alakja megnyult, mintha e két nap izgatottságában
               lefogyott, karcsubbá lett volna...</p>
				<p>Melanie most egymás mellett látta a két embert. Felsikoltott, egy utolsó kisértésben
               habozott egy pillanatig s aztán, mint a ki álomból ébred fel, észvesztő kiáltással
               suhant át a szobán s borult a férje nyakába. Eszelős voltában csodát látott: az ő hat
               év előtti daliás vőlegénye tért vissza, hogy megmentse a boldogtalanságtól... A
               Sándor vállaira téve kezeit, nézte ezt a mentő arczot, nézte s pillanatig azt hitte,
               hogy az eszét veszti el.</p>
				<p>Aztán egyszerre megfordult s mintegy a férje karjai közé menekülve, onnan a
               biztonságból, a bevehetetlen várból sziszegte halkan, de oly halkan, hogy csak Dodó
               hallhatta meg, a főhadnagy felé...</p>
				<p>- El, - el, nyomorult, sohasem ismertelek...</p>
				<p>Moszkovszky Sándor, ki idáig még nem ért rá, hogy a párbajsegédkezést megköszönje
               Dodó főhadnagynak, igaz bensőséggel nyujtotta most neki a kezét:</p>
				<p>- Köszönöm, édes czimborám, köszönöm...</p>
			</div>
			<div type="chapter">
				<head>VII.</head>
				<p>Ugy estefelé aztán ki-kijártak sétálni. Mikor a buja olasz nap heve megszelidült s az
               örök-város felelt, mintha fellélegzett volna, enyhe szellő kezdett fujdogálni a
               szabin hegyek felől, - ki-kihajtottak a Via-Appiára, a Villa Borghese-be, vagy a
               Pinciora... Egy hete voltak már Rómában. Rómában augusztusban! De hát a Melanie
               makacs kivánsága volt ez és Sándor, a ki a párbaj óta mintegy öntudatára ébredt az ő
               szép szőke felesége értékének, készséggel engedett kérésének. Mikor egy kis schweiczi
               havas-nézés után Olaszországba értek, naplementénél az első sötét cziprusokat és
               narancsfákat meglátták a vasuti kocsi ablakából, az asszony, ki a zavartalan nyugodt
               boldogság mosolyával tapadt férjéhez, susogva kérdé tőle:</p>
				<p>- Még se tudod hát, mért akarok Olaszországba menni?</p>
				<p>Sándor, kiben megvolt a nagy, egyszerü temperamentumok naivitása s egyenessége,
               jóakaró csodálkozással nézett a feleségére. Ő ugy tekintett az asszonyokra mindig,
               mint kedves gyermekekre, a kiknek szeszélyeit az isten rendeléséből a férfiaknak már
               teljesiteni kell.</p>
				<p>- Nem én, édes kicsikém...</p>
				<p>- Hát tudod, mit akarok én, folytatá Melanie boldogan, elmegyünk mindazokra a
               helyekre, a hol nászutunkon voltunk. Második nászutra megyünk, mi?...</p>
				<p>Sándor összeölelte a feleségét. Nagyon boldognak érezte magát, tetszett neki ez a
               furcsa gondolat. Mi minden is nem jut ezeknek az asszonyoknak az eszébe! Ilyen
               gondolat: második nászutra menni! S a mint a vonat abban a bübájos lombardiai
               alkonyban tovarepitette őket a szerelmes Olaszország szivébe, a jó Sándor hosszan
               elábrándozott annak a hét év előtti nászutnak a gondolatára. Eszébe jutott neki
               akkori régi va-banque élete, léha életfelfogása... Mennyit változott azóta! Mennyivel
               jobban megérdemli az istentől, hogy ily szép, derék felesége van, most, mint akkor!
               Most egy komoly férfi, a ki rendezett vagyoni viszonyok között él, higgadtan nézi az
               életet s nemcsak a jelenre, hanem a jövőre is gondol. Mily boldogság lesz most
               ugyanazokra a helyekre elmenni, a hol dőre, a léhaságtól mámoros észszel járt
               azelőtt.</p>
				<p>- De okos egy asszonyka is vagy te, édes kicsikém, mormogá Sándor, megcsókolva
               Melaniet halántékán. Melanie kipirult, szinte könyek szöktek a szemébe, olyan boldog
               volt, hogy Sándornak tetszett ez az ő gondolata. - Odakint a cziprusok a
               narancsszinben tüzelő esti olasz égen egyre sötétebbekké lettek s a nyitott ablakon
               át balzsamosan csiklandó szellő szállt a nyakára és a boldogságtól nedves
               szemeibe...</p>
				<p>- Édes Sándorom...</p>
				<p>Moszkovszky Sándor elgondolkozott.</p>
				<p>- Hét év, mormogá egészen belekomolyodva, milyen nagy idő! De ugy-e, tevé hozzá
               mókázva, az igaz szerelem nem változik meg hét esztendő alatt sem?!</p>
				<p>- Óh, nem, nem... sugá a fülébe Melanie sebesen; - nem, nem, sohasem...</p>
				<p>Sándor elnézett a messze lombard sikra, mely mint egy jó Ceres fogadta őket buja, dús
               ölébe s a férfias jellemek skrupulózus természeténél fogva, ismét szemrehányásokat
               kezdett magának tenni, a mért az utóbbi időben ugy elhanyagolta feleségét. Lám, ez az
               ő édes Melanieja csak a régi maradt; hogy szereti őt most is, pedig biz’ isten nem
               csodálkozott volna rajta, hogy ha hét esztendő hosszu magányában hivalkodásra,
               piperészkedésre, udvaroltatásra adta volna magát! De hát a munka, a munka! A ki
               dolgozik, az nem ér rá élni... A szentimentális hangulat egészen ráragadt Melanieról.
               Csöndesen üldögéltek egymás mellett, kezet kézben tartva. Ugyanaz az enyhe szerelmes
               szellő csókolta össze mindkettőjük arczát. S a vonat csak repült velük tova.</p>
				<p>A sarokban ülő magánosan utazó angol vén leány elaludt, hát szinte suttogva, de a
               titokzatosságnak kétszeres boldog hevével beszéltek, emlékeztek a hét év előtti
               utról. Milyen szép ut volt az! Hol is voltak mindenütt? Milanóban, Flórenczben,
               Rómában, Sorrentoban, Capriban... Most is elmennek majd mindezekre a helyekre,
               ugy-e? El, el, susogá összeborzongva Melanie.</p>
				<p>- Fázol? kérdé Sándor szeretettel. S mosolyogva tevé hozzá halkan: oly titokzatosan
               viseljük magunkat, mintha - megszöktünk volna... Felkaczagott.</p>
				<p>Melanie is nevetett idegesen, eszelősen. Mint egy messze gonosz álomkép gyanánt
               jutott eszébe, hisz ő nemrégiben azzal a másikkal akart megszökni. Eltakarta arczát,
               ugy reszketett.</p>
				<p>- Ejnye, már látom, fázol; mormogá Sándor, hüvösek ám Taliánországban az esték
               nagyon, becsukom az ablakot...</p>
				<p>- És, - és, üldözé Melaniet tovább a kérlelhetetlen fekete álomkép, akkor este a
               férjed halálát te kivántad: bár csak eltalálná az a golyó. - Összerázkódott, oda bujt
               a férje háta mögé s ugy zokogott. - Sándor csak szeliden simogatta. Megszokta már
               mostanában, fel se tünt neki, hogy olykor efféle ideges sirások vettek erőt a
               feleségén. Nagyon megrázta a szegény asszonyt az a párbaj előtti éjszaka, gondolá
               részvéttel. S utóbb a párbajért is szemrehányást tett magának. Titokban kellett volna
               tartani. Csak simogatta tovább a szőke asszonyt... S ez a simogatás lassankint
               megnyugtatta Melaniet. Mennyiszer elmondta a table d’hôte-i ismerősöknek, hogy az ő
               férjének csodakeze van, hypnotizálja a fájdalmát... Igen, mert csak ennek a jó
               embernek a jó keze tudta tőle távoltartani azokat az olykor ki-kinövő álomképeket.
               Sándorhoz menekült lelkiismerete furdalásai elől, s azért csak közvetlen közelében
               érezte magát jól, biztonságban.</p>
				<p>Lassankint végre egy mosoly merészkedett az arczára. Kinézett az ablakon, a homályba
               boruló szerelmes déli világba.</p>
				<p>- Igazán, Olaszországban csak szeretni lehet, mormogá boldog extázisban.</p>
				<p>Ismét boldog terveik megbeszélésébe merültek. Ugy fognak utazni, mint a fiatal
               házasok, szabad lesz nagyon szeretniök egymást, - a képcsarnokok sarkaiban, mikor
               senki se látja őket, Melanienek szabad lesz megcsókolni a férjét... nem, még jobban
               fogják szeretni egymást, mintha nem is házasok, hanem szeretők volnának, mondá a
               végén merészen kaczagva Sándor.</p>
				<p>- Mily boldogság, mikor az ember a saját feleségének a szeretője! kaczagott tovább
               Sándor, tetszelegve magának, hogy nemcsak a feleségének, hanem neki is vannak ily
               bizarr gondolatai.</p>
				<p>Csakugyan mérhetetlen boldogan járták be Milanót, Florenczet s még boldogabban jöttek
               át Rómába. Pedig bizony ugyancsak meleg volt az egész ut alatt. De hát mi az a meleg
               fiatal házasoknak, kaczagott olykor Sándor, mikor nekik még melegebbük van! Mindenüvé
               együtt mentek, templomokba, muzeumokba. - Melanie pillanatra se engedte el az oldala
               mellől a férjét. Nem mintha féltékeny lett volna rá, hogy valami szép olasz donna
               „elcsábitja tőle”, de mert félt egyedül maradni. Egyszer, mikor egy délután magára
               maradt, mert Sándornak a konzulátushoz vagy hova kellett mennie, majd megőrült
               félelmében. Mihelyt Sándor nem volt vele egy szobában, a közelmult gondolatainak a
               vércse körmei egyszeribe lelkébe kaptak... Ha meg vele volt, közelléte, mint egy
               talizmán védte meg őt minden ellen. Ilyenkor mosolygott ostoba bohóságain, mint a
               gyermek nappal éjjeli rémes álmain. Ilyenkor, ha oldalán sétált, szinte higgadtan
               gondolta el az eseményeket, melyek végtelen távolban levőknek s messze régen
               történteknek tüntek föl előtte. Utoljára már egészen mesének tartotta életének azt az
               utóbbi három hónapját s néha boldogan mormogá magában, „ah, az egész csak álom volt,
               nem igaz belőle semmi sem...”</p>
				<p>Az a párbajos reggel után borzalmas napjainak a visszahatásaképen valami szinte
               megmagyarázhatlan eszelős nyugalom következett el reája, mely egész elzsibbasztotta
               minden érzékeit. Mikor ott, azon a nyári reggelen, idegeinek az őrülésig való
               feszültében a férje nyakába borult; mikor Dodó kiment a szobából, mikor végre magukra
               maradtak, egyszerre oly véghetetlen ájulásszerü jóllét-érzés vett rajta erőt. Valami
               neki is feltünő, szinte ijesztő zsibbadt jókedv járta át egész valóját.
               Meg-megdörzsölte a szemeit, de hiába. Ugy érezte magát, mintha becsipett volna. S ez
               a mámor egész lenyügözte őt: de Melanie nem is bánta, örült, hogy nem tudott
               gondolkozni. Pár napig olyan félálomban járkált a szobákban. Okosabb perczeiben
               azonban egyre csak azt sugta a férjének, hogy „utazzunk el, utazzunk el, nagyon
               messzire”...</p>
				<p>S mikor végre az idegtulfeszültség okozta mámorból lassankint kijózanodott, akkor
               áldotta csak igazában az istent, hogy már nincsenek otthon. Innsbruckban olyan beteg
               lett, hogy egy hétig kellett feküdnie. Szegény Sándor majd az eszét vesztette el,
               mert a német doktorok egyre tifuszt emlegettek. S még hozzá Melanie deliriuma alatt
               nem türte meg őt a szobában; ugyanis egyre attól félt, hogy majd félrebeszél s az
               isten tudja, mi mindent el nem mond az ágya mellett ülő férjének... Borzasztó napok
               voltak ezek: a szegény asszony esze folyton küzködött deliriumával, egyszer a
               félrebeszéléstől való rettegésében ugy összeszoritotta fogait, hogy huszonnégy óráig
               nem tudták etetni: folyton csak azt sziszegte: „nem, nem fogok...” Betegségében egyre
               azt álmodta, hogy egy leirhatatlanul félelmes asszony üldözi őt a park megetti
               tarlón; ő életre-halálra menekült előle, de a távolság azért mindinkább fogyott
               közöttük. Végre, mikor már majdnem utolérte, hátrapillantott: akkor látta csak, hogy
               ez a szörnynő ő maga. Borzalmas szavakat, azokat a szavakat, melyekkel a Sándor
               halálát kivánta, mint mindmegannyi mázsás köveket vágta hozzá. Lassan a kövek egész
               szikla-rom alá temették s most azt érezte, hogy meg fog halni... S ez a gondolat
               csodálatos mély, boldog nyugalommal töltötte el. Minden megbékült körülötte, nem
               bántotta többé semmi... Ilyenkor órák hosszat feküdt merev ájulásban.</p>
				<p>Végre felgyógyult. A havasi levegő, egészséges járkálás, változó tájak, férje meleg
               szeretete, mindezek lassan, némileg helyreállitották beteg lelke egyensulyát. S most,
               hogy a reakczió e nagy rohamát kiállotta, Melanie maga is nagyon kezdett bizni
               magában. Egyelőre még nem mert tárgyilagosan gondolni a dolgokra, örült, ha
               fantazmagóriái békében hagyták. Csak annyit tudott, hogy lelke fenekestül fel van
               forgatva, de ő remélte, hogy nemsokára be fog merni hatolni lelkiismeretének abba a
               rejtett szobájába s rendet csinálhat gondolatai közt. Csak egy kis több lelki ereje
               legyen! S napról-napra gyüjtötte magában az erőt arra a nagy napra, mikor majd végre
               bátran előveszi gondolatait, megcsinálja lelke mérlegét s szabadon szembe mer
               szállani bünének a borzalmas öntudatával. Most még nem mert volna farkasszemet nézni
               lelkiismeretével. Ugy érezte, belehalt volna ebbe az idegrázkodásba. Nyugodtabb
               perczeiben azonban zokogva tett fogadalmat magának, hogy egész életét bünhödése
               lerovásának fogja szentelni.</p>
				<p>Milanóban már sokkal nyugodtabb lett: a régi nászutazási emlékek, mintha
               megtisztitották volna lelkiismeretét. Visszaélte magát a hét év előtti utba; voltak
               napjai, mikor házasságának egész szaka, mintha kiesett volna az emlékéből, s ilyenkor
               ugy érezte, hogy most kezdett el csak élni, szeretni... Lassankint, különösen
               Rómában, megpróbálta a magányt is, de ez volt az, a mi a legnehezebben ment. Mikor
               magára maradt, minden megváltozott körülötte, minden oly ellenséges arczulatot
               öltött, még a butorok is szinte gunyos gyülölettel néztek rá. Kellett volna neki
               valaki, a ki segitse, támogassa lelkét magába szállása nehéz utjában. De ki legyen
               az? Nem volt senkije...</p>
				<p>Végre egy gyönyörü estén felsétáltak Sándorral a Sant-Onofrio templomhoz. Meg akarták
               nézni azt a gyönyörü Doria-Pamfili kertet, melyben hét évvel ezelőtt egyszer virágot
               szedtek, de mivel Melanie elfáradt, hát megálltak a régi kolostornál. Bementek, hogy
               megnézzék a Lionardo da Vinci Madonnáját, a Mezzofanti sirját s a Tasso szobáját, ki
               élete végét e szerzetesek között töltötte. Legjobban még a Tasso szobája lepte meg
               Melaniet: A szoba egyik fehér falára, mintha valósággal ott állana, igen ügyesen volt
               oda festve a gondolkozó költő életnagyságu alakja. A belépő pillanatra igazán azt
               hihette, hogy maga az eleven költő áll ott... Ép ki akartak fordulni a kapun, mikor
               bus, mély orgonahang ütötte meg a fülüket. Melanie egyszeriben megállt. Oly gyönyörü
               volt az olasz est s azok a mély, egyszerü orgonahangok mint valami láthatatlan
               balzsamos tömjén-illat szálltak fel a magasba. Valami leirhatatlan érzés ragadta meg
               a szegény asszonyt. Nem, ő nem volt vallásos soha, nem ugy nevelték s Voltaire és
               Renan után bajos is lett volna neki most katekizmust tanulni, de ennek a zenének a
               gyöngéd miszticzizmusa valami előtte egész uj hangulatba ejtette. Oh, azok az
               orgonahangok ugy beszéltek, oly bensően szóltak hozzá, ő ugy érezte, egyedül hozzá
               beszélnek...</p>
				<p>- Jer vissza, sugá halkan Sándornak.</p>
				<p>Nem volt vallásos, nem tudott még csak keresztet se vetni magára; otthon náluk mindig
               csak vicczeltek a vallás felett s utálták a papokat...</p>
				<p>Nem is azért ment ő be, hogy imádkozzék... Azzal a hanggal, azzal az orgona-hanggal
               akart beszélni, felelni akart neki, a mért oly mélán megszólitotta lelkét. Hátha ez
               az orgona-hang az ő bizalmasa tudna lenni?...</p>
				<p>Sándor jókedvüen, mosolyogva ballagott utána.</p>
				<p>- Mi minden szeszélyeik nincsenek ezeknek az asszonyoknak, gondolá megadóan.
               Csodálkozva nézte a feleségét, a ki extázisában szinte mosolygó arczczal hallgatta a
               régi Palestrina-féle egyházi éneket. Egy öreg szerzetes játszott oda fent, - tán
               unalomból...</p>
				<p>S mialatt aztán Sándor a gvárdiánnal azon tanakodott, hogy vajon az elfeketült öreg
               padok csakugyan tölgyfából valók-e, a tömjénes mély hangok mint valami megbocsátó jó
               kéz simogatták a Melanie fájó lelkét, melynek sebei azonban most már hegedni
               kezdtek. A nagy próféták, patriarchák megelevenedtek a falakon s könyörületesen
               néztek rá, a Lionardo Madonnája pedig szeliden, de valami örökbiró szerenitásával
               tartotta rajta a szemeit, mintha azon haboznék, hogy megbocsásson-e ennek a bünös
               asszonynak vagy sem... A zene a kétség, a lelki homály mély, sötét regisztereiből
               most egyszerre magasra szállt fel, mintegy a mennyeknek világos boldog fellegeire.
               Melanie lelke ujjongott: de a Madonna arcza még mindig kétkedni látszék, - most,
               gondolá, káprázat volt-e vagy mi, de mintha az a festett arcz intett volna neki,
               szeliden, megnyugtatón... Az orgonahangok mintegy mennyország glóriájában tomboltak
               magas, tiszta, fényes zengzettel.</p>
				<p>Melanie modern és mégis olyan misztikus lelkén, mint egy messziről jövő hatalmas
               tömjénes szél suhant át pillanatra a hit: ösmeretlen érzelem volt ez neki, szinte
               félelmes; a hogy körülnézett a templomban s ez a sok próféta és martyr, kik mind a
               hitért szenvedtek, mint mindmegannyi szigoru biró nézett most rá s kérdé tőle: mit
               csináltál te mindeddig, mig mi a vallásért szenvedtünk? És Melanie félni kezdett,
               letérdelt a kőre, összekuporodott s imádkozni próbált, de nem tudott, hát csak
               lihegve mormogá:</p>
				<p>- Én istenem, hisz nagyot vétkeztem, bűnt követtem el, de hát most megtértem.
               Szeretem férjemet, jobban szeretem mint valaha, hisz ép azáltal találtam ismét rá,
               azáltal szeretem meg ujra, hogy - elbuktam... Megbocsáthatsz te nékem Istenem? Meg?
               Ugy-e meg? Hisz e nagy szerelmem lemossa eltévelyedett lelkemnek azt a pillanatnyi
               gyalázatát... Ugy-e, megtisztultam szerelmem által?...</p>
				<p>A Madonnára nézett, könyeitől nem látott. Sándor hozzá szaladt s felemelte.</p>
				<p>- No, kicsi feleségem, megint valami bolondság ütött beléd. Igy ni! - Talpra
               állitotta.</p>
				<p>- Most pedig menjünk kicsit a szabad levegőre. Nem nagyon szeretem ezt a papszagot.
               Minden ember legyen becsületes és tisztességes s akkor megtalálja a maga
               vallását.</p>
				<p>Kimentek az utra s kezet kézben tartva, csöndesen indultak neki a szerpentines utnak.
               Melanienak oly tele volt a lelke, hogy a mint hanyatt eresztve a fejét, a mély kék
               olasz égbe nézett, melynek alján sziporkázva villogott már az esti csillag, az egész
               mennyországot szerette volna átölelni, s szegény bünös, de immár megtisztult keblére
               szoritani. Mert hisz nem a világ, nem férje, mindenekelőtt maga-maga előtt akarta ő
               magát igazolni, lelkét megtisztitani. Ugy érezte, hogy ez életének a legszebb
               percze, hogy ennél immár boldogabb ugy se lehet. Tán e pillanatban meg is halt volna:
               oly könnyünek érezte magát - - „lelkem mint egy sóhaj szállna fel mindjárt a
               mennyekbe s az a jó asszony, a ki meghallgatott a templomban, megvédene odafent...”
               gondolá egész gyermekes szentimentalizmussal.</p>
				<p>- Sándor, mormogá. Megálltak. A nyakába borult férjének.</p>
				<p>- Sándor, tudod-e, hogy én téged nagyon szeretlek, - hogy még igy sohase
               szerettelek?...</p>
				<p>- Hát persze, hogy szeretjük egymást, édes kicsikém; mormogá Moszkovszky Sándor,
               szeliden nézve rá, mint valami kis gyermekre, a kinek isten rendeléséből minden
               szeszélyét jóvá kell hagyni!</p>
				<p>- Nem értesz engem... folytatá Melanie: nagyon, nagyon szeretlek... Könyek gyültek a
               szemébe.</p>
				<p>- Dehogy nem értelek, hát természetes, hogy én is szeretlek; kaczagott Sándor.</p>
				<p>Moszkovszky Sándor egyenes nagy vonásokban rajzolt természete nem igazodott el
               felesége ideges, érzelemlabyrintjaiban. Nem volt neki, természetesen nem is lehetett
               fogalma, azokról a csodálatos érzelemváltozásokról, melyek feleségében végbe mentek.
               Sose okoskodott ő a szerelemben! Az egészséges nagy temperamentumok egyszerüségében,
               szerelmében, szivével érzett ő csupán s nem ugy mint a felesége: az eszével... vagy
               szeretett s akkor nem okoskodott többet a dolgon, vagy nem s akkor természetesen még
               kevésbé... most mindaketten igazán szerették egymást s mégis e szerelem mily
               különösen hatott vissza kettőjükre: Sándor, ki a szivével szeretett, mely sziv,
               tudjuk, vak s csak érezni tud, egyszerüen nyugodtan volt boldog, szóval öntudatlanul,
               Melanie pedig, ki mint teljesen modern teremtés, eszével szeretett s öntudatosságát
               még leghevesebb szenvedélyében se vesztette el, szegény, mily rengeteg
               érzelem-mathézis utján tudta végre szerelme egyenletét levezetni! Boldogsága tán
               azért is volt nagyobb s intellektuálisabb, mint férjéé, mert csak egyedül ő tudta
               maga azt a rengeteg érzelem-arithmetikát méltányolni, a mibe neki feladványának, t.
               i. élete boldogságának, az igaz szerelem megtalálása problemájának megoldása
               került.</p>
				<p>Aztán elkezdtek hanczurázni, mint a gyerekek: kergetőztek, virágot szedtek az
               esthomályban s végre fáradtan, boldogságukban kimerülve tértek haza. Mily boldog egy
               estéje volt ez Melanienak! Mily leirhatatlan édes dolog az mégis: megfeledkezni
               maga-magáról, élni, érezni, a nélkül, hogy az ész örökké ott legyen a háttérben s az
               egyenes utról, melyen a hű sziv magától s vak létére mégis biztosan halad előre,
               letéritse okoskodásaival s ujabb lehetőségek kinálásával... Oh! bár csak soká tartana
               ez az áldott öntudatlanság! gondolá Melanie: mért nem tud az ember csupa sziv lenni,
               csupa érzés, mért kell az észnek mindig beleavatkoznia az érzelmekbe?!</p>
				<p>Hazatértek: kipirult arczczal, lihegve mint a vásott gyerekek. Az asztalon egy levél
               feküdt. Melanie a boritékra pillantott: jaj, jaj, ismerte ő ezt az irást, oda, vége
               volt egyszerre öntudatlan boldogságának: esze, az analysisban kiélesedett elméje,
               mint egy nagy polyp tápászkodott fel szép aranyszőke haja alatt szegény fejében s
               szivta ismét a vérét, életerejét... Dodótól volt az a levél, Sándor hangosan olvasta
               fel: a birtok kezeléséről, az ispán jelentéséről, buzaeladásokról volt benne szó, a
               végén pedig a főhadnagy öleltette Sándort s a kezeit csókoltatta a bárónénak. Dodó
               ugyanis vállalkozott, hogy a Sándor távolléte alatt majd kissé utána néz a birtoknak
               s apró értesitéseket ir Sándornak, ki roppant megörült a főhadnagy ajánlatának. Mi
               volt ez Dodótól? Isten tudja, de mióta Melanieval szakitott, a főhadnagy, ki sokkal
               inkább volt képes barátságra, mint szerelemre, igazán benső érzelemmel közeledett
               Sándorhoz, kit rendkivül szeretett. Ezerféle szivességgel kötelezte le... Igaz, hogy
               talán mást ugy se tehetett volna, mivel a házhoz tovább is járni kellvén, mindenkép a
               férjére volt utalva. S az ut alatt sokat leveleztek egymással.</p>
				<p>- Be derék fiu ez a Donhofen! mormogá Sándor, zsebretéve a levelet. Hol talál az
               ember második ilyen hü barátot, mi, kicsikém?</p>
				<p>- Igen, igen, persze, erősité Melanie, kin hidegen futott végig a borzongás.</p>
				<p>Sándor idealista hangulatba esett. Magasra fujta a czigarettája füstjét s ugy
               ábrándozott:</p>
				<p>- Barátság - szerelem! Ez az élet két legszebb adománya. Boldog vagyok: van egy
               feleségem s van egy jó barátom, a kiket nagyon szeretek...</p>
				<p>Melanie idegesen, sértődve ugrott fel.</p>
				<p>- Csak nem fogsz engem a szivedben a barátoddal egy rangra tenni! Tán jobban szereted
               őt, mint engem? - Siket hangon s oly merészen beszélt, hogy - maga is csodálkozott
               rajta.</p>
				<p>Sándor édesen ölelte át a feleségét.</p>
				<p>- Dehogy, dehogy édesem! Hanem hát mért nem szereted te Donhofent? Egy idő óta vettem
               észre, hogy...</p>
				<p>- Én? kaczagott Melanie idegesen, dehogy! dehogy! De hát csak nem akarnád, tevé hozzá
               valami gyötrő, kinos vakmerőséggel, hogy nagyon szeressem,
               mi?</p>
				<p>- Miért ne? kérdé Sándor naivan, nem értve meg rögtön a felesége szavát. A ki az én
               barátom s a kit én szeretek, azt a feleségem is szeretheti...</p>
				<p>Melanie leugrott a férje térdeiről s trillázva, kaczagva sétált fel s alá a
               szobában.</p>
				<p>- De hát - folytatá szakadozottan, szórakozottan, mintegy virágbokrétájának az
               összekötésével elfoglaltan, - de hát édes férjecském, mon amour - csak nem szeretnéd
               - ugy kaczagott, hogy alig birt beszélni, ha a feleséged a barátodba szerelmes volna,
               mi?</p>
				<p>- Azt már nem! mormogá Sándor, jó izü bonhomiával verdesve pálczájával az
               asztalt.</p>
				<p>Melanie, kit gyötrő kinos vakmerősége tovább sodort, trillázva ült ismét a férje
               ölébe.</p>
				<p>- No és mit csinálnál, kérdé mint valami macska kaczérul bujva a férje nyaka mellé,
               ha megtudnád, hogy a feleséged a barátoddal szerelmeskedik? Ugy fuldokolt, hogy alig
               tudta a mondatát befejezni.</p>
				<p>Sándor hallgatott. Az asszony, ki nem látta az arczát, homlokán érezte, hogy férje
               halántékán mint dagadnak ki az erek. Pillanatra borzasztó viziója támadt: ez a
               rettenetes ember megmozdul alatta s összetöri.</p>
				<p>Végre felkaczagott Sándor.</p>
				<p>- Hogy mit csinálnék? Eh, hát agyonlőnélek mind a kettőtöket, - vagy tán csak őt?! Az
               Isten tudja mit csinálnék? Hogy lehet ilyen bolond kérdéseket fölvetni?!</p>
				<p>- No, mondd hát! nyafogott, mint valami durczás gyermek, az asszony.</p>
				<p>- Nem, nem, évődék a térdén hintálva a feleségét Sándor, azért se mondom meg...</p>
				<p>A vége az lett, hogy még jó darabig kergetőztek s vigan hanczuráztak a szobában.</p>
			</div>
			<div type="chapter">
				<head>VIII.</head>
				<p>Hazaértek. Mikor Sándor az indóház udvarán meglátta az elibük küldött kocsi előtt a
               két sárgát, hát majd megölelte őket. Ugy örült, hogy végre otthon lehet.</p>
				<p>- Mindenütt jó, mormogá, a felesége mellé ülve, de azért csak legjobb otthon, ugy-e
               kicsikém?</p>
				<p>Melanie nem felelt: félt viszontlátni ezeket az ismerős halmokat, a nagy tarlót, a
               sürü kis erdőt a falu felett, s végre azt a sötét, mély parkot a kastély mögött.
               Összeszedte minden erejét, hogy megtisztult lelkétől távoltarthassa azoknak a
               szégyenletes emlékeknek egész Niagaráját, melyek most szinte öldöklő sulylyal
               zudultak rá. Folyton arra a Vinci-féle madonnára gondolt, annak a szelid, megbocsátó
               szemeire, melyek megigérték, hogy védeni fogják őt. De mindenekfelett ösztönszerüleg
               a férje mellé bujt, mintha azt akarta volna, hogy ez az erős karu ember védje még őt
               a saját emlékei ellen.</p>
				<p>- No, no, mormogá Sándor, örülsz, hogy hazajöttél édes kicsikém, mi? Ezután nem
               foglak ám ugy elhanyagolni, mint eddig. Kevesebb dolgom lesz; mindig együtt
               lehetünk...</p>
				<p>Még egy utolsó kinon kellett Melanienak keresztülmennie. Támolyogva lépett be
               boudoirjába, honnan minden unalma, minden bünös gondolata származott. A butorok, puha
               kerevetek, iróasztala, mind szemrehányóan néztek rá, szinte leszakadva emlékeinek,
               borzasztó titkainak a sulya alatt. Mint valami fullasztó levegőből, melyet már tovább
               lehetetlen kibirni, futott ki Melanie a boudoirjából, el a férjéhez, ki
               vadász-szobájában ép a puskáit és pisztolyait nézegette.</p>
				<p>- Ez a régi Diana-Piperem berozsdásodott, mormogá Sándor, figyelmesen vizsgálgatva a
               csövet.</p>
				<p>- Az én szobámban is sok a rendetlenség, magyarázá sebesen Melanie, már látom, ki
               kell hánynom azt a sok rosz molyette butort, töredezett csecsebecsét... ujonnan
               rendezem be a boudoiromat magamnak. Mekkorát fogsz nézni, Sándor!...</p>
				<p>- Jó, édes kicsikém, kell is: majd rendelek én neked egy szép garniturát Bécsben.</p>
				<p>- Nem, nem a világért sem; kaczagott Melanie, hanem tudod mit vehetnél nekem?</p>
				<p>- No mit?</p>
				<p>- Hát egy varrógépet.</p>
				<p>Sándor abbahagyta a rozsdás cső tisztogatását és csodálkozva nézett a feleségére. Már
               ezek az asszonyok csakugyan kiszámithatatlanok, gondolá. De azért nagyon tetszett
               neki a dolog.</p>
				<p>- Jól van, jól, ezzel is elmulathatsz egy darabig, a mig meg nem unod, mormogá vigan
               nevetve.</p>
				<p>De Melanie lelke körül egyre magasabbra akarta emelni a sánczokat régi életének az
               emlékei ellen.</p>
				<p>- És tudod-e, mit fogok még csinálni? kezdé, miközben majdnem könnyek gyültek a
               szemébe, azután mindig a konyhában leszek, én fogok még befőzni is...</p>
				<p>Büszkén nézett Sándor.</p>
				<p>- De édes kicsikém, mondá a férje, megölelve őt, nem a te finom ujjaidnak való ez.
               Hisz nem bánom én, mulass el ezekkel a dolgokkal, a mig mulattatnak...</p>
				<p>Uj életet kezdeni! Megkezdeni az igazi életet! gondolá Melanie másnap reggel egész
               megkönnyebbülten. A gazdasszony, a cselédek mind elálmélkodtak, mikor a méltóságos
               asszonyt egyszerre mindenbe belekezdett avatkozni s néha a legindokolatlanabbul
               szigoru számadásra vonta őket. Folyton járt-kelt a házban, egész nap
               foglalatoskodott, mintegy szökött a gondolatai elől. Boudoirjából kihányatott
               mindent. Átalakitotta a szobát, kidobta a léha csecsebecsék nagy részét s
               mindenekfelett a könyveit... azokat a könyveket, melyek megmérgezték az életét az
               által, hogy egy csodás képzeleti világba csábitották s elterelték a való reális
               életutról. Hisz, istenem, gyönyörüek voltak azok a szubtilis gondolatok, azok az
               illatos parfümöktől illatozó fantasztikus birodalmak, de veszedelmesek is; egy
               asszonyi elme, mely mindent szubjektivizál és ugyszólván sohasem tud egészen
               tárgyilagos lenni, hogyne veszitené el ott egyensulyát és minden mértékét az
               elhagyott földi dolgokra nézve?! Oh, Melanie most tisztán látta mindezt s a mint
               idáig annyira szeretett, Baudelaire-je „Fleurs du Mal” kötetét félredobta,
               önkénytelen ezekre a szavakra fakadt:</p>
				<p>- Arra, hogy az ember itt e földön boldog legyen, ezt a rögös földet kell szeretni s
               nem a képzeleti világot: itt kell élni s nem a bármilyen szubtilis, fantasztikus
               gondolatvilágban...</p>
				<p>Megtetszett neki, a mit mondott, hát felirta régi leánykori albumába.</p>
				<p>Aztán tovább rakta félre egymásután a szemfényvesztő Poe Edgárt, Huysmans „A
               Rebours”-ját, „Le bas”-ját, a bünös Villers de l’Isle-Adam-ot, ezeket mind Dodótól
               kapta volt. Hisz voltakép tán ezekkel a könyvekkel kábitott el engemet, mormogá
               töprengve. Az egész mult most ugy tünt fel előtte, mint egy nagy cselfogás; e
               szubtilis, fantasztikus szálakból szőtt hálóban fogták meg őt... mintegy uj
               reveláczió állott most előtte tisztán minden. De aztán mégis elgondolkozott, s azért
               nem állhatta meg, hogy a számüzött könyvekre egy utolsó pillantást ne vessen...</p>
				<p>- Istenem, az igaz, hogy kábitó, kéjes egy világ volt ezeknek a költőknek a világa!
               halkan mormogá ezt, mintegy szégyenkezve maga előtt. - Eh, mindez ópium, ópium, s az
               ópiumba beleőrül az ember...</p>
				<p>Aztán félredobta a többit is: Zolát, Flaubert-t, még Daudet-t is, - kidobott minden
               könyvet a szekrényéből. Egészen belefáradt a munkájába.</p>
				<p>- Igaza volt Lovagh Pistánénak, mormogá elgondolkozva, mikor kinevetett engem, a mért
               annyit olvasok. Azt mondta, s efölött össze is vesztem aztán vele, hogy egy
               tisztességes asszonynak legjobb, ha semmit se olvas... Marlitton és a „Fővárosi
               Lapokon” kivül...</p>
				<p>Nem maradt már más könyv a polczon, csak Thomas à Kempis „Imitatió”-ja. Melanie
               elmerengve vette a kezébe. Egyszerre azonban lódobogást hallott s figyelt. Pár
               perczre rá az inas lépett be és Donhofen főhadnagyot jelenté be.</p>
			</div>
			<div type="chapter">
				<head>IX.</head>
				<p>Dodó főhadnagy azok után a bizonyos párbajos reggeli események után valósággal meg
               volt lepődve kissé. Mikor Melaniet a férje karjaiban látta, szenvedélyes szavait
               hallotta, egy darabig még tréfára gondolt vagy valami a férj fogadására rendezett
               szinjátékra, kétkedett még akkor is, mikor lehaladt a lépcsőn az udvarra, hogy a
               lovát nyergeltesse. Az udvaron azonban megállt. Átgondolta az esetet még egyszer
               higgadtan, részletesen s be kellett vallania, hogy - esetleg mégis mindez való volt.
               S a kiváncsi filozóf ébredt fel benne, ki a századvégi donjuánokban oly sajátságosan
               olvad egybe a nőhóditóval. Első szava az volt:</p>
				<p>- Mégis különös asszony!</p>
				<p>És szégyelte magát. Ilyen esete még sose volt! Egy asszony, a ki a helyett, hogy vele
               szöknék meg, a férje karjaiba borul! Hisz annyiból örült, hogy nem kellett
               megszöktetnie az asszonyt, mert kellemetlen és mindenekfelett izléstelen, romantikus
               dolognak tartotta a szöktetést még regényben is: de restelte, hogy „ellenfele” igy
               egy sakkhuzásra mattot adott neki... „Ellenfele!” elmosolyodott a kitételen. Hát
               igen! A régi fajta nőhóditónak, kinek csak az volt a baja, hogy tulsok szive volt,
               barátja vala az asszony, - a mai donjuannak azonban, ki csupa ideg s analyzis,
               ösztönszerüleg ellensége az asszony, a kit le kell győznie... mert különben maga
               győzetik le.</p>
				<p>Mikor a filozóf agyongondolta az esetet Dodóban, akkor a szerény érző ember
               kerekedett felül benne. És elszomorodott. Galoppból trappba s aztán trappból lépésbe
               fogta a lovát. Csodálatos temperamentumánál fogva az az ember volt ő, a ki a dolgokat
               csak akkor tudta igazában megbecsülni, a mikor már elvesztette. Modern vonás volt
               benne teljesen ez is: hisz a modern embert mindig csak az el nem ért vagy már el nem
               érhető dolog érdekli: modern ember ekép többnyire a jövőben vagy a multban boldog, de
               sohasem a jelenben, a meglevőben. És elfogta Dodót az a melankholia, mely a
               bevégződött dolgok visszhangja, a multtá tevés, a megszünés szomorusága. Mintegy
               parancsszóra szálltak utána fecskeröptükkel elmult szerelmének csábos képei,
               melyekből immár most hiányzottak a jelen reális, kellemetlen szinei... de szerelmében
               az elérhető közelség tónusai egy idealizált messze távlat fátyolképébe foszlottak,
               melyet valami bus naplement fantasztikus fénye világitott meg. Lement a nap: lelkének
               ez a tájéka besötétedett.</p>
				<p>- Ah, hát szó sincs róla, szép szőke asszony volt, gondolá, mikor otthon leugrott
               lováról s az őrmester jelentését fogadta.</p>
				<p>Aztán az első két nap alatt még idegesen várt valamit. Levelet, üzenetet, csak egy
               „adieut”, bármit, csak valami magyarázat legyen. Mint analytikus és logikus ember
               tiszta képet szeretett volna szerezni magának arról, hogy mi mehetett annak a
               különös asszonynak a fejében s a szivében végbe: Hisz persze, hogy meg voltak neki a
               maga elméletei az esetről: ez az asszony alapjában véve mindig csak a férjét
               szerette, most ismét rátalált... Eh, de ez volt az utolsó gondolata mindig, azért
               engemet is szeretett. Lehetetlen, kellett! kellett, hogy szeressen engemet is...</p>
				<p>Hanem hirt azért nem kapott Melanietól. Végre Dodó megállapodott abban, hogy az
               asszony félt tőle s azért nem irt neki... S ebbe belenyugodott. Kiváncsi volt a
               jövőre. Mielőtt Moszkovszkyék elutaztak volna, kétszer volt náluk, de az asszonyt
               sohase láthatta. Mindig Sándort találta otthon, a ki kimentette a feleségét, hogy
               rosszul van. Igy aztán Dodó hosszasan magára maradt a férjjel. És őszintén
               megtetszett neki az ember, viszont örült annak, hogy most hát, hogy szakitott az
               asszonynyal, minden becstelenség nélkül barátkozhatik Sándorral. Valami csodálatos
               hálát érzett iránta, tartozást, melyet e becsületes ember iránt le kellett rónia...
               Igy esett aztán, hogy Dodó elvállalta a birtok felügyeletét s levelezésbe
               bocsátkozott Sándorral. Örült, hogy ha bármikép valami hasznot tehetett neki.</p>
				<p>Gyakran valami sajátságos türelmetlenséggel várta a Sándor leveleit. Mintha csak
               szerelmes levelet várnék!? mormogá magának szfinx mosolyával: tán azért érdeklődtem
               csak Sándor iránt, mert Melaniehoz tartozik, tán csak a feleségét szeretném férjben?
               S ekép valami homályos irritált érzés, mely a férjet illetőleg barátsággá szelidült,
               igy rászedett volna engemet? Szégyelte magát Dodó ismét. De hát végre Moszkovszkyék
               sokáig voltak oda nagyon és Dodó, a ki ugy tudta az érzelmeit dresszirozni, mint a
               remonda-lovakat, végre is elhitette magával, hogy azért szereti Sándort, mert az
               isten is barátjául teremtette. Az asszonyról hát lemondott. Belenyugodott abba a
               hiuságának némileg hizelgő gondolatába, hogy ennek a szegény Melanienak, milyen rossz
               lesz most haza jönni, hogy fog félni tőle, hogy fog küzdeni régi szerelme
               gondolatára... Igy még belenyugodott megveretésébe, eléggé tisztességesnek tünt fel
               előtte a visszavonulás. Előre sajnálta Melaniet: szegény asszony! Megkönnyitem neki a
               dolgot, legjobb lesz, ha magam mindjárt oly könnyed, udvarias baráti hangot veszek
               fel, mintha semmi se történt volna közöttünk. Ilyen esetekben a legokosabb dolog:
               amputálni az emlékeket, szuggerálni magának a feledést. S az ember hihetetlen módon
               tud felejteni, ha akar... Csak semmi szenvedélyes, szinpadi jeleneteket, gondolá
               tovább Dodó, előre is félve a Melanie esetleges kiszámithatatlan lélekváltozásaitól.
               Mert Dodóban igazán sok nemes érzés volt: szerette az asszonyt, most nagyon szereti a
               férjét, mindinkább őszintén kivánta, hogy e két ember fellegtelenül boldog
               legyen.</p>
				<p>Mikor tehát meghallotta, hogy Moszkovszkyék megjöttek, mindjárt másnap lóra ült s
               átügetett hozzájuk. Ugy gondolá, jobb lesz rá nézve is, de főleg a
                  szegény asszonyra nézve, ha minél előbb tulesnek az első találkozás zavarán.
               Igyekezni fogok megkönnyiteni a dolgot Melaniera nézve, mormogá magában, mikor
               belépett.</p>
				<p>Melanie, ki ép akkor hozta rendbe uj boudoirját s kidobván könyveit, csak a Kempis
               „Imitátió”-ját, olvasgatta elmerülten, csodálatos, nyugodt mosolylyal mondotta az
               inasnak, hogy vezesse a főhadnagyot a szalonba. De az isten tudja: vagy az inas
               mondotta rosszul, vagy a főhadnagy értette rosszul, annyi bizonyos, hogy ép mikor
               Melanie át akart menni a szalonba, nyilt a boudoir ajtaja s Dodó lépett be rajta.</p>
				<p>Melanie még csak nem is reszketett. De hisz ő oly erős volt férje iránti szerelmében,
               hogy az érzékei szinte elzsibbadtak a külső világ, minden iránt. Mintegy láthatatlan
               pánczél vette őt körül erős érzelme, melynek biztonsága mögül nyugodtan, a
               közönyösség szerénus mosolyával nézett mindent. Mit törődött ő a világgal? Hisz az a
               Vruci-Madonna, az a Nagy-asszony megbocsátott neki! Akkor hát a mult nem is létezett
               rá nézve, - álom volt, rossz álom minden, még az a sápadt szép főhadnagy is, a ki
               most belépett az ajtón. Annyira beleélte magát ebbe a lélekállapotba, annyira
               szuggerálta magának a feledést, hogy Dodó első pillanatra egészen idegennek tünt fel
               előtte. A maga tisztességes asszonyi megzavarhatatlanságában még bizonyos jóakarattal
               akarta az első pillanatban konstatálni, milyen csinos fiatal ember...</p>
				<p>Dodó meghökkent. Mindenekelőtt a szoba megváltoztatott képe volt az, a mi meglepte:
               egyszerü, komolyabb butorok, a falon a régi frivol Beers másolat helyén egy nagy
               Sixtini-Madonna-fénykép, (ezt Melanie valahonnan a padlásról szedette elő), könyvek,
               csecsebecsék, minden eféle eltünt... S Melanie? E megváltozott környezetben ő rajta
               magán még inkább meglátszott a változás. A Sant-Onofrio templombeli est óta, szóval
               mióta helyre állott lelkének az egyensulya, mióta megtisztultnak érezte magát
               bünétől: a nyugalmas, kellemes élet mellett, kissé még meg is hizott, a mi nagyon jól
               illett neki. Szemeiben valami megzavarhatatlan nyugalom volt, a régi ideges
               pillantás helyét az az együgyü mélaság foglalta el, melyet a nagyon szerelmes
               tisztességes asszonyok szemeiben láthatni.</p>
				<p>- Jó napot édes Donhofen, mormogá Melanie szórakozott mosolylyal nyujtva kezét.
               Látszott rajta, hogy gondolatai ezer mértföldre vannak...</p>
				<p>Dodó elcsodálkozott. Soha még igy asszonyt kinézésre megváltozni nem látott. Két
               asszony állott ott előtte: a régi Melanie, a ki őt elfeledte vagy nem akarta ismerni
               s ez az uj csodálatos Madonnaszerüen nyugodt nő, a kit ő még nem ismert...</p>
				<p>- Kezét csókolom, mormogá hozzálépve s merően a szemébe nézve. Nem, nem reagált a
               pillantására! Nyugodtan nézett rá, a hozzáférhetetlenség szelid, jó akaratával. A
               főhadnagy zavarba, utóbb pedig egyszerüen dühbe jött. Elhatározta, hogy a látogatás
               végén megadja ő ennek az asszonynak. Voltakép pedig csak örülhetett volna: hisz ő
               ugyis meg akarta a „szegény asszonynak” könnyiteni az első látogatás zavarát. Igen,
               csakhogy most ép az dühösitette őt fel, hogy az asszony már megelőzte őt s
               megfoghatatlanul megkönnyitette magának a dolgot; - közönyösebb volt még egy fokkal,
               mint a milyen ő akart lenni, közönyös volt oly annyira, hogy egész kedves tudott
               lenni... Nem kerülte a főhadnagy szeme pillantását, sőt inkább rá nézett őszintén,
               egyszerüen, de oly idegenül, mintha azt akarta volna mondani: „milyen kár, hogy
               jobban nem ismerem ezt a szeretetreméltó fiatal embert...”</p>
				<p>S beszéltek mindenféléről: az utról, Rómáról, Nápolyról, Capriról... Többnyire
               Melanie vitte a szót, dicsérte a képeket, antik szobrokat s főleg a Madonnákat.
               Ezekről egész elragadtatással beszélt. Dodó folyton figyelte, esze mintegy ugráshoz
               készülő jaguár állott résen, hogy abban a pillanatban, mikor régi szeretője elárulja
               magát, kérlelhetetlenül rajta üssön... Hiába, nem árulta el magát egy pillanatra sem.
               „Akkor hát még se játszik, mégis mindez való nála.” Elkedvetlenedett.</p>
				<p>- Csakugyan sose volt Olaszországban? kérdé Melanie. Menjen el, nézze meg, ön azt
               hiszem költői lelkületü ember, szereti a müvészeteket s nagyon jól fogja érezni magát
               ott.</p>
				<p>Látva, hogy elaludt a főhadnagy czigarettája, felkelt s egész közel lépve hozzá,
               meggyujtott egy gyufát s figyelmesen tartotta arcza elé. Dodó majd elszédült ettől a
               közelléttől, megdöbbent tőle. Ez a szép test, melynek minden porczikáját ismerte, ez
               most itt áll merőben idegenül előtte. Idegen, teljesen idegen, nem ismeri őt többé.
               Érezte ő éles megfigyelésével, hogy ez nem pose ennél az asszonynál, még csak nem is
               kokettség, hanem valóság. Amputálva van az emléke agyából... Mialatt a gyufát ott
               tartotta, egyszer pedig még rá is nézett Melanie a főhadnagyra, kedvesen,
               előzékenyen.</p>
				<p>- Ugy? no meggyulladt végre? Olyan rosszak ezek a Karavapoulo czigaretták.</p>
				<p>- Báróné sose czigarettázik? kérdé Dodó ránézve.</p>
				<p>- Nem, mondá mosolyogva Melanie.</p>
				<p>- De én ugy emlékszem, már láttam czigarettát a szájában, folytatá Dodó hanyagul.</p>
				<p>- Igazán, - lehet, de az nagyon régen lehetett. Tudja az embernek annyi minden bolond
               szokása van. Nem is nézte meg a boudoiromat. Ugy-e szép?</p>
				<p>- Szép, mormogá Dodó, de a másik szebb volt.</p>
				<p>- Ugyan menjen, kaczagott Melanie; azzal a sok csecsebecsével, léha holmival?! Hisz
               ugy nézett ki, mint valami szinésznő öltözője...</p>
				<p>- S a könyvei hova lettek? kérdé Dodó, elszomorodva véve észre, hogy az ő általa
               adott könyveket sehol se találja.</p>
				<p>- A könyveim? Hát bizony a padlásra tétettem őket, mert annak a szekrénynek a helyére
               egy varrógép jön...</p>
				<p>Dodó már nem birta tovább. Ki akart törni. Hozzá akart lépni, hogy egyszerüen,
               brutálisan átölelje, mikor egyszerre Sándor lépett a szobába.</p>
				<p>Roppant megörült az ő kedves Dodó barátjának.</p>
				<p>Egy darabig még elbeszélgettek, de a főhadnagy aztán fölkelt s elbucsuzott.</p>
				<p>- Áldott jó gyerek ez a Donhofen, mormogá Sándor. Csak kicsit rosszul néz ki most, s
               hallgatagabb, mint rendesen...</p>
				<p>Melanie vállat vont s nem felelt.</p>
			</div>
			<div type="chapter">
				<head>X.</head>
				<p>Az este Melanie leborult a sixtini-madonna falon függő képe előtt. Szive, lelke telve
               volt a hála tuláradó érzelmeitől. Kiállotta a nagy megpróbáltatást, viszont látta
               büntársát, a szemébe tudott nézni megtisztult lelkével, tudta őt nem ismerni többé.
               Most már hát, susogá, jogom van a boldogsághoz, megkezdhetem uj életemet... Felnézett
               a félhomályban a sixtini Boldogasszony arczára:</p>
				<p>- Vétkeztem, bünhődtem, - most boldog vagyok, megérdemlem... ugy-e boldog
               maradhatok?</p>
				<p>Aztán elgondolta uj élete küszöbén a multat. Vajon mindent elkövetett-e arra, hogy
               megtisztuljon? Nem visz-e valami szennyet átal lelkén uj életébe? Egy homályos
               érzés mint valami féreg rágódott messze, lelke legmélyén. Remegő arczczal nézett fel
               ismét a Madonnára.</p>
				<p>- Nem kell-e Sándornak elmondanom, hogy gondolatban sokáig hütelen voltam hozzá? -
               Nem kell-e elmondanom, hogy... elbuktam?</p>
				<p>Hosszan nézett a Boldogasszonyra, mintha feleletet várt volna tőle. Eszébe jutott az
               a jelenet Rómában, mikor megkérdezte a férjét, hogy mit tenne, ha megtudná, hogy
               mással, a legjobb barátjával szerelmeskedik, - eszébe jutott, a férje halántékán hogy
               kidagadtak az erek... Félelem, borzasztó félelem fogta el, a fizikai kintól való
               félelem. Majd elájult ott a szoba közepén. De azért a fixa idea, mint valami
               szuggerált parancs megmaradt a lelkében. Mintegy borzasztó kinpróba állott előtte,
               mielőtt teljesen boldog lehetne, az a gondolat, hogy ezt el kell mondania férjének és
               Sándornak meg kell bocsátania neki.</p>
				<p>Végre azonban mikor rajongó állapotából kissé magához tért, az asszonyi józan ész
               kerekedett felül benne: Nem, még se mondhatja el... Behunyta a szemét: gyáva vagyok,
               gyáva, félek... mormogá kétségbeesetten, mert érezte, hogy ez a gondolat örökre
               utjában fog állani boldogságának.</p>
			</div>
			<div type="chapter">
				<head>XI.</head>
				<p>Dodó főhadnagy hazavágtatott. Fel volt indulva nagyon, ugy hogy egész testében
               reszketett. Elvesztette a talajt a lábai alól, nem tudott itélni, nem tudott
               gondolkozni. Leheveredett faragványos kerevetére s vagy egy órába került, mig
               magához tért.</p>
				<p>Kihuzta a fiókjából Melanie egy képét s hosszan elnézte, merően, mintha parancsolni
               akart volna neki, uralkodni akart volna rajta. De nem tudott. A szerelemnek abban az
               ideges harczában, melyet egymás ellen folytattak, legyőzte őt ez az asszony
               tökéletesen. És szivébe beletört ennek a vesztett szerelemnek a nyila. Ki akarta
               onnan huzni, de nem tudta... Felkelt, hosszan járkált fel s alá a szobában. Aztán
               kinézett ablakán a nagy tarlón át a völgyben elmosódó parkra és kastélyra. Valami
               mély vágyódás fogta el. Mi lehet ez? kérdé aztán analitikus eszével magától. Dacz?
               Szégyen vagy tán igazán szerelem?... Ah, hiszen ha szerelem volna, igaz szerelem s
               nem mulandó káprázat. Mint minden modern embernek, ugy Dodónak is szkeptikus lelke
               mélyére, mint valami örökre eltett kincs oda volt elrejtve szégyenlős ideálizmusa,
               mérhetetlen vágya az igazi s egyszerü boldogság után.</p>
				<p>Jó, hát elfelejtette őt Melanie, de hogy ily gyorsan s ily nyomtanul felejtette el:
               ez bántotta mélyen. Pedig bevallotta, hogy hisz mikor a kastélyba belépett, azzal a
               tudattal, azzal a kivánsággal tette be a lábát, hogy bárcsak elfelejtette volna őt
               Melanie... Mi volt ez hát akkor? Sértett hiuság? Vagy tán... mégis szerelem? Ama
               hosszu távollét alatt e szerelem csak azért pihent volna benne, mivel azt hitte, hogy
               alapjában véve ez a szeszélyes asszony, a ki most a férjét akarta szeretni, mégis
               csak őt szerette, ha csak kevéssé is?</p>
				<p>Lefeküdt, de nem tudott aludni. A vert csata végével keserüen bánkódott elvesztett
               kincse után. Ez elveszett kincsek: a szerelem ezerszinü kápráztató képei mind most
               mennyivel élénkebb szinekben tüntek fel előtte, ép mivel elvesztette őket. Végtére is
               dühbe jött.</p>
				<p>- No még csak ez kellett nekem, hogy szerelmes legyek! Eh, a régi história: fugax:
               sequax - sequax: fugax... Ha én szaladok előled, te szaladsz utánam; ha te szaladsz
               előlem, én szaladok utánad... És ha vajjon ujból meghóditanám, nem unnám-e meg ismét?
               De vajjon meg tudnám-e ismét hóditani?... És ha nem tudom ismét lenyügözni ezt a
               szeszélyes asszonyt, mit teszek akkor?... Akkor okvetlen azt fogom életem utolsó
               perczéig hinni, hogy ez volt életemnek egyedüli igaz szerelme... Eh, az ilyen
               gondolatokba megőrül az ember: tisztán akarok látni... Sándor jutott az eszébe, ez a
               jó barát, a kit ugy szeretett még az olasz ut alatt. Most felkaczagott s utána egy
               nagyot káromkodott.</p>
				<p>- Barátja egy férjnek, a kinek a felesége a végén engem mégis vele csalt meg, ha-ha!
               Igazán nevetséges...</p>
				<p>S Dodó, ki csak egyet gyülölt a föld kerekségén, az ostobaságot, viszont csak egy
               dologtól félt, a nevetségestől, most ugy érezte magát, mintha feleség és férj is
               rászedték volna őt s nagyot nevetnének rajta. Nem aludt az éjszaka semmit.</p>
				<p>Három napig feléje se ment Moszkovszkyéknak. Durczás lett, majdnem olyan, mint valami
               gyerek. Hisz ha analitikus, filozofiai théziseiből kiesett s érezni kezdett, Dodó
               rendesen olyanná is vált, mint valami gyerek... épen mivel ez az érző rész kevéssé
               volt kifejlődve s még kevésbé volt gyakorolva nála. Gyakran mondogatta is farsang
               végeken a fiuknak, ha kérdezték, hogy sokan voltak-e beléje szerelmesek, hogy „igen,
               voltak, de nekem, részemről egész berozsdásodott a szivem...” Rajta is beigazodott az
               az állitás, hogy biztosan hóditani csak az tud, a ki maga semmit se érez s igy teljes
               lelki erejét a hóditási tervek kivitelére fordithatja... mihelyt kicsit megégette
               magát, mindjárt elvesztette a fejét s nem volt többé ura terveinek.</p>
				<p>Moszkovszky Sándor párszor kereste ez alatt a három nap alatt, de Dodó, ki se rukkolt
               a századdal és letagadtatta magát.</p>
				<p>Aztán még várt vagy három napig. De e napok alatt nagyon sokat szenvedett. Irt vagy
               tiz levelet Melanienak, de mind széttépte. Végre egy napon aztán nem birta ki tovább,
               lóra ült s átvágtatott Moszkovszkyékhoz. Már tizenegy óra felé járhatott az idő.
               Biztosra vette, hogy Sándor ekkor még nincs otthon.</p>
				<p>Moszkovszky Sándor, ki az előző napokon annyit kereste Dodót hiába, az nap délben
               ismét elnézett a főhadnagyhoz. Különben is szerette volna látni, de mindenek felett
               arra akarta kérni, hogy az őrnagynak, kit ő nem ismert, egy eladó lovát szerezze meg
               számára. Aztán szeretett volna még másról is beszélni vele. Tőzsdei ügyletei
               beütöttek, hátha felmennének Melanieval a fővárosba s ő a birtokot bérbe adná. Csak
               akadna valami jóravaló zsidó, a ki elég nagy összeget igérne.</p>
				<p>Emlitette volt a dolgot reggel Melanienak is.</p>
				<p>- No és mit csinálnál akkor, édesem? kérdé Melanie.</p>
				<p>- Hogy mit csinálnék? Hisz ez volt a bökkenő, Sándor nem tudott rá felelni. Már most
               is, hogy kijött a régi kerékvágásból, unatkozott. Az erős, gondterhes munkához
               szokott ember, ha egyszer kiszabadul a járom alól, nem tudja mit csináljon. Kicsit
               rosszkedvü is volt az utóbbi napokban. S mivel a munkától elvont eszének csak kellett
               valamivel foglalkoznia, hát a feleségével foglalatoskodott. Hivta látogatóba, most
               ugyis lesz egy garden-party Dombrády Stefiéknél... De Melanie nemigen szeretett
               hazulról elmenni. Sándor a fejét csóválta. Elnézte a feleségét.</p>
				<p>- Nem vagy te már a régi jukker-asszony, édes kicsikém, - mormogá elszomorodva -
               egészen elhanyagolod magad...</p>
				<p>Mikor azonban könyet látott a felesége szemében, ki ép a takaritásnál
               foglalatoskodott, megbánta, a mit mondott s gyöngéden megölelte Melaniet. Melanie
               azonban búsan elgondolkodott:</p>
				<p>- Istenem, milyen csodálatosak a férfiak: nem szeretik, ha az ember nagyon szereti
               őket s csak nekik él...</p>
				<p>- Itthon van a főhadnagy ur? kérdé Sándor a legénytől.</p>
				<p>- Nincsen, méltóságos uram!</p>
				<p>- Már megint ez a sztereotip válasz! Sándor, ki különben is rosszkedvü volt, egészen
               felingerült.</p>
				<p>- Miért tagadtatja le ez az ember magát mindig, - tán neheztel rám? - Valamit irok a
               főhadnagy urnak, eressz be...</p>
				<p>A legény odaugrott s kitárta Sándor előtt az ajtót. Csakugyan nem volt otthon Dodó.
               De miután már azt mondta a legénynek, hogy irni fog, hát csakugyan a főhadnagy igen
               huszáros iróasztalához lépett s papirost keresett. Ugy gondolá, felirja Dodónak, hogy
               vegye meg neki az őrnagy lovát.</p>
				<p>Az asztalon három gyűrött levél hevert, kettő ki volt huzva a boritékból s ugy
               feküdt, hogy az ember szeme akaratlanul is az irásra esett. Melanienak három levele
               volt a régi boldog időkből: Dodó az elmult éjszaka szedte elő s felejtette ideges
               kétségbeesésében őket az asztalon. A legény pedig nem mervén hozzájuk nyulni, hát
               csak ott hagyta őket.</p>
				<p>Moszkovszky Sándor egyenes, becsületes és minden ravasz kiváncsiságtól ment lelkével
               szégyenkezve fordult el, hogy csak egy pillanatra is belepillantott az irásba. De hát
               nem tehetett róla. Gondolatai egyebütt jártak, az őrnagy lován, a melynek nevét
               pillanatra elfelejtette... S a mint ugy találgatta magában, öntudatlanul azok a
               szavak jöttek ajkaira, melyekről szórakozottságánál fogva tudomást se vett, de a
               melyeket szemei ott láttak a levélben s tovább vittek fel agyába...</p>
				<p>- Dodó, mon amour, Sándor ma nincs itthon...</p>
				<p>- Mit beszélek én itt össze? mormogá megijedten. Ahá, az a levél...</p>
				<p>De aztán egyszerre nagyon melege lett. Vére ugy a fejébe szállott, hogy pillanatra
               minden elsötétült körülötte és semmit se látott a szobában. Ott állt az iróasztal
               felett s szégyenkezve ugyan, de indulatának brutalitásától legyőzetve nézte az irás
               betüit. Ugy hasonlitottak a felesége irásához. Sokáig állt ott, a nehéz lázas
               izzadtság, mint valami nyavalya tört ki rajta... Mi volt azokban a levelekben?
               Meglehetős rövidek voltak, félig francziául irva; ugy sebtében tele szerelmesebbnél
               szerelmesebb kitörésekkel. Ez a „Sándor” szó csak egyszer fordult elő a három
               levélben, ép annak az egy billet-nek az elején, melyet Sándor először megpillantott.
               Egyebütt „ő” volt irva... eh, de különben Sándor nem tudott e leveleken eligazodni.
               Utoljára már összefolyt a szeme előtt az irás... Őrülten kalapáltak a halántékában,
               egész fejében. Mint egy taglózott bika emelkedett fel gémberedett derekával az
               iróasztaltól s mosolyogni próbált. Hangja siketen csengett a fülében.</p>
				<p>- Mégis csak szemtelenség tőlem, hogy a Dodó szerelmes leveleit olvasgatom itt...</p>
				<p>De most mint valami nagy fizikai kin nyilallott testébe. Majd felorditott: az
               aláirást! Az aláirást elfelejtette eszelős szórakozottságában megnézni... Ismét
               odaugrott az iróasztalhoz.</p>
				<p>Egyik levél se volt aláirva. Megkönnyebbülten sóhajtott fel. A mosdóhoz ment s
               teletöltötte a tálat vizzel, beledugta égő fejét. Csak ugy dőlt az izzadtság
               róla...</p>
				<p>Nem irt a főhadnagynak semmit, keze ugy reszketett, oly bizonytalanul látott, hogy
               nem tudott volna tollat fogni a kezébe. Kitámolygott az utczára, ki a friss levegőre.
               Mosolyogni próbált, de a mosolya ugy csengett a fülében, mint valami őrültnek a
               vihogása.</p>
				<p>Nem tudta merre menjen. Ész nélkül csavargott a falu libagyepes, ronda utczáin.
               Olykor mintegy villanyszikra futott át testén: felugrani, rohanni, ölni... de még
               mindig szédült, alig volt annyi ereje, hogy járjon s különben is a következő perczben
               megint mosolyogni próbált.</p>
				<p>- Eh, de őrült vagyok?! Már hogy volna ez lehetséges? - No már csakugyan nagy barom
               vagyok...</p>
				<p>Lassan összeszedte magát, megrázta erős termetét, szeme kitisztult, a fülében se
               kalapácsoltak többé. Csak gondolkozni nem tudott még...</p>
				<p>E pillanatban ki jött vele szemben: hát Kamásly Friczi, zöld kalapjával és sárga
               kamáslijaival, hetykén, kaczkiásan, mint mindig. Lábaszárát valami agarász-ostorral
               verdeste. Fütyörészett.</p>
				<p>Sándor nem látta őt a párbaj óta. Friczi későn vette észre volt ellenfelét, csaknem
               akkor, mikor már majdnem egymásnak mentek. Mikor felismerte Sándort, pillanatra
               mintha el akart volna mosolyodni, de aztán széles pisze képén valami sajnálkozó
               diszkrét komolyság terjengett el. Hallgatagon köszöntek egymásnak s kiki tovább
               haladt.</p>
				<p>Sándor merően nézett Kamásly Friczire. Megkapta annak az arcznak a leirhatlan
               kifejezése. Megértette... Most az egyszer jelenlegi idegtulfeszültségében psziholog
               tudott lenni.</p>
				<p>Mint a kit a villám ér, állott ott meg. Két karját nehéz csontos ökleivel szétfeszité
               s ugy nézett fel a békés kék égre, mintha le akarta volna szakgatni a boltjait.
               Szája, melynek szélei szinte habzottak, nyitva feledten rángatództak, dadogott
               érthetetlen szavakat.</p>
				<p>Aztán sarkon fordult s mezőn, réten, kerteken keresztül, mint az őrült futott haza.
               Egy ág még le is kapta a kalapját. Elfelejtette felvenni.</p>
				<p>A szobaleány elképedt, mikor meglátta a bárót. Azt hitte, hogy tisztára megőrült.</p>
				<p>- Itthon van a feleségem? hebegé Sándor.</p>
				<p>- Itthon, hebegé a szobaleány, Donhofen főhadnagy ur van nála...</p>
				<p>Sándor a kín paroxysmusában halkan, vérfagyasztóan kaczagott fel, aztán félrelökte a
               szobaleányt s előre rohant.</p>
				<p>Hangos szavakat hallott a boudoir felől. Ösztönszerüleg megállt az ajtó előtt és
               figyelt.</p>
			</div>
			<div type="chapter">
				<head>XII.</head>
				<p>Odabent Dodó ott állt az asszony előtt halálsápadtan, mert bár alapjában nem volt
               meleg érzésü ember, alkalomadtán, főleg ha valami sarkalta, tudott őszintén
               szenvedélyes és heves lenni. Irtózatos volt neki az a gondolat, hogy ez az asszony
               nem ismeri őt többé... hogy kiveszett az emlékéből nyomtalanul, mint a tavalyi
               hó.</p>
				<p>- Melanie, az isten szerelmére, ismerjen rám, nézze, én vagyok az, a kit maga ugy
               ölelt még nem is olyan régen...</p>
				<p>Letérdelt előtte.</p>
				<p>- Akkor este azt mondta, szökjünk meg, nos, itt vagyok: szökjék meg vélem most...</p>
				<p>Nem birt már többé magával: felugrott, oda rohant az asszonyhoz s átölelte
               eszeveszetten, szenvedélyesen, ugy a mint még tán sose ölelt senkit. Melanie kiáltani
               akart, hogy „hagyjon el!” de sikolya a huszár atillájának a sujtásába fult.</p>
				<p>Sándor, ki hasztalan fülelt, mert a beszéd ez utóbbi része elfuló halkan folyt, végre
               nem tudva mire vélni a dolgot, felszakitotta az ajtót s mint egy tigris ugrott be a
               boudoirba.</p>
				<p>Ott látta a feleségét a főhadnagy karjaiban. Erős, egyszerü temperamentumoknál,
               melyeknek az idegei rengeteg rázkódtatást kibirnak, óriási változások mennek végbe
               pillanat alatt: az ily hatalmas természetek a kín emberfeletti leküzdésével képesek
               gyorsan cselekedni, - képesek egyszerre letépni a hütelen nőnek ezer szállal
               odatapadt képét lelkükről... Sándor előtt egy rövid pillanatban mint valami sülyedő
               világrész enyészett el élete boldogsága.</p>
				<p>Melanie, a mint meglátta a férjét, kiszakitotta magát a főhadnagy karjai közül s
               rendithetlen szerelme tudatában férjéhez akart menekülni s a nyakába borulni.</p>
				<p>Dodó tépett atillájában kővé meredve állott a szoba közepén. Szólni akart, de mintha
               fuldokolnék, nem jött szó az ajkaira.</p>
				<p>- Én elveszem ezt az asszonyt... szeretem... mondá kinos lassusággal, siket
               hangon.</p>
				<p>Sándor a ráboruló asszonyt szilajon lóditotta félre, ugy hogy a szoba tulsó sarkába
               repült s aztán felemelt öklökkel, vérben forgó szemekkel rohant a főhadnagyra.</p>
				<p>Dodó, ki időközben visszaszerezte hidegvérét, leereszté kezeit s férfias nyugalommal
               várta a csapást. Hisz a férjnek joga volt hozzá. Sándor nem volt elkészülve erre.
               Leereszté reszkető ökleit. Pillanatra borzasztóan nézett ez a két ember egymásra.</p>
				<p>- Szolgálatjára állok, mormogá Dodó halkan, mozdulatlanul.</p>
				<p>Sándor homlokához kapott. Aztán még egyszer a megsemmisitő megvetés egy pillantásával
               mérte végig Dodót s az ajtóra mutatott.</p>
				<p>- Itt az ember az asszonyt bünteti... dadogá eszelősen.</p>
				<p>A főhadnagy meg se mozdult: a sarokban támolygó asszonyra pillantott. De a Sándor
               csontos keze ismét az ajtóra mutatott. Szót kellett fogadni, hisz a férj rendelkezett
               a felesége felett. Meghajtotta magát s aztán csöndes, vontatott léptekkel kiment.</p>
				<p>Mikor magukra maradtak, mint egy ragadozó ugy közeledett áldozatához Sándor.</p>
				<p>- Szeretője... szeretője ennek az embernek, az én legjobb barátomnak...</p>
				<p>Melanie összeesve tántorodott vissza a rettenetes arcztól. Ah! végre hát rajta ütött
               az a rém, a melyet álmában annyiszor látott.</p>
				<p>- Sándor! - Sándor, az istenért! sikoltá Melanie, esküszöm neked, nem vagyok a
               szeretője, - esküszöm neked, csak téged szeretlek, óh istenem, végtelenül szeretlek,
               - Sándor az istenért, nézz rám, nézz a te szerető feleségedre...</p>
				<p>Tovább akart még beszélni, de a Moszkovszky Sándor nehéz két keze, mint két
               rettenetes pöröly csapódott a vállaira. Ujjai csöndesen kezdették szoritani a torkát.
               Ah, gondolá Melanie, elméjének utolsó mécslobbanásánál itélve meg a helyzetet, - hát
               meg akar fojtani...</p>
				<p>Sándor irtózatosan kaczagott fel.</p>
				<p>- Még tagadod, mikor itt a karjaiban talállak...</p>
				<p>- Sándor, esküszöm...</p>
				<p>- De a levelek, a leveleid, melyeket most láttam az iróasztalán, orditá rettenetesen
               a férj.</p>
				<p>- Sándor, - Sándor, dadogá Melanie csodálatos, egyre jobban elfulladó hangon, mert
               férje vasujjai egyre jobban összeszoritották torka körül, mondom, - elmondom...</p>
				<p>- A leveleid, szerelmes leveleid! orditá Sándor, falakat reszkettető hangon.</p>
				<p>- Sándor... igen... én voltam a szeretője... eltévelyedtem... de... hisz ép azért
               találtam most ismét rád... a szerelem megtisztitott... Isten... Isten is
               megbocsátott... nekem... ott... a... az Onofrio kápolnában...</p>
				<p>Sándor, kit a bizonyosság tudata, mint egy ujabb rettenetes szurás ért,
               felorditott.</p>
				<p>- Hát voltál, csakugyan a szeretője voltál?!</p>
				<p>Nem birt többet parancsolni a kezeinek: nagy erővel zuditotta a fejét a falhoz, ugy,
               hogy Melanie eszméletét vesztve bukott előre. E pillanatban rohantak be a
               cselédek...</p>
			</div>
			<div type="chapter">
				<head>XIII.</head>
				<p>Melanie felébredt. Feje ugy zugott, hogy ép azt álmodta, hogy a római Szent-Péter
               templomnak minden harangja szólt a fülében. Bent az egyház tömjénes gloriájában a
               nagy asszony az oltár felett integetett neki álmában s halkan susogá a szentképek
               csodálatos rejtelmes nyelvén: „megbocsátok... feloldalak...”</p>
				<p>Ott hevert egy rögtönzött ágyon a boudoirban. Mellette egy öreg asszony térdelt, ki
               borogatásokat rakott a homlokára. Ezt az öreg cselédet ő hozta volt még magával
               hazulról.</p>
				<p>Még zsongott a fejében a boldog öntudatlanság, de már homályosan érezte, hogy
               mindjárt rá fog szakadni a rettenetes való és sikoltva bukott vissza fekhelyére.</p>
				<p>Egy idő mulva ismét fel akart kelni, de szédült s a torka ugy fájt, hogy alig birt
               nyelni. Ez következett hát rá, mindaz, a mit olyan rémesen álmodott meg! Mi marad még
               most hátra? A lavina rémesen zörög le a szakadékos völgybe...</p>
				<p>- Hol a férjem? susogá eszelősen.</p>
				<p>Az öreg cseléd sirt mellette s csak nem felelt. Melanie tántorogva kelt fel és ugy
               sántikált ki a szobából. A folyosón lerogyott a földre, ugy, hogy egy darabig
               pihennie kellett. Aztán tovább mászott, formátlan gondolattöredéket mormolva ajkai
               közt...</p>
				<p>- Boldogasszony - Madonna, hát te megbocsátottál és ő nem bocsát meg? Halálra
               itélt... S nékem mégis ő az istenem.</p>
				<p>Nem, nem, hátha mégse!</p>
				<p>Tovább kuszott az ebédtő ajtajáig. Nagy lépteket hallott onnan belülről. Sándor
               sétált odabenn, szellőztetve keserüségét, irtózatos haragját. Immár kisirta
               haragját, valami rendithetetlen fagyos komorságba merevedett.</p>
				<p>Melanie kinyitotta az ajtót. Aléltan támaszkodott a félfához.</p>
				<p>- Sándor, - mormogá.</p>
				<p>Sándor megállt. Messze, örökmessze távolból látta ő már a feleségét. Leszámolt
               vele.</p>
				<p>- Sándor, - Isten megbocsátott nekem... Szeretlek, ugy szeretlek, mint soha senki se
               szeretett. Elbuktam, mert elvesztettem képedet magam elől, de ép az által, hogy...
               elbuktam, találtam rád ismét. Szeretlek, Sándor, érted, szeretlek s a szerelem
               megtisztitott...</p>
				<p>Sándor felnézett daczosan a plafondra.</p>
				<p>- Isten megbocsáthatott, - suttogott siket hangon, - de én, az ura, a férje, nem
               bocsátok meg soha...</p>
				<p>- Sándor, Sándor! sikoltá Melanie, - tudod-e mit teszel?</p>
				<p>- Tudom, - mondá komoran Moszkovszky Sándor - s azért ha holnap reggel még itt
               találom a házban... felemelt ököllel közeledett a feleségéhez.</p>
				<p>- Vigyék ki, - dörgé aztán, előcsengetve inasát.</p>
				<p>Az inas felkapta az elájult asszonyt s visszavitte a boudoirba.</p>
				<p>Melanie magához tért nemsokára. Felült eszelős sietséggel, mint a kinek sok dolga
               van. Szakadozott gondolatai, mint fantomok jártak összevissza a fejében.</p>
				<p>- Boldogasszony, - Madonna, hát megbocsátottál és ő - ő nem bocsátott meg? Halálra
               itélt, ő az én bírám... Ha holnap, - holnap reggel...</p>
				<p>Még tudott sirni, zokogni s ez oly jól esett neki. De nemsokára már kiszáradtak a
               könyei. Mereven bámult maga elé. Kiszáradtak még a gondolatai is. Hová lett a sok
               szubtilis pszichologia és analizis? Elméjének e lenge gondolatait mind agyonütötte az
               a rettenetes pörölycsapás.</p>
				<p>Dodó, csodálatosan, eszébe se jutott.</p>
				<p>- Hát igen, - mormogá eszelősen - mi van más hátra? Egy gyors vizióban szárnyas
               fantomokon robogtak el szemei előtt életének boldog és boldogtalan emlékei: egész
               házassága, bukása, aztán boldog olasz második nászutazása... óh, be boldog is
               volt!</p>
				<p>Felrázta magát merengéséből, a kötelesség, a kötelesség, mormogá. Már kezdette
               elveszteni gondolatai fonalát, az őrültség, mint valami szelid muzsika játszadozott
               halántékai körül. Csak vére lüktetett s pedig oly hevesen és egész testében, hogy azt
               hitte, a zaj odakintről hallatszik be, odakintről, hol vizet szivattyuznak, vagy
               mi... vizet, vizet, motyogá, tán a vizipuskába, mert a ház ég... Mi ég? körülnézett a
               szobában. Esteledni kezdett. Majd szakadozott képek termettek csodás élénk
               szinezettel képzeletébe: Férjét látta vigan mosolyogva, a mint azt mondja: „hogy
               vagy, édes Dodó...” majd az olasz templomban látta magát a Madonna előtt... s végül
               egyszerre hirtelen egy frissen hantolt sirdombot látott, melynek uj fakeresztjére
               tiszta, világos betükkel volt ráirva: báró Moszkovszky Sándorné, élt 28 évet...</p>
				<p>Összerezzent. Eszelősen kelt fel. Értem, értem, mormogá. Iróasztalához futott.
               Egyedül volt a szobában, mert az öreg cseléd kiment volt a borogatásokért. Kinyitotta
               az ódon szekrény egy titkos fiókját, egy régi kis skatulyát vett ki onnan, melynek
               sietve csavarta le a tetejét. Sok fehér por volt benne. Sietve öntötte a szájába.
               Megvárta, mig lenyeli, aztán megállt.</p>
				<p>- Arzenikum, - mormogá - megtörtént... meg van... Vajjon mennyi időm van még? Jaj,
               siránkozék aztán, jaj, csak volna még kis időm...</p>
				<p>Egyet mozdult, hogy lássa, hogy tud-e még járni. Óh nagyon jól tudott még járni!
               Leszaladt a szobákon át a parkba, oda, a hol annyit vétkezett a férje ellen.</p>
				<p>- Sándor, édes Sándorom, mormogá, - Madonna, - Nagyasszony, miért nem bocsátott meg
               az uram nekem? Hisz szeretem...</p>
				<p>Gyönyörü esthajnal pihent a tájon. A nyugati égen már megjelentek a piros fellegek,
               melyeket egykor annyit elnézett. Most is fel akart nézni, de egyszerre valami
               borzasztó, szinte sarkvidéki rettenetes hideg járta át a testét.</p>
				<p>- Aha, gondolá, itt van már az a csunya rém... Valami bizarr ötlet folytán eszébe
               jutott egy régi gyerekkori mesekönyve, melyben a halál rémes csontváznak volt
               lerajzolva, mely kaszával a kezében üldözi az embereket... Hirtelen hátra nézett s
               felsikoltott, mit láthatott? az isten tudja, de egyszerre elkezdett futni, futni
               eszeveszetten, ki a rétre, melynek mocsara felől melankholikusan kezdtek brekegni a
               békák. Ott lerogyott a földre. Borzasztó hányási rohamok vettek erőt rajta. Szép
               aranyhaja kibomlott s hosszu fonatban hullott a háta közepére.</p>
				<p>Kimerülten hanyatlott a kis halomra. Valami képtelen tintaszagot érzett a szájában.
               Egyszerre mintha egy rettenetes kéz markolt volna a beleibe...</p>
				<p>- Ahá, gondolá, megint itt van...</p>
				<p>De most aztán elkezdett kiabálni, sikoltozni. Nem gondolkozott többé, homályosan
               látta, csak már mintegy nagyon messziről a Vinci-Madonnát, a ki megbocsátott neki és
               a Sándor komor arczát, a ki nem bocsátott meg neki. Aztán nem érzett többé semmi
               mást, mint a halálnak irtózatos pokoli kinjait...</p>
				<p>Köröskörül minden csendes volt a békés esthomályban. A mocsár felől csak továbbra is
               melankholikusan brekegtek a békák, a falu tulsó végéről pedig halk csengéssel
               hallatszott át a hazatérő gulya kolompolása.</p>
			</div>
			<div type="chapter">
				<head>XIV.</head>
				<p>Kamásly Friczi az este Lovagh Pistáéknál mulatott. Kicsit „beszeszelt” a vacsoránál,
               ugy, hogy mikor végre lóra ült, meglehetős ingatag állapotban volt. Jó darab ut
               állott előtte, meg sötét is volt, hát tanácsosabbnak tartotta eleinte lépésben menni.
               Mikor azonban feljött a hold s jobban láthatott, elhatározta, hogy ott hagyja a
               tüskös-bokros mezei utat s átvág a Moszkovszkyék kastély alatti tarlóján. Igy
               hamarább haza ér.</p>
				<p>Beugratta a szürkéjét galoppba s eszeveszetten részeg vágtatásban ment neki a siknak.
               A park alatt azonban lova egyszerre ugy megállt, hogy Friczi, ki ép azt a nótát
               dudolta, hogy „a hajamról csepeg a zsir...” szépen átalbukott a szürke nyakán s
               békésen a földre ért. Mikor feltápászkodott, akkor látta csak, hogy mitől bokrosodott
               meg a lova, valami vászon-cseléd feküdt, aludt a füben.</p>
				<p>Friczi, ki egész világéletében Don Juan volt, némi titkos gyönyörrel közeledett a
               parasztleányhoz. Micsoda kaland! majd elmeséli holnap Lovagh Pistának...</p>
				<p>Mikor azonban a fekvő alak közelébe ért, hát hirtelen visszaugrott. Nem parasztleány,
               hanem uri dáma volt az, világos nyári ruhában. Nem tudta, ki lehet... Végre a hold
               kibujt a felhők mögött s ekkor megdöbbenve kapott boros fejéhez.</p>
				<p>Borzasztó arcz volt az: sápadtabb a hold fényénél, iszonyatos halotti torzulatba
               fagyva. Nyitott szederjes szája szélén feketés hab verődött össze. De még e
               rettenetes lárván át is ráismert a részeg ember a szegény szép Moszkovszky
               Melaniera.</p>
				<p>Nézte, nézte egy darabig, mig végre lábujjhegyen félve lépve hozzá, megfogta csupasz
               kezét. Halott volt az a szegény asszony egészen. Friczi elgondolkozott,
               elszomorodott. Mi történhetett itt? Gondolta ő... mintha lelkiismeretfurdalást
               érzett volna, a miért megmondta a dolgot Sándornak. Valami végtelen gyöngédséggel
               simogatta meg az aranyszőke főt. Kicsit boszu is volt ez: életében ugy se tehette
               soha...</p>
				<p>- Ez a szerencsétlen asszony megmérgezte magát... mormogá.</p>
				<p>Aztán egyet gondolva, hirtelen lóra kapott s beügetett a parkon át az udvarra.</p>
				<p>Ott már nagy hajsza volt: cselédek, inas, kocsisok szaladgáltak össze-vissza. Friczi
               nem szólt semmit, csak a bárót kérdezte.</p>
				<p>- Oda fent van a vadászszobájában, susogá az inas, senkinek se szabad hozzá bemenni.
               Jaj, jaj, nagy baj van...</p>
				<p>Friczi felment s kopogtatott a nagy sarokbeli pántos ajtón.</p>
				<p>- Ki az? mordult meg odabent egy komor hang.</p>
				<p>- Nyisd ki Sándor, én vagyok, Kamocsay...</p>
				<p>Az ajtó nyikorogva nyilt ki. Egy dult, sápadt arcz jelent meg benne.</p>
				<p>- Bocsáss meg, barátom, hogy az életben még egyszer felkereslek s ismét boldogult feleséged ügyében, mormogá Friczi halkan; ott akadtam
               rá a park alatt a... a szép testére...</p>
				<p>Őszinte könyek voltak azok, melyek ekkor a Friczi szemében megjelentek.</p>
				<p>Moszkovszky Sándor megrendült, mint mikor egy nagy fába villám üt. Pillanatig oda
               dőlt az ajtófélfához s eltakarta a szemeit, de aztán egyenes jellemének
               rendithetetlen következetességével szólalt meg:</p>
				<p>- Rám nézve már dél óta halva van...</p>
				<p>Kezét nyujtá Friczinek.</p>
				<p>- Bocsáss meg nekem, barátom, - igazad volt, mikor figyelmeztettél, hogy... hogy...
               Bárcsak megfogadtam volna a tanácsodat...</p>
				<p>- Megmérgezte magát, mormogá Kamásly Friczi keserüen.</p>
				<p>Rosszul esett neki a Sándor kézszoritása. Szégyelte magát. Istenem, istenem, gondolá,
               minek is szóltam? Akkor talán mindannyian boldogok lettek volna, a maguk módja
               szerint...</p>
				<p>Egész uton egy szót se szóltak egymáshoz. Mikor végre kiértek a park sötét
               lombmasszái közül, egy mély sóhaj tört elő a Moszkovszky Sándor széles melléből.
               Lehorgasztott fővel s ingatag léptekkel ment hütlen felesége holtteste felé, a ki őt
               annyira szerette. Ott a gyepen kis csoport állott: inas, kocsis s a siró szobaleány
               mindannyian kalap nélkül. De mintha megilletődve huzódtak volna félre.</p>
				<p>A füben fekvő fehér alak előtt, félkezével lovát tartva, mélyen elgondolkozva állott
               Dodó főhadnagy. A már magasan járó hold szomoru pompával ragyogott végig atillája
               sujtásain. Sápadt arcza olyan volt, mintha viaszból lett volna. Merőn nézett a fehér
               halottra, eltorzult ajkainak még utolsó vonaglásaiban is mintha azt kiáltotta volna:
               nem, nem szeretlek, férjemet szeretem, - miatta halok meg, mert ő nem szeret, - mert
               nem bocsátott meg, mikor az isten is megbocsátott...</p>
				<p>A főhadnagy lova nyugodtan legelészett a füben. A természet örök közönyével
               harapdálta le a Moszkovszky Melanie gyönyörü kis lábai mellől a lenyomott hosszu
               füszálakat.</p>
				<p>Most Sándor is megállt a test tulsó oldalán. Lassan veté fel szemeit. Véletlenül Dodó
               is felnézett s szemeik pillanatra találkoztak...</p>
			</div>
		</body>
	</text>
</TEI>