<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05909" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Mária évei</title>
				<author ref="viaf:19708135">Kaffka Margit (1880-1918)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">43787</measure>
				<measure unit="pages">82</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Mária évei</title>
					<date>2008-04-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05900/05909/"/>
					<respStmt>
						<resp>Original Electronic Edition</resp>
						<name>Kiss András</name>
						<name>Szever Pál</name>
						<name>Varga Mónika</name>
					</respStmt>
				</bibl>
				<bibl type="printSource">
					<title>Kaffka Margit regényei</title>
					<author>Kaffka Margit</author>
					<pubPlace>Budapest</pubPlace>
					<publisher> Szépirod. Kiadó</publisher>
					<date>1968</date>
					<ref target="https://mek.oszk.hu/05900/05909/"/>
				</bibl>
				<bibl type="firstEdition">
					<title>Mária évei</title>
					<author>Kaffka Margit</author>
					<date>1913</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-26"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>- Hol van Mária? Mária, alszol? - kérdezte Józsa hirtelen, és felkönyökölt a
                    párnán.</p>
				<p>- Üres az ágya. Valahol olvas, vagy memoárt ír a nappaliban.</p>
				<p>- Ejnye! Az utolsó estéink ezek így együtt.</p>
				<p>- Bolondul ideges. Múlt éjszaka - ti nem is tudjátok - fenn voltam vele,
                    szegénnyel. Lelopóztunk a kertbe, a hársfa alá, és háromig beszéltünk.</p>
				<p>- Na, képzelem!...</p>
				<p>A harmadik ágy felől hallatszott ez már, kicsit kiábrándult és szomorú éllel. A
                    másik két leány is megzavartan hallgatott el egy időre.</p>
				<p>Nagyon távoli és gyenge fény - messze csillagok és messze utcalámpák világa -
                    révlett halovány csíkban egy sárga ripsz paplanon - a Klára felhúzott térdei
                    ormán. Bizonytalan fűillatok érződtek az internátusi kert és túl, a liget felől;
                    a mosdólavór rézcsapjából zengő neszeléssel hullt le egy-egy vízcsepp. “Hányszor
                    volt így, éppen így - ez a perc, ez a hangulat!” - gondolta Józsa, és nagyra
                    nyitott szemmel bámult a homályba. Őszintén naiv érzelmesség fogta el;
                    szentenciákat kellett mondania.</p>
				<p>- Holnapután, lányok, el kell menni nekünk innét, szétszóródni mindenfelé. Ez a
                    három évünk itt marad, meghal - sohse leljük meg többet. El tudjátok gondolni,
                    lányok?... Itt fiatalok voltunk.</p>
				<p>Könyökéig csúszott a bő, csipkés hálóing. Csak a karja gyöngyházfényét látta és
                    néhány fehér színű tárgy derengését a szobában, százszor megszokott helyükön.
                    “Volt úgy, hogy téli éjszakákon a kályhaszén parazsa világlott rózsaszínelve a
                    porcelánokon s a székekre dobott ingeken - a rolló csukva volt, mindenki fülig
                    takaródzott, és Klári nagy, szürke pamutsállal a nyakán teát főzött nekünk.
                    Zi-z-z-z! A tilosság izgalma volt ebben is, a szabályok kijátszása, és milyen
                    jólesett, egész gyerekesen. És Mária egy angolból való verset zümmögött
                    félhangon a Rózsakerti Fiúról...” “Milyen kedves, drága volt mindez”, gondolta
                    sírnivágyó megindulással, és annyi minden eszébe tolult. “Hol voltál oly
                    sokáig, te rózsakerti fiú? Az istállóban jártam, anyám, te szomorú! Rám vársz
                    még este, de meg nem térek!...” Vagy a szaggatott, lihegő beszédek, mély és
                    eleven zokogások, miket öntudatlanul, mindenről megfeledkezve csuklottak el itt
                    nagy, tavaszi estéken, mikor telihold járt-kelt a meztelen kert fölött, és
                    odalenn fázón rügyeztek az orgonák meg a hársak.</p>
				<p>- Emlékeztek arra, lányok? Egyszer így voltunk itt éppen - de az áprilisban
                    lehetett tavaly -, és bejött Mária közénk halálsápadtan, ott állt a
                    holdvilágban, és reszketett. “A zongoraszobában ültem - azt mondta -, az
                    ablakban ültem, és gondoltam valamire nagyon erősen, lehunyt szemmel. Akkor
                    lövést hallottam, egészen közelről, és alattam a téren - beljebb egy kicsit -
                    egy férfi hanyatt esett egy padon. Én láttam... a halántékán jött a vér... Jó
                    ruhája volt, a karja lecsüngött a földre. Egy rendőr szaladt oda az utca felől,
                    föléhajolt és megnézte - és hosszan sípolt a másiknak...” Emlékeztek? Azt
                    mondta, épp abban a pillanatban gondolt valamire - csodálatos, erős és gyönyörű
                    gondolata volt -, és az ilyet nem lehet elfeledni...</p>
				<p>- Istenem! Persze, így gondoljuk ezt. De mennyi mindennek kell még történnie
                    mivelünk!</p>
				<p>- Nem tudom, Klári - azt hiszem, ezek a dolgok maradnak fontosak mégis.
                    Legfontosabbak. Éppen azért, mert még kívül vagyunk...</p>
				<p>- Ejh! Játék volt itt az egész “belső” életünk - és minden egyéb. Most már
                    megmondom - én titokban sokszor éreztem annak, játsztuk a dolgokat, élményt,
                    lihegést, szomorúságot; apró, csinált novellákat. Ha volt valami igaz ezek
                    mögött, tán olyasmi, amit sohase tettünk szóvá. Én egy-egy pillanatra belülről,
                    néha nevettem. Gyerekek...</p>
				<p>- Hallgass - ne, ne józankodj most! Klári, hisz ráérünk majd egy életen át.
                    Inkább ha sírni tudnánk egyszer még így együtt! Holnapután csengetnek nekünk még
                    egyszer, utolszor, mint a leckeórák után. Csilling!... És akkor következik a
                    valóság.</p>
				<p>Klára tettetve ásított, megfészkelődött az ágyban, és kifelé fordult.</p>
				<p>- Gyermekem, csakugyan fájhat a szíved, mert nem is veszed észre, hogy
                    közhelyeket mondtál egy évzáró beszédből. Kedvesem!</p>
				<p>Szomorkás és gyöngéd, nevető hangba enyhült ez a csúfolódás, de a Vica keserűbb,
                    rövid kacaja is felhangzott. Megint elcsöndesedtek. Olyan szokatlan és megzavaró
                    volt ez így, hogy nem tudták meglelni a rendes összehangoltságot - a régi,
                    drága, színes és meleg intimitást, amikor szinte csak önmaguk számára
                    duruzsoltak szaggatott, friss, furcsa szókat néha - és úgy értették és élvezték
                    egymást, mint önmagukat: hangulatokon, szavak árnyalatain át. Hát máris közébük
                    került a “valóság” - gondolta Józsa ijedt szomorúsággal.</p>
				<p>- Miért nincs benn Mária - kérdezte újra gyorsan, hogy ébrentartsa a többit. -
                    Egyszer még verseket mondana nekünk? Mennyit tud - és mit tud csinálni ez a
                    teremtés az ő csodálatos, letompított hangjával - mintha mindig készülő zokogást
                    fogna vissza. Néha monoton, szinte fásult és egy fordulatnál... ó, ha inspirálva
                    van, meg lehet bolondulni tőle! Lányok, emlékeztek a Rózsakerti Fiúra - vagy a
                    kis Nielsfinre, akinek pici, meleg, piros tündérpapucsa, egészen szívformájú,
                    lemaradt, ottveszett a nagy hóban... Most egy románcra gondolok a kései, móros,
                    keletieskedő spanyolból - ej, hogy is volt? Bizonyos Lindrajenek szól.
                    “Tekinteteddel mérget kevertél vérembe, édeset!” így kezdődik. Nem tudod tovább,
                    Klári?</p>
				<p>- “Ideje vagyon a szeretésnek, és ideje vagyon a szökésnek! Ideje vagyon az
                    ölelésnek, de eljő ideje az öleléstől való eltávolodásnak!” - mondja a
                    prédikátor...</p>
				<p>- Tudom, ez a Jób könyvéből, milyen szép ez is!... És a Sulamith énekeit hányszor
                    mondtuk így együtt, litániásan; olyankor átjött Borka is, akkor lett menyasszony
                    - és szegény kis Lujzi a tizennyolcas szobából. “Mikor béviszen engem a király
                    az ő ágyasházába, örvendezzetek és vigadjatok, mert az ő szerelmei jobbak a
                    bornál. Nárdusnak jó illatja származik őtőle; - olyan nekem, mint egy kötés
                    mirha, mely az én kebleim között hál. Az ő bal keze az én fejem alatt, és az ő
                    jobb karjával átölel engem...”</p>
				<p>- Aludjunk, aludjunk, éjfél is elmúlt...</p>
				<p>- Nem!</p>
				<p>- Holnap csomagolni kell, ugye Vica? És most már... egyszer már ideje okosnak
                    lenni! Meglássátok, megkeserüljük még! Odakinn minden egészen más, egészen
                    csúnya!</p>
				<p>- Nem bánom... Most el fogom mondani nektek a Szőkehajú Izolda történetét
                    Tristánnal. Ezt is, ugye - a monda forrását - Mária lelte meg egy régi kis
                    francia népmesekönyvben. Ó, hisz te is ott voltál, Vica, mikor elmondta. “Nyers
                    és üde vadócgyümölcse, őstípusa a szerelem nevű kultúr-idegbajnak, e
                    kényszerképzetes hóbortnak, melyet a középkor hagyott az emberiségre.” - Ezt
                    mondtad, mert az még tavaly ősszel volt, Vica, akkor te még így beszéltél...
                    Jaj, hát egyszer Tristánt, a halálos-hű lovagot küldi kísérettel menyasszonya
                    elébe a király. Jövet a hajón véletlenül isznak a bájitalból, amelyet a
                    házaspárnak szánt Izolda anyja, és a hű komornára bízott; az Örökké Megújuló
                    Vágy vize volt az. Estétől reggelig összeölelkezve állnak a hajósátor ajtajában.
                    “Nem ők szerettek, az ital szerette önmagát bennük!...” És megérkezvén, a
                    nászéjszakán Berennis helyettesíti Izoldát; az önfeláldozó, szűz udvarhölgy.
                    Asszonya tud a cselről, és mégis meggyűlöli a leányt utólag ezért; alig-alig
                    kegyelmez életének. Mert mégis az ő királyi ágya volt az?... Hát nem gyönyörű,
                    Klári?</p>
				<p>- Őrült vagy! Őrültek vagyunk mind! Folytasd!</p>
				<p>- Azok ketten tovább élik a titkos és szörnyű szerelmet. Besúgják a királynak, és
                    az - hogy a vádlókat megszégyenítse - ott hálatja a lovagot őrizőül az
                    ágyasházban, míg maga vadászni jár. De a lovag ellenségei fűrészport szóratnak
                    el a terem földjén. Berennis tudtára adja azt, és Tristán... átdobja magát
                    egyhalálugrással a királyi nyoszolyára. De felszakad közben egy régi sebe,
                    szökkenő, piros vér pirosra festi a padlót, és ez lesz árulója; menekülnie kell
                    másnap... Izoldát esküdni viszik a dómba, a szakramentomra tett kézzel kell
                    vallania ártatlanságát. Megdagadt vizű patak állja a kíséret útját, és a
                    királyné egy vén, rongyos koldusra parancsoltat rá, hogy vigye át karjaiban. Az
                    ár közepén valahogy úgy csinálja, hogy át kelljen ölelnie. A templomban
                    fennhangon esküszi: “Isten a tanúm, nem öleltem uramon kívül más férfit, hacsak
                    nem a ronda, útszéli koldust, ki áthozott a vízen!” Sejted már, Klári? Az
                    álruhás Tristán volt a koldus... Azután a bujdosó lovag jártában-keltében
                    valahogyan feleségül veszi a Fehérkarú Izoldát, a másikat; ez is a királyleány
                    volt tudniillik. Igen, hiába nevetsz - ez is szimbólum. Mit változtat az egy
                    ilyen sorsszerelmen? Vadászaton egyszer valami mocsáron vágtat áta királyleány,
                    és szoknyája alá fröccsen a lova felcsapta sárvíz. Keserűn, hangosan felnevet.
                    Miért nevettél? faggatja a szigorú bátyja. “Csak azért - felel -, hogy ez a
                    gyáva sár is bátrabb, mint az én királyi férjem, Tristán!...” Hát ehhez mit
                    szóltok? - Vad, vad - csudaszép!... Hogy is van tovább? A haláleset - igen, azt
                    tudjátok, a wagneri. Jaj, de mennyi minden van közbe még!... Igen, egyszer
                    valahonnét egy ölebecskét küld a Szőkehajúnak a lovag, egy bűvös csengő a
                    nyakában, és minden szavára derül egy-egy mosollyal a szomorú királyné arca, s a
                    szíve is, mert ez a Felejtés csengője volt. Egyre ugrándozott az eb, és az egész
                    birodalomból odajártak zarándokolva a keseredettek, és enyhülésre találtak a
                    zengő zenében. De egy nap megdöbbent Izolda önmaga változásán. “Feledhetném-e
                    valóban Tristánt?” - kérdezte ijedten. És azonnal a tengerbe dobatta csengőstül
                    a kutyát... Jaj, gyerekek, gyerekek! Milyen sűrűség, mennyi minden! És azt
                    mondják, hogy nekünk még csak ezután kezdődik az élet.</p>
				<p>Kifáradt a beszédben. Feje alá kulcsolta szép, fehér karjait, és lehunyt szemmel,
                    mély lélegzéssel pihegett hanyatt fekve, mint valami igazi felhevülés után.
                    Klára halkan dobolt ujjaival az ágy pléhmennyezetén. Vica szólalt meg
                    váratlanul.</p>
				<p>- Hát ez megvolt - kezdte csendes hangjában több bánattal, mint gúnnyal -, e
                    nyolcszázéves konfliktust megoldottuk egyszer megint valahogyan! A szó mámora elborított megint - sose szégyelld, Klára. Két
                    nap a világ. Igaza van Józsának, be kellene hívni a többi szobákból is a
                    lányokat - az internátust, ezt az egész lelki bordélyházat, és orgiáját csapni,
                    fekete miséjét a szónak. - Hajnalig. - Virradatkor aztán ezek “a jól ismert,
                    kedves falak” elkezdenek majd tágulni, távolodni, köddé ritkulva magasba
                    nyúlnak, és lehajolnak mint óriási, fantasztikus emelőgépek, és felragadják a mi
                    csomagjainkat. A szalmazsákba varrott ágyneműt meg a zöld ládákat, ahol vásott,
                    intézeti fehérneműek alján ott nehezednek iskolakötésben a Fénelonok,
                    Rousseau-k, Spencerek, a Wundtok, Fechnerek, Riedlek, Beöthyk, e sok zagyva
                    útravaló. Megfogják, kiemelik és partra teszik ott az Aréna út közepén. Felfelé
                    is megy az út, lefelé is; mi odaállunk a motyóink mellé. No de, most mi lesz?
                    Merre, uramisten, le vagy fel, mert attól függ minden további már most...</p>
				<p>A másik két lány nem felelt hirtelen. Kelletlenül jutott eszükbe az a nagyon
                    egyszerű dolog, hogy a Vica csakugyan egészen vagyontalan, árva és csaknem
                    teljesen egyedülálló. És ha innen ki kell mennie...</p>
				<p>- Nem látjátok - nevetett fel kicsit erőltetve, idegesen -, máris megnőttek,
                    kísértetien imbolyogva hajbókolnak, és csúfolódnak velünk: “Tessen kérem,
                    méltóztassanak helyet adni a következő generációnak. Tessen, anyányi
                    nagykisasszonyok, huszonegyesztendős iskolások! Kinn tágasabb!”</p>
				<p>- Hogy tágasabb-e? - tűnődött Szentillay Klári, és feje alá gyűrte a párnát. - Az
                    se igaz, fiam, hogy tágasabb!... Hanem egy dolog bizonyos, Vica. Az, hogy amit
                    te most mondtál, ahogyan mondtad, az éppen úgy stílus - vagy szókéjelgés, amint
                    te nevezed -, mint a Józsa meséje az imént. Szegény gyerekeim... szegények mi!
                    Mennyi bajunk lesz majd, amíg hozzátörődünk a külső világhoz!</p>
				<p>E percben mind a ketten világosan értették, hogy mit akar mondani. Mind érezték
                    itt már, hogy mit fog jelenteni az; meglenni ezentúl e különös, gőzködű levegő
                    nélkül, mellyel itt körülvették volt lelküket, érzéseiket szinte
                    természetellenes szivárványlással. E fülledt összecsukottság tette - a fokozott
                    asszonyi és intellektuális érlelődés idején, és fiatal testük szüzességét is ez
                    őrizte és szigetelte el: a teljes és túlzott lelki kiélés és a műélvezés
                    elvonatkozottságában betegessé nőtt igényeik, írott betűkbe hazugul sűrített
                    élet volt előttük, ez lett kis és nagy élményeik mértéke, és hozzáhangolódtak
                    ifjúságuk fel-felszakadó ritmusai. “Szépségbe göngyölt nászt!...” Tán Mária
                    mondta ezt is egyszer. És bár elégszer kimehettek, és járhattak szabadon,
                    kíséretlen a pesti utcákon, soha kísértetbe sem ejtette őket az aszfalt
                    lehetőségeinek vagy látványainak köznapisága. Ó - milyen “másképp” gondoltak ők
                    egy ölelést például!</p>
				<p>- Gyerekeim - folytatta egyre hevesebben -, próbáljátok meg csak egyszer
                    végiggondolni komolyan - hogy micsoda egy élet volt ez, amit itt éltünk! Semmi
                    gondunk, semmi muszáj munkánk nem volt - azt a kevés kollokválási időt nem
                    számítva. Csengettek - bementünk órára; csengettek, kijöttünk, ettünk - aludni
                    mentünk -, és e teljes ingyenkényelem és jó életrend közepett olyan szabadon
                    kerestük ki az olvasnivalókat, a lelki kendőzőszereinket, mint ahogy parfümöt,
                    bőrápoló szappant, fürdősót vehettünk a zsebpénzünkön. És mikor szombat
                    délutánonként sorban betelefonáltak bennünket a fogadószobába, ahol rokonok vagy
                    barátnők, pesti zsúrasszonyok és - túlnyomó számban bizony - ál-unokafivérek
                    vártak, és a kicsi asztalok körül megindult társaságonkint a szokott halk,
                    fojtott beszélgetés, és mi ragyogtattuk a szemünket, és kacérkodtunk
                    nekipirulva, kiöltözetten, illatosan kifürödve - mert a heti fürdőóra pont a
                    vendégórák előtt volt beosztva; - igen, ilyenkor sokszor jutott az én eszembe is
                    a Vica ötlete: egy nyilvános ház szalonja, egy finomabbé, ilyen lehet nagyjában.
                    A különbség annyi csak, hogy a párok itt nem tűntek el diszkréten végül, hanem
                    ha a nagy falióra elverte a hetet, a napos felügyelőnő tapintatosan közeledett a
                    maradozó csoportokhoz, és figyelmeztette a vendégeinket, hogy az idő lejárt.
                    Akkor elmentek, és mi szépen feljöttünk a szobáinkba, egymásnak regélni, néha
                    éjfélig is. Mint a bomlott méhraj a kasokból, úgy jött-ment, vizitelt egymásnál
                    a szobák népe ilyenkor - és ha szétszedtük az impresszióinkat, elejtett szókat,
                    célzásokat -, témánk volt egy-egy egész hétre való új szombatig vagy
                    kimenőnapig. De azok, akik vendégeink voltak, ugyan mi mindent nem mondtak,
                    próbáltak, láttak és tettek azalatt! Erre alig gondoltunk - akármelyik
                    otthon-zsúrozó bakfis jobban gondol. Mi azt hittük tán - így teszik el magukat
                    egy szép skatulyába jövő szombatig. - Mikor Vicának udvarolni kezdett Laub
                    doktor...</p>
				<p>- Hagyd azt most! - érzékenykedett közbe a másik.</p>
				<p>- Jó!... Szóval ez a csekély különbség, amint kifejteni bátorkodtam, pont ölég
                    volt mégis, hogy hozzájáruljon a mi megbolondításunkhoz. Hiába, most nyíltan
                    beszélek! Nem ez volt a legfőbb, persze! Szó, ami szó, ezek a “jól ismert,
                    kedves falak” nem is zártak minket túl szorosan, az internátus felől ugyan
                    akár... A matematikusok közül a túlsó szárnyban hét lett menyasszony azalatt,
                    míg itt voltak, négy meg abbahagyta a tanulást, férjhez ment még első évben. De
                    mi? A “Nyelvész- és Irodalom-Csoport” szaga messziről parfümlik és émelyeg
                    rajtunk. Odalenn a könyvtárszobában mi bűnöztünk Grätchennel, és lángoltunk
                    Júliával, szenvedtünk Sakuntalával, és bűnhődtünk Elsával - és Szavitritől
                    Heloise-ig és Imogéntől Dorotheáig átszíttuk az idegeinkbe kelet-nyugat
                    literatúrájának és minden álmodott asszonyának minden kigondolható
                    szenvedélyét. Komolyan, szakszerűen, a munka látszatával gyötörtük magunkba a
                    legkülönfélébb, idegen szerelmeket; holott jómagunkat az Isten cifra világán
                    soha, senki még szájon nem csókolt...</p>
				<p>- Már akit nem!... - próbált most már Józsa gonoszkodni, de mindjárt észrevette
                    maga is, hogy igazság híján mennyire nem sikerült.</p>
				<p>- Na, csak hagyd el! A tizenhetes szoba lakóira esküdni mernék. Ó, mi szegények!
                    Micsoda levegő-történeteket játszottunk végig itt mi négyen, micsoda
                    álomnovellákat és milyen odaadó publikuma voltunk egymásnak! Vegyük csak sorra
                    - most senkit se kímélek. Emlékeztek, milyen volt Vica első esztendőben? Milyen
                    büszkék voltunk rá, mikor dolgozata megjelent a Nyelvőrben, “A finnel rokon elemekről igeragozásunkban”. Azt hittük, ő
                    lesz az közülünk, aki produkálni fog valamit, aki megmutatja!... Révész
                    professzor is így gondolta nyilván, aki bejuttatta a cikkét - de a felesége, az
                    internátus-igazgatónő, már akkor elég hűvös volt Vicával. Észre se vettük itt az
                    összefüggést - mi gyámoltalanok -, pedig tán el lehetett volna kerülni azt az
                    ostoba látszatot, ami... Ej, de hát Vica akkor találkozott a nagynénjénél Laub
                    doktorral. “Csak barátság ez, semmi egyéb!” Milyen sokáig gyanútlan volt az
                    istenadta leány. Emlékeztek, mikor egy kimenőnap előtt este bolondul kirázta a
                    hideg, negyvenfokos lázzal rémülten küldtük a betegszobába - másnap reggelre
                    semmi baja; az intézeti orvos nevetett! Hogy megszépült akkoriban ez a lány, és
                    mennyire nem tanult semmit - és Révész tanár úr milyen érthetetlenül gyöngéd
                    elnézéssel intézte el az alapvizsgáját. Jött a nyár, a levelezés - de hogy mi
                    volt azokban a levelekben! Lilán-túli finomságok és semmi tény - minden vidéki
                    fruska tudta volna a módját, hogy kell az ilyet gyakorlatibb révbe terelni -
                    Hymen felé. De itt a szó volt a fontos, és végre a legény
                    maga sem tudta már, hogy mit értsen és mit akarjon... Akkor aztán jött ősszel a
                    “csalódás”, az éjszakai bőgések, karikás szemek. Mikor a szokott harmadéves
                    vacsorán volt a csoportunk az igazgatónőnél - emlékszem -, én adtam oda Vicának
                    a levelet - akkor küldték ki az irodából a postát -, a Laub írását jól ismertem
                    a borítékon. Az utolsó levél volt, szakítás, búcsú, magyarázkodás, de nem
                    juthatott hozzá, hogy elolvassa ott; a blúza bő ujjában rejtegette. És ez volt
                    az oka, tudjátok, az elolvasatlan levél fojtott izgalma, hogy akkor úgy
                    ragyogott a Vica szeme, és hogy a vacsoránál meg a teánál is később olyan
                    esztelenül, kétségbeesetten, a leghazárdabb nyíltsággal kacérkodott Révésszel.
                    Én láttam a dühtől verítékezni a Jolánta néni pipacspiros képét! És a felborult
                    teaasztalka... Igen, hát nem a kezéért; a térdéért nyúlt az a vén, pápaszemes
                    csacsi - úgy megvadult... és ez a bolond leány felugrott villámló szemekkel. Ott
                    voltam én is akkor a Jolánta kis sárga szalonjában... És ezért volt másnap az a
                    csúnya jelenet - az igazgatónő valami kis ürüggyel nekiment, mint egy vén
                    pulyka... és Vicának ma sincs még állása.</p>
				<p>- Klára, de talán ezeket a dolgokat...</p>
				<p>- Ó, hagyd csak, Józsa, engem nem izgat már! És aztán - olyan különös -, amíg
                    beszélt, mintha egészen másvalakiről lett volna szó, nem rólam. Csudálkoztam és
                    élveztem, hogy ő így látja. Tán csakugyan menthetetlenül bolondok vagyunk.</p>
				<p>- Hadd folytassam! A te “történeted”-ről, Józsa, alig lehet ennyit is beszélni,
                    abban nincs öt percre való “tény”, pedig én győzöm a színezést, igaz-e? Mennyi
                    is történt mindössze? A múlt nyár elején egyszer megint kihívtak Kálmándyék
                    Leányfaluba, a nyaralóba - két pünkösdnap következett épp - és Gina, az
                    asszonyka bennmaradt még vásárlások miatt. Bár ez gyanús nekem - miért akart még
                    egy éjszaka az üres, pesti lakásban hálni nyaralás előtt -, mikor az urát a
                    három gyerekkel, cselédekkel előre kiküldte? A gyerekekkel és teveled, mert a
                    dolgok így összevágnak néha. Akkor már másfél éve lelkendeztél és sírtál és
                    zöldültél ettől a szerelemtől, két kötet naplód teli volt vele, és néha az
                    ágyad szélén ültél órákig mozdulatlan, ölbe ejtett kezekkel... Szóval, a hajó
                    siklott veletek a napfényes folyó hátán, zöld szigeteket hagytatok el,
                    gyárkéményes partokat, fehér madarak szálldostak a víz fodrát súrolva, és lassan
                    rubinpirosra vált a millió fénycsepp a habokban. Gyenge szél jött az
                    alkonyattal. “Nem fázol meg, kis Józsa?” - kérdezte rokonod férje különös,
                    szinte epedő, könyörgő gyöngédséggel. “Ó nem, csak maradj, János!” felelted
                    hirtelen. A három gyerek a fedélzeten futkosott, a te kalapod fehér fátylát
                    habosan fodrozta a szél... No, mit mondjak még? A villában vacsorához
                    terítettek, és te ültél a Gina helyén, te osztottál a kicsiknek. Aztán körben
                    hevertetek a medvebőrre. “Gyerekek, nem látjátok, mennyire hasonlít Józsa néni
                    anyucihoz... így, oldalvást a lámpának!...” “Igen, apa, csak fiatalabb!” Aztán
                    neked mesélni kellett, a Paradicsom Kertjét mondtad el Andersenből... Ez rád
                    vall mégis. Csak az lehet ennyire merész a szóval, aki
                    aztán úr minden mozdulatán, vagy nem is ért egyébhez!... A gyerekek elköszöntek,
                    ti is. “Aludj jól!” - súgta János, soká a kezében tartotta, és végre megcsókolta
                    a kezed. A vendégszobában a vetett ágyon ültél ölbe hullt kezekkel, az arcodon a
                    sok könny, és hallgattad éjfélig, tán tovább is, a Kálmándy János lépéseit,
                    amint odaát fel-alá járkált a szobájában. Hát ez minden, amit egy húszesztendős
                    nagy gyereklány kétéves “szerelmé”-ről följegyezni érdemes. Másnap megjött Gina,
                    és nagyon jókedvű volt, nagyon friss, üde; a te szemed körül meg halványzöld
                    árkok.</p>
				<p>- Jó, kérlek, már elég! Tán magad felől is regélnél, te híres, te mindent
                    próbált! Vagy talán azt majd én!</p>
				<p>- Nem szükséges, szerény leszek, nem fogok hozzászínezni semmit! Ó, mikor én
                    bolondultam - másodéves korunkban, ősszel -, ez már csak tarka és eseményes,
                    izgalmas egy történet volt! Buzgó protestáns lettem akkor hirtelen, és minden
                    vasárnap eljártam a Deák téri templomba, ahol a híres, fiatal káplán, az
                    “aranyszájú Benedek” prédikált. Na... ennyi! Asszony legyen, aki többet tud
                    facsarni ebből a meséből! Pedig mégis!... A fekete, hosszú fátyolom - gyászt
                    viseltem akkor - egy nap messze kicsüngött a padból, lenn úszott a templom
                    kőkockás földjén. Mindig a pad szélén ültem, és utoljára maradtam, hogy
                    mellettem haladjon el, ha kifelé megy. Akkor megállt egy percre - már régebben
                    észrevett -, lehajolt, felemelte a fátyol végét, marokra fogta
                    kedves-ügyetlenül, csudálkozón, és az ölembe tette. Még kétszer lógattam így ki
                    azt a fátyolt, mikor sikerült magunk maradni a kiürült templomban. Egyszer
                    meglátott az egyházfi; azontúl más oldalra ültem. N-na! Nem vagyok elég
                    ötletes?</p>
				<p>Nevetős, csúfondáros kedve átragadt a másik kettőre is, Józsa szívből kacagott:
                    párnái közé fullasztva az éles, idegesen ki-kicsendülő hangot. Aztán hirtelen
                    abbahagyta.</p>
				<p>- Hanem, hogy micsoda kifogástalan, numerózus prózában volt mindez, Klári, milyen
                    szélesen, epikusan, helyenkint mégis lüktető menetben folyt ajkadról a “szó”.
                    Még te mersz csúfolni minket, öreg? Lantot verhettél volna hozzá: “Hej,
                    regű-rejtem!”</p>
				<p>- Biz igen, ez a fő minálunk, édesem; ezért fog koppanni az állunk az élet
                    lakodalmán. A regös lantot ver az asztal mellett s a nászszoba ablaka alatt, de
                    kívülmarad mindig. Ha legalább valamelyikünknek igazán tehetsége volna - íráshoz
                    például! De nem, ez mind csak idegen, felszívott dolog, az érett fiatalságunk
                    narkotikuma... És a szerelem helyett van, igen!... “Tiszta inget veszek, mert ma
                        beszélni fogok az ideálommal!” - mondta Boriska
                    egyszer tavaly...</p>
				<p>- Na még, Klári! Most már benne vagy, én pihenhetek.</p>
				<p>- Ó, ma este gyönyörűen “összejátsztunk” megint. Igen, ez a leszögezése és
                    elhatárolása a dolgoknak, ez a múltbaterelés gyászkísérettel, amit míveltünk!
                    Tán csakugyan megtartottuk a szómámor fekete miséjét az éjszaka?... Gyerekek, de
                    jó is, hogy szétkerültünk. Itt összefűlve ebben az aszalóban, hogy
                    agyonfárasztottuk néha egymást! Hanem most kérdek valamit, így akarunk mi
                    odalenn vidéken, kis magyar városokban megélni és polgárcsaládok felsőbb lányait
                    tanítani? Mi lesz mivelünk?</p>
				<p>Senki sem felelt neki.</p>
				<p>- Megmondom. Úgy lesz eleinte, mint az új kapuval, megbámulnak, belénk
                    dörgölődznek, megöklelnek és - bepiszkítanak, bocsánat! Én tudom, gyerekek, hogy
                    bánnak ott az ilyen magános jöttmenttel, mint mi leszünk. Védtelen és szokatlan;
                    és más, mint a többi eladólány ott, és mégis lány, sőt
                    úrilány, esetleg számbamenő vagy csinos, és hívatlanul eggyel több pályázó a
                    zártszámú házasulandókra. “Kiszámíthatatlan a férfiak szeszélye!” gondolják
                    riadt és óvatos mamák, és igyekeznek elébevágni. Hívogatnak, hurcolnak eleinte,
                    hogy a gyengéinket kitanulják: kvártélyosnak kell menni egy-egy úri család
                    kebelére, mert máskülönben első perctől lehetetlen a helyzetünk, alkalmazkodni,
                    simulni, háziaskodni kell majd a keserves pénzükért. És aztán.Hirtelen híre jár
                    majd a társaságban, hogy mennyire nem értünk a konyhához - (mert az szörnyű
                    nehéz tudomány, ők egy életen át tanulták, mégis mind fülig adós) - és hogy a
                    fehérnemű-szekrényünk milyen rendetlen belül. Micsoda utálatos röhej-visszhangot
                    ver majd egy-egy bolond, kedves internátusi mondás, ha kicsúszik a szánkon! Hogy
                    sietnek majd továbbadni, félremagyarázni, mennyi baj lesz az “erkölcseink”-kel,
                    várjatok csak! “Pesten járt oskolába, ki tudja, mi mindent nem próbált!...” És
                    hogy jönnek majd egyszer csak a buta ficsúrok is “más” célzatokkal felénk. Pedig
                    hiába, gyerekek, a vége mégis az, és úgy a legtűrhetőbb; férjhez menni egyhez
                    közülük. Én tudom. A nővérem is így volt... most fiskálisné Kapnikbányán, és van
                    három fia: és az urát mindenestül az ujja köré csavarja.</p>
				<p>- Szegény fiskális, bocsánat!</p>
				<p>- Igazad van, de mit lehet tenni... Én se hiszem épp minta feleségmatériának
                    magunkat, bizony. Na, és... mi még tán hagyján, de képzeljétek el például
                    Máriánkat, szegényt. Úristen!</p>
				<p>- Az ám, Mária! - kapta fel Vica is hirtelen. Józsa eltűnődött.</p>
				<p>- Nem tudom. Ő határozottan szép, és ez nagy dolog!</p>
				<p>- A szépsége inkább olyan minekünk tetszős; nem az, aki után a férfiak az utcán
                    megfordulnak. Az ő szépsége csak nehezíti a dolgát.</p>
				<p>- Na és a titkolt és már a lelkébe tört, bolond hajlama a színészségre. Pedig a
                    beszélőművészete mégsem olyan - nem az igazi -, ő maga is érzi ezt. Igen, ha
                    külön az ő számára lehetne csinálni színpadot, egészen más rendszerűt; és a
                    közönség... hasonlítana mihozzánk. De a mai színház túlságosan vaskos valami
                    lenne az ő számára, rikító és kemény - úgy viszonylana, mint a görög aréna a
                    maihoz - álarcos és alulról toldott, érchangú művészetével. Beszéltünk sokat
                    erről is az éjjel, egy kicsit megnyílt előttem.</p>
				<p>- No, és az ő ügye Seregéllyel, a nagy íróval?</p>
				<p>- Hallod, ha még ez is ügy! Ez különben nem is
                    hozzáméltóan megszokott, hagyományos internátusi szokás; levélben, ismeretlenül
                    közelíteni meg valami neves embert, kérdő vagy tanácskérő ürüggyel.</p>
				<p>- De hogy mindjárt levélben válaszolt neki szerkesztői üzenet helyett. Úgy
                    látszik, mégis érdekelhette! Pedig hány ilyen levelet kaphat az!</p>
				<p>- Meghiszem! Miért ne érdekelte volna! Egy ilyen sajátságos női lélek; az ő
                    drága, ösztönös, óvatos kacérságával, a legnagyobb asszonyi művészettel, ahogy
                    azt az első levelet megírta. Ő nem tudatosodott így el, mint mi.</p>
				<p>- Ebben, látod, elfogult vagy, Józsa, egy kicsit! - vélte Taubler Vica. -
                    Például, azt hiszem, sokkal tudatosabb mindnyájunknál. Mert már azon is túl van,
                    hogy ez meglássék rajta; ösztönösnek, magátólvalónak tud látszani minden
                    gesztusa.</p>
				<p>- Mindenesetre gazdag valaki! - igyekezett eldönteni Klára.</p>
				<p>- És most elviszi a gazdagságát ő is... hova is? Torockóra?</p>
				<p>- Még nem tudni hová; de a kinevezése biztos a minisztériumban. Az apja
                    törvényszéki elnök volt, és van egy miniszteri tanácsos nagybátyja.</p>
				<p>- Az özvegy anyja is vele megy majd?</p>
				<p>- Igen! Még egy fiatalabb húga is van, úgy tudom. Cs-ssst! Jön!</p>
				<p>Elhallgattak, a kényelem okáért alvást tettetve hirtelen. Látták a fehér kendős
                    leányt, amint zajtalanul a szoba közepéig ment; de egyiknek sem volt kedve
                    megzavarni most már. Kibeszélték magukat.</p>
				<p>Laszlovszky Mária megállt egy percre, aztán összehúzta a nyakán könnyű sálját, és
                    nagyon vigyázva, lábujjhegyen a nyitott ablakhoz ment, a Semjén Józsa ágya
                    közelébe. A lélegzetét is visszafojtotta, hogy fel ne riassza a többit, mélyen
                    kihajolt a kertre, és mozdulatlan maradt. Egy idő múlva Józsa kinyújtotta a
                    karját felé, és nagyon gyöngéden, alig érintve végighúzta ujjait a vállán,
                    csípején. Mária közelebb lépett, mosolyogva az arcához hajolt, és mély,
                    izgalmas szeretettel, nesztelen, rebbenő mozdulatokkal átölelték és
                    megcsókolták, egymást. - Jó éjszakát, te drága! - súgta Józsa, és búcsút intett
                    utána, szép, csipkés, karcsú karjával.</p>
			</div>
			<div type="chapter">
				<head>2</head>
				<p>- Hazahozták a fehér grenadinruhátokat a tisztítóból. A tied egészen friss még,
                    Mária. Mint a hab.</p>
				<p>- Hátha én nem mennék arra a majálisra, mama.</p>
				<p>- Beteg vagy?</p>
				<p>- Nem éppen. Csak fáradt, és szívesebben ülnék ma egyedül itthon...</p>
				<p>Az özvegy nem felelt. Zajtalanul lépdelt át a szobán; óvatos, kedves bizalommal
                    állt meg a lánya mögött, kissé belenézett a könyvébe.</p>
				<p>- Mit olvasol? Most hozattad ezeket?</p>
				<p>- Igen.</p>
				<p>- Mérimée... Ez valami históriai dolog, ugye? Nem unalmas? Á, Salammbô! Ezt én is átolvasom még egyszer. Bel-ami.
                    Maupassant-t nemigen ismerem.</p>
				<p>- Parancsold, mama.</p>
				<p>Titkolt és kelletlen szégyenkezéssel érezte, hogy az édesanyja tartózkodó
                    közelsége, nyugtató enyhe hangja is terhére van e pillanatban. Várta, hogy
                    kimenjen, szemével értetlenül futott végig a sorokon. Az asszony tétovázón
                    indult halk, kellemes fekete selymes kis alakjával, de az alacsony ajtóban újra
                    megállt, gondozott, fehér csuklóján igazgatta a csipkét. Mária felnézett
                    végre.</p>
				<p>- Dolgozni fogsz most, mama? - kérdezte dresszúrás érdeklődéssel.</p>
				<p>- Az Ágnes blúzát mégiscsak javítgatni kell, sokkal viseltebb a tiednél. A
                    táncórákon szegényke mindig ezt hordta...</p>
				<p>Mária a könyvére hajolt újra. Félig sejtő kelletlenséggel, az elodázás vágyával
                    érezte meg, hogy valami szemrehányásban függ össze e két dolog; a francia
                    könyvekért fizetett frankok s a húga lehordott kis fehér ruhája. Nem volt szokás
                    őköztük nyíltan szóvá tenni ilyesmit, pörpatvart, ízetlenkedést nem ismert e
                    megőrzött és példás családi viszony. De e percben megint felrémlett benne az a
                    régi, kislánykori, feszengő érzés, mikor azt hitte, megbántotta valamivel az
                    anyját, és bár nem volt büntetve, nem mert kimenni a játékaihoz, sírni is
                    szégyellt, vagy bocsánatot kérni, szólni hozzá. Most szokatlanul testies
                    ideglehangoltsággal nehezült rá minden, a június korai melege, délelőtti
                    leckeórák fáradtsága, az ismétlődő napok, megszokott arcok, az állandóság
                    kényszere e bensőséges, szerető közösségben övéivel.</p>
				<p>Hátravetette a fejét. Messzi, elmosódó zsivajok hangzottak be megszűrten,
                    bágyasztóan, a házban valami konyha előtt vasaló csattogott, és nyújtottan
                    danolt egy cseléd; a szomszédkertben a ribiszkét szedték biztosan, és
                    gyerekhangok visítoztak egymásra, egy zongoraverkli járt a másik utcában
                    valahol. Zaklató intenzitással érezte mindezt most, a
                    tespedt város nyári sziesztáját, boltok pállott bűzét, nyelvelő kutyákat a hűs
                    kapualjakban, fatáblás ablakok mögött öltögető, bámész szemű, kövéres
                    asszonyokat. És az edénymosogatás profán zörejeit a házban, az utcai lakás
                    teraszán a házigazdát, ekövér szűcsmestert, amint újságja fölött bóbiskol; az
                    anyját, vakoskodva a varráson a belső, sötétes hálószobában, és Ágnest, aki
                    odaát, az üvegnégyszögekkel falazott verandaebédlőben babrál szórakozott
                    unalommal valami áruisme-feladványon... Értelmetlenül és csodálva ütött belé a
                    gondolat, hogy ő ezekhez oda van kötve nyúlós és meleg, széttéphetetlen
                    szálakkal, a szeretettel, mely annyira biztos, szelíd és igaz, hogy
                    elviselhetetlen néha. Milyen végtelenné nyúlik az idő! Valahová, valamibe ha
                    menekülni lehetne! De itt, körülötte úgy elintéződtek, olyan megállapodott színt
                    kaptak az élet apró dolgai, mintha örökre így kellene már maradniok, s a
                    környezete természetesnek találta ezt. E kicsiny, beosztott háztartás a
                    kétszobás, udvari lakásban - vendéglőből hordatott ételekkel, takarítónővel -,
                    hogy az anyja nyugdíja meg az ő kezdő fizetése fedezze a költségeket e már nem
                    éppen olcsó kereskedői városban. Őneki külön szoba jutott, és kedvezve,
                    gondoskodva különböztették meg, méltányolták, hogy dolgozik, de annyira érezték mégis egymás jelenlétét e szűkös
                    összeutaltságban. Azelőtt az internátusban is többen voltak együtt, de személyes
                    ügyeik annyira nem függtek egymástól; nem volt beleszólásuk egymás életébe. Egy
                    volt társnője, az okos Klári szavára emlékezett sokszor. “Itt magunkat műveljük,
                    tápláljuk, magunkat csinosítjuk: nem egészséges már ez, émelyítő. Ideje volna
                    már másokért is élni!...” Lám, őneki most itt volnának, anyja és a kicsi - nem
                    jutott idegenek közé -, csakhogy még nem esett át egy végleges, belső
                    elszánáson, hogy maga-akaratából éljen önfeláldozásban. Nem is kérdezte őt az
                    élet, nem engedett választást... a helyzet véletlenül alakul így ki lassankint -
                    és már elmúlt egy tél, egy év idestova...</p>
				<p>Négyre vert az óra. Az anyja megint betipegett, leült közel hozzá egy
                    karszékbe.</p>
				<p>- Talán mégiscsak jönnél velünk, kedves! Ha nem érzed rosszul magad.</p>
				<p>Mária némán ejtette ölébe a könyvet. Várta, hogy így lesz, nem is nagyon
                    hadakozott; de hagyta, hogy kibeszélje magát az anyja.</p>
				<p>- Nézd, fiam. Az emberek mindjárt okot keresnek; minap is kérdezték, a teniszhez
                    miért nem jársz. Ágnes még tizenhat éves sincs, és te huszonkettő múltál
                    mindössze; nem szabad, hogy mellőzve higgyenek. És a kicsinek olyan nagy kedve
                    van.</p>
				<p>Mária gépiesen tette le a könyvet.</p>
				<p>- Ne érts rosszul, Máriám, terólad is van szó, természetesen. Ne hidd, hogy ha
                    elhúzódol az emberektől, békén hagynak. Persze, valami hűhós társasélettől
                    mentsen Isten itt - de a tartózkodás ne legyen feltűnő -, az sértődést kelt és
                    bosszút. És a kiközösített magányt, vagy kétesnek tartott különc életet mégsem
                    bírja el jóízlésű ember. Százszorosan érezné önmaga súlyát.</p>
				<p>- Így meg... elveszíti önmagát.</p>
				<p>- Nem tudom. Én egy életet éltem le ennél sokkal kisebb fészekben, tudod - és
                    sose kerültem összeütközésbe. És hát mi okosabbat tehet az ember önmagával? Még
                    úgy őrizhet meg a legtöbbet, ha látszólag alkalmazkodik. És a kicsit főleg abban
                    kell nevelnünk, tudod!</p>
				<p>Már meg volt győzve. Igen, a családi összeköttetést, rokoni befolyást
                    kimerítették és felhasználták, amíg Verát, a pesti nővérüket és őt elhelyezték a
                    fényűző, ingyenes intézetben, és álláshoz juttatták őket. Ágnessel nem sikerült
                    már; itt végez valami kereskedelmi tanfolyamot - de csak nem szánhatják arra,
                    hogy egy szürke büróban élje le az életét - havi száz koronáért - az ő édes,
                    friss, almavirág-szépségével...</p>
				<p>- Mária - igazgatta helyre az anyja aggódó nyugtatással -, te tudod, hogy én nem
                    tartom a boldogság útjának a házasságot -, semmi okom nincs rá. Életpálya, mint
                    a többi - sok esetben még ma is a legelfogadhatóbb. Nem kell tőle semmi
                    rendkívülit várni, hanem helyesen kell betölteni. Persze, egy kiirthatatlan,
                    öregasszonyos ösztön bennem is vágyik unokák után - nevess ki -, és ez az
                    ösztönöm sejti, hogy te sem lehetsz kivétel. Miért is? Most nincs senki olyan -
                    jó -, de minden szezon hozhat ismeretséget, új embereket helyeznek ide, Istenem,
                    nem múlt még időd! Hátha épp ma! - Nem, no, csak mókázom, hisz te mindentől
                    függetlenül intézheted ezt - sietni, fogni, erőlködni semmi okod!... No, ugye,
                    felöltözöl? Fésüljelek?</p>
				<p>- Ágit előbb! Én magam kibontom.</p>
				<p>A kicsi beröppent egyszeri hívásra.</p>
				<p>- Már készülhetünk, anyus? Igen? Várj, kioldom ezeket az apró copfokat - ezt úgy
                    kell hagyni, bojtosan a végét, tudod? Mit szólsz a körmeimhez, Mária? Hallod,
                    méltányold jobban, három éjszaka volt bórglicerinpácban a te tavalyi téli
                    bőrkesztyűdben a kezem. Fent szorosabban, anyukám, ha táncolok, mind
                    szerterepked. Jaj, mennyiféle ember lesz ma ott, mindegyik társaságból, ez épp a
                    mulatságos! Valami előadás is lesz egy sátorban, Baldóczy Lenke szaval. N-na! Ma
                    látunk vidékieket is, azt mondják - holmi dzsentrit meg bérlő zsidót; minden
                    évben ez a főhecc itt, azt mondják, így nyaralás előtt -, olyan összehozópróba,
                    de persze sose sikerül. Vagyis az összehozás, de táncolni azért lehet. Bár
                    töméntelen sok itt a lány. De ha mással nem, hát kereskedőkkel is - miért ne,
                    ugye? Itt elég finomak a boltosok, érettségiznek, némelyik akadémiára is megy.
                    És katonákat majd csak mutat be Baldóczy Pista, ugye, Mária? Anyu, itt tágan
                    érzek egy hajtűt...</p>
				<p>Kinn enyhült már a hőség, álmatag csend borult a lombos kis Klastrom utcára, az
                    átmelegült aszfaltra s a földszintes, széles házak hevessárga falaira a hanyatló
                    napfényben. A Fő utcára értek, mert ide torkollik minden út a keskeny völgy
                    városában, s a pesties, emeletes házak sűrű boltjai előtt nyájaskodó készséggel
                    köszöntek elébük. Rőfös, rövidárus, üveges, cipős - ismerték és becsülték már
                    őket, mintha bennszülöttek volnának, és Laszlovszkyné előzékenyen bólingatott
                    vissza régebbről megszokott, reprezentáló mosolyával. A Népliget fákkal szegett
                    utcájában már az est mozgalmassága érzett, jobb szivarok füstje és erős
                    parfümillat felhozott körül egy-egy csoportot, s a kikészítettség naiv izgalma
                    feszengett az arcokon el nem palástolhatón. Máriának szinte nevető kedve támadt!
                    Máskor simuló és közlékeny lányismerősök most messziről, hirtelen mosolyra
                    húzott szájjal, feszes kedveskedőn köszöntötték őket, és gyorsan elfordultak,
                    nehogy csatlakozni kelljen. Indokolatlan idegességgel féltette mindegyik a mai
                    kilátásait, az oly véletlen tánc-sikert, mely a kezdettől, az elsőnek csatlakozó
                    gavallértól, szerencsés elhelyezkedéstől is függhetett. - Hallani lehetett,
                    amint egy-egy boldogabb már rövid, oktalan felnevetésekkel honorál erővel-esett
                    élcelődéseket. Egy ilyen szójátékszörny mögöttük hangzott el éppen: 
                        Van - van Huten-kakaó - lesz, les dernières cartouches -
                    volt... volt szeretőm, de már nincsen! - És kacagták,
                    kacagták el sem titkoltan ujjongó idegekkel a ritkán hallott férfiszót, az ő
                    udvarlásukra szántat - e rózsaszínruhás, kékruhás fehércselédkék, jobb
                    hivatalnokok, vagyonos polgárok magzatai; - mézesbábosok, szappanosok és egyéb
                    céhbeliek ivadékai az ősi, iparűző városban - és siettek, mentek; szapora
                    bokáik, csontos csuklóik körül frissre vasalt batisztfodrokkal, tarka virágos
                    kalapkáikban, takarosan, hogy kinn a lámpavilágos gyepen kirúgódjék vagy fél
                    esztendőre megint fiatalságuk dugdosott, visszafogott, ficánkodó elevenségek...
                    Az Ági kedves, gonoszkás nyelve sorra vette őket.</p>
				<p>- Nézd, Fáber Editkét, hogy szorítja a lakkcipője, és hogy befűzték a derekát
                    megint; nem szeretnék mama a bőrében lenni! - Tömpe Erzsike ma is biztosan
                    elmondja, hogy két kosár ruhát vasalt be, mielőtt majálisba jött. Hjí - Selymes
                    bácsi cilinderben -, na, ez a leggyönyörűbb!</p>
				<p>- Csitt, Ágica! Nem szabad megszokni ezt a hangot, kicsim! - feddte félkomolyan
                    az anyjuk.</p>
				<p>A liget széles útján, ahol már katonazene indulóra szedődtek a léptek -
                    Baldóczyék érték őket utol. Cousinjuk, a fiatal tiszt, előzékenyen szegődött
                    Máriához - a két lány Ágival fölényeskedett.</p>
				<p>- Milyen hercig vagy! Mária is pompás ma! Elpletykázom, mit mondanak a tisztek
                    felőletek a kantinban. “A kisebbik bájos, a nagyobb érdekes, az egyik
                    megindítóan kedves, a másik... (hogy is volt, Ila?) - hatásosan jelentékeny” -
                    valahogy így. Szóval, hogy egyikre mosolyogni kell, másikon gondolkozni
                    kell.</p>
				<p>- Mi kellemesebb? - kérdezte Mária - csakhogy épp szóljon - tréfásan a mellette
                    haladó tiszttől. Az mosolygott, és nem felelt.</p>
				<p>- Mennyit fogtok ti ma táncolni; nekünk nem is marad ember! - negédeskedett
                    Baldóczy Ila.</p>
				<p>- Készséggel lemondunk!... - ilyesmit mondott már csaknem Mária, de szégyenkezve
                    harapta vissza. Miért jönnének akkor ide?... Bizony, neki is fontos ez ma, nem
                    volna kellemes ülve maradni - és éppúgy függ e fiatalemberek kénye-kedvétől,
                    mint a többiek...</p>
				<p>- Milyen sroffak most mind ezek a többi lánykák, csak nézd el - csípősködött
                    Baldóczyné karonfogva a másik özvegyet -; mind a gavallérját félti ez,
                    keservesen szerzett jószágját? Hiába, csak a mi gyerekeinkben van egy kis igazi
                    könnyedség, úri fesztelenség, mi más tájékról kerültünk, ugye, földim?</p>
				<p>Laszlovszkynéval rokonok is voltak kissé, és ezt most, hogy idekerült,
                    felújították. Ez a szegény, sovány asszony anyai gondokba aszott madárarcával
                    őszintén vonzódni látszott hozzájuk, és mint szintúgy özvegy anyja két eladónak,
                    testvéri megértéssel viseltetett. Nekik volt valami eladósodott szőlőbirtokuk
                    feljebb a Hegyalján, abból akarta még lányait “jól” férjhez adni, és
                    testét-lelkét belelihegte az erőfeszítésbe.</p>
				<p>- Te szavalni fogsz ma, Lenkém, ugye? - kérdezte Mária anyja visszaadva a
                    nyájaskodást.</p>
				<p>- Igenis, néni - mondta kicsinylő művészöntudattal a fiatalabb. - Úgy látszik,
                    várnak is már, az első zeneszámnak vége, hallom.</p>
				<p>- És nem vagy izgatott? Siethetünk kicsit!</p>
				<p>- Ó, semmi, csak hadd várjanak. Megszoktam én ezt már!</p>
				<p>- Mi az neki! - tódította akaratlan büszkeséggel az anyja is.</p>
				<p>A bejáratnál rózsákat vett nekik a katonatiszt, és Ágnes fülig pirosra váltan
                    tűzte fel. Mert épp, mikor neki kedveskedő mosollyal átadta, ott ment el
                    mellettük Selymes Ilonka az apjával, és arról mindenki tudta, hogy titkon eped a
                    fiúért, ki két évvel ezelőtt foglalkozott vele.</p>
				<p>A sátorpavilonban csakugyan Lenkén volt a sor. Vékony kis alakjával könnyedén
                    szökött fel az emelvényre, kissé nagy száját szenvedelmes vonalakba húzta,
                    derekát kígyózva meglengette, és magasba emelte nagy, sötét babaszemeit; -
                    aztán harsányan - a reszkető borzalom váratlanul erős és mély hangján kezdte: “A
                    radványi sötét erdőben...”</p>
				<p>Már a következő hegedűszámnak is vége volt, s még mindig határozatlanul
                    tusakodott az ismerősök arcán malícia és megindulás. A másikra várt mindegyik.
                    “Szépen mondta volna, ha nem tesz úgy a szemeivel!” - pattantotta ki végre
                    diadalmas erkölcsi bátorsággal Fáber Editke, a doktor leánya, törzsökös, gőgös
                    idevalósi család és gyermektelen tántik agyonnevelt becéje, a kényes, helyeske
                    leány. Az öregebbek elnéző mosollyal bólingattak.</p>
				<p>- Ez a gyerek a maga naivságában kimondja! A lelkem!... Bizony egy kicsit
                    meglátszik már Lenkén, hogy Csilléry Adriennel társalog.</p>
				<p>- Hátha nem is kacérkodó szándékból teszi - vélte kegyesen Tömpe Erzsike, a
                    gazdag nagyszülék nevelte, dolgos, szigorún tartott gyermek. - Lehet rossz
                    szokás is az a szemjáték, vagy úgy fogja fel a szavalatot.</p>
				<p>- Így nem lehet viselkedni szavalás ürügyén sem. Hanem az Erzsike jó szívét
                    mutatja, hogy így beszél.</p>
				<p>- Sose szól meg senkit, az igaz - suttogja titkolózva öreglány nagynénje -, igazi
                    karakter. Nem azért mondom, hogy a húgom, de higgyétek el, Aranyos Erzsike jut
                    eszembe róla néha vagy Katinka a Kereskedelmi Tanácsos
                        Házából.</p>
				<p>- Hát a Pusztai Hercegnő - bólingat az idős kézimunka-tanítónő, Mária társnője a
                    felsőbb leányiskolában. - Ma a modernek nem olvassák Marlittot, pedig egy író
                    sem nyújt olyan bájos nemes nőalakokat. A lánynevelés nagyon sokat nyer
                    vele...</p>
				<p>- Hanem a költemény, amit szavalt, mégis gyönyörű - ilyenkor látszik, ha nem
                    olvassa, de hallja az ember - veti bele a szavát Selymes Ilonka is. - Bár 
                        Szép Ilonkát a múltkor szebben mondta, az jobban is illik
                    az egész alakjához. Hogy ki tudta hozni azt a csalódott leányt, a titkos
                    szomorúságot és büszkeséget!... Be szép volt!</p>
				<p>- Nem az a szép leány, aki csalódik, hanem az a szép leány, aki férjhez tud
                    menni! - dörmögi rá a rosszul halló, együgyű apja, mert huszonnyolc tavasz
                    virága már a kisasszony, és anyátlan lévén, az öregúrnak kell bálakba cipelni.
                    Fojtott, alig visszatartható nevetés pukkaszt és csiklandoz végig az
                    összetartozó társaságon a következő énekszám alatt. Mindenki tudja, hogy ez a
                    bonmot évek múlva is szájról szájra jár, az unokák is örülni fognak neki
                    még.</p>
				<p>- Milyen lehangolt ma Máriácska! - jegyezte meg végre elterelőn, tapintatoskodva
                    a polgármesternő - e darabos, jó, faluról került nőcske.</p>
				<p>- Fáj kicsit a feje! - siet magyarázni Laszlovszkyné.</p>
				<p>- Szegényke! Persze, neki bajlódni kell korán reggeltől a rossz gyerekekkel...
                    mondta a kislányom, hogy milyen kedves hozzájuk! Nagy dolog az, lelkem, ha ilyen
                    úri lánykát kényszerít rá a sors.</p>
				<p>- Hát nekünk otthon a rossz cselédek, takarítás, konyha - élénkül fel egyik
                    nagynéni -, az se könnyebb dolog, lelkem!</p>
				<p>A dalárda következett. Mária összeharapott ajkú fegyelmezettséggel próbált egy
                    nyájas, szerény, és hálálkodó mosolyt a polgármesternő felé. Hihetetlenül
                    émelygett az érzéseiben ma minden itt, egy-egy percben mintha valami haragos,
                    veszedelmes gátszakító kedv lobbant volna fel benne. Ha megfelelne egyszer! Vagy
                    csinálna ma valamit, ami egyszerre elszakítaná és megszabadítaná - mindentől. De
                    maga is tudta, hogy csak gondolatain tombol végig, és él ki az ilyen. Tekintete
                    egy percben a Baldóczy főhadnagyéval találkozott, ki tán komolyan vette a
                    főfájást, és gyöngéd, meleg részvéttel nézett felé.</p>
				<p>- Tánchoz, tánchoz, éljen - harsogták tüntető animóval az állóhelyek
                    kereskedőifjai. A közönség kivonult a sátor elé, a székekkel, padokkal
                    körülsáncolt tisztásra...</p>
				<p>Kezdődött a szédült, pihenéstelen, válogatlan indulás mindenkivel, aki vitte, és
                    addig míg letennie tetszett. Táncos csakugyan volt elég. Jöttek futó, téli
                    ismerősök, új arcok - pesti jogász, katona, vasúti mérnök -, zsidók,
                    ügyvédjelöltek, tanárok, kereskedők. Idegen karok fonódtak a dereka köré, idegen
                    kezekben érezte kesztyűs kezét, cserélgetve egy-két fordulás után. Legtöbbször
                    nem tudta, az elmorgott bemutatkozás után sem, ki az akivel körútra indul a
                    ritkás lombú fák közé, arcán érezve forró leheletét és verítékszagát. Nem
                    táncolt rosszul, de nem tudta átadni így magát e szimbolikus mozgás állatian
                    szép hevületének. Előkelően, de kissé merev, idegenszerű tartással szegte hátra
                    finom, nyúlánk alakját, féltében egy-egy önfeledtebb szorítástól. Bensőbb,
                    jelentősebb társalgást nem is igen mertek vele kezdeni a pár obligát bókon felül
                    - a zene ritmusával lüktető lihegéseket, szaggatott artikulátlanul is értelmes
                    szólamait a férfiközeledésnek nem ismerte meg a tánc révén. És oly idegennek és
                    magánosnak érezte lényét e testies, kábult robotolásban; - miért ez, kinek
                    kell? Oly futólagos, vegyes, felszínes és sivár így!</p>
				<p>A Baldóczy Zoltán karján otthonosabban, több bizalommal simult meg. Kevéssé
                    ismerte őt is pedig, de a fiú viselkedésén oly őszinte, szinte lelkes jóindulat,
                    meggyőződéses tisztelet látszott, hogy melegséget keltett őbenne is az igen
                    távol rokon iránt. Tudták, hogy szerelmeseknek tartják őket, néha említették is
                    ezt egymás közt, de ilyenkor megzavarodtak kissé. Egy-egy tour vele tovább
                    tartott a többinél, és fölengedten, jólesőn cseréltek megjegyzéseket a városról,
                    ismerősökről; a két Baldóczy-cousine-ról is némi palástolt iróniával. A
                    főhadnagy úgy fogta fel, hogy a két rokon testvérpár holmi rejtett versengésre
                    van hivatva itt az elsőbbségért, s ő a Laszlovszkyak mellett szavazott. A tánc
                    forgatagában Mária meglátta egy-egy percre Ágnes lebegő, kedves alakját
                    kiszínesült, keskeny arcával, ragyogó szemeivel.</p>
				<p>- Mit szól a kicsihez? - kérdezte minden célzat nélkül, inkább őszinte
                    dicsekvéssel.</p>
				<p>- Hadd nézzem! Igen, ma különösen aranyos Ágica. Milyen öntudatlan még egy ilyen
                    kis madár! “Noch nicht aufgepulwert!” - azt mondta rá az őrnagy a minap, hogy
                    elment a kávéház előtt. Pedig nézni szépen tud már!</p>
				<p>- Elhiszi-é, hogy ebben a korban mi már egészen asszonyok vagyunk? Csak mert
                    mellőznek még, gyerekességbe kell rejtőznünk, és annyi furcsa szépség vész el
                    így.</p>
				<p>- Igazán? Mi végképp nem értünk ehhez a nőiséghez még - nem is merjük találgatni.
                    Pedig tán előítélet ez!...</p>
				<p>És felkérte a következő táncra.Mária látta a kicsi ámult, diadalmas mosolyát egy
                    fordulónál megint; a fiú gyöngéd, becéző érdeklődéssel nézett le rá, és úgy
                    súgott neki valami csacsiságot.</p>
				<p>Beharangoztak négyesre - Zoltán megint a Mária karját kérte.</p>
				<p>- A kicsi legyen a vizavínk! - mondta most már nem egészen szándéktalanul. Maga
                    sem tudta, mit akar ezzel. Valami kicsit dacos, szertelenkedő adakozás volt e
                    gesztusban, pazarló elszórása vélt értéknek. Volt abban megnyugtató eddig,
                    hogy a fiúra mindig számíthatott mint állandó gavallérra, s az emberek előtt
                    hiúsága érzékenységében fedezve volt. De zavarta is néha gondolatban ez a
                    viszony, mégis felelősséggel terhelte: hátha csakugyan fejlődik valamivé, és
                    elintézést kíván... Hát hadd menjen csak, ő maga küldi, segíti tovább
                    észrevétlen. Neki meg kell szoknia minél előbb az egyedülmaradást, hátrább
                    állást, mindenből kihúzódást. És nem vette észre a kényelmeskedő önzést ebben.
                    Hisz a fiú sosem válhatott volna igazán fontossá az ő számára, és öntudatlanul
                    egységet, teljességet áhító lénye félt ilyen átmeneti kapcsolatoktól.</p>
				<p>A sátor túlsó felén, a vendéglői asztalok körül önkéntelen elosztódással
                    települtek meg az összetartozó társaságok. Máriának a még jókülsejű
                    polgármester jutott asztalszomszédul. “Jó is így, tiszteskorú házasemberek már
                    ezután!” gondolta szinte gyerekes nagyítással. Pedig kellemes, váratlanul
                    értelmes szomszéd volt, és minden elszántságával és tiszteletével adta magát a
                    beszélgetésre, hogy kárpótolja és lekösse. A városról beszélt ő is - mint
                    idegennek - s a társaséletről.</p>
				<p>- Nagyon nehéz az itt - gyökértelen, kicsit parvenü fészek ez, hirtelen fejlődött
                    fel az ősi cívisvárosból a “felvidék kulcsá”-vá, ahogy csúfolják. Az a bizonyos
                    dzsentri-osztály, amelyik hibáival együtt is színt-formát ad a magyar vidéknek,
                    itt hiányzik jóformán. A széteső, völgyes-erdős megye földje paraszt-úrbéreseké,
                    vagy néhány Pesten lakó mágnás meg milliomos zsidó nagybérlő kezén; de ezek
                    külön arisztokráciát csinálnak, ne higgye, hogy elmennek az itteni zsidónőegylet
                    báljaira. A zsidóság? - Az Galíciából Munkácson át kerül ide második
                    generációban, kereskedők, esetleg ügyvédek, orvosok, már a gazdagság
                    fényűzéséhez, de még nem a belső kultúrához finomodva; - azt majd a fiaik érik
                    el egy stációval tovább, Pesten mint újságírók, művészek vagy pénzemberek. Itt
                    még megfészkeletlenek kissé, társaséletre éretlenek. A szép és drága bécsi
                    toalettekben pompázó asszonyaik könnyű ismeretségeket és szerelmeket kötnek a
                    tisztekkel a Fő utca korzóján; a lányaik idegen nyelven fecsegnek, klasszikus
                    zenét dobolnak a zongorán, és ajánlásra mennek férjhez egy más városbelihez. Itt
                    vannak még a katonacsaládok, a sűrűn áthelyezkedő vasútiakkal s a környék gyári
                    mérnökeivel. Nem, ez a mi hivatalnok-társaságunk még a legjellegzetesebb,
                    tradíciós, néha kedves is... Bajban mindig résztvevő, összetartó...</p>
				<p>Mária szinte hálás komolyan hallgatta e szakszerű általánosításokat. A teóriákban
                    van mindig valami nyugtató biztosság, “másképp nem lehet”-féle leszámolás, és
                    neki enyhülés volt ez ma... A társaság nőit egy piros ruhás, érett szépségű,
                    kövéres leány foglalta le most, ki az ezredesné társaságával ült nem messze;
                    kívülök csupa egyenruhás férfi volt az asztaluknál.</p>
				<p>- Na, oda bevette magát! Kíváncsi vagyok, meddig tűrik.</p>
				<p>- Azt mondják, az ezredesné megkedvelte.</p>
				<p>- Hisz az is elég szabados modorú, de Adriennét azért nem fogja vállalni soká,
                    meglássátok! Két dudás egy csárdában.</p>
				<p>- Kár azért a perszónáért. Azt mondják, nagyon eszes, perfektül beszél franciául,
                    sokat olvas.</p>
				<p>- Mégis Csilléry fajta, fuzsitos - mint az apja is, a szerencsétlen. Bizony,
                    hamis kártyázás miatt lőtte főbe magát.</p>
				<p>- Hallották nagyságtok az Adrienne legutóbbi esetét? - szorgoskodik a pápaszemes
                    segédtanár. - Megtetszett volna valami jóravaló úriembernek Hevesből - vagy
                    hogy tízezer forintkája van az árvaszéknél -, szóval, szándékban volt. A fiú
                    valami peres ügyben is eljárt itt, az a Herz Samu az ügyvédje a Fő utcán.
                    Felmegy egy délelőtt hozzá az a bizonyos - hát ott leli Adriennét az íróasztalon
                    ülve keresztbevetett lábakkal, a foga közt a cigaretta; - épp a francia
                    klerikális politikáról szavalt a fiatal zsidónak, aki ugyancsak közel ült -,
                    hogy többet ne mondjak. Persze hogy elillant a vőlegényjelölt.</p>
				<p>- Szerencsétlen! Most azt beszéli, kérem, hogy mihelyt nagykorú lesz, Rómába
                    megyen - politikai híreket fog kikémlelni a Vatikán körül, európai udvarok meg
                    nagy újságvállalatok számára. És hogy szeretne valamelyik bíboros barátnője
                    lenni.</p>
				<p>- Az őrült! A mi Erzsikénk mondta meg jól a minap. “Nem Adrienne az, hanem
                    Vadrienne!” - Kérlek, most úgy jár otthon, egy szál batisztslafrok, semmi egyéb
                    rajta, úgy fogadja a tiszteket. Néha dicsekedve jókat üt a csípején - a palánkon
                    átkiabál néha a kertünkbe nagy kacagva: “Ugye, jó kis husika - ez tetszik ám!” -
                    Megmutatja a kezeit! “Ugye, szép hófehérek, párnásak - nem is dolgoznak ezek
                    semmit!”</p>
				<p>A piros ruhás hölgy éles kacaja idáig csendült - cigarettát sodort megint nagy
                    gyűrűs, pici ujjaival, és tüntetően gyakorlott fogással gyújtott rá.</p>
				<p>- Pedig lássa - súgta Máriának a polgármester -, lehet, hogy ez egy egészen
                    egyszerű, kicsit zabolátlanul nevelt, de jó leány alapjában. Ez a nagy hűhós
                    elképedés vadítja meg. Ha egyszer olyan környezetbe kerül, ahol minden nő
                    cigarettázik, fecseg politikáról, és ápolja a körmeit, nagy zavarba fog jönni,
                    és nem leli meg önmagát.</p>
				<p>Mária szinte hálásan nézett vissza rá ezért - mintha az ő titkos megrettenésére
                    lett volna válasz. Ilyenné hajszolódik az ember, ha egyszer hozzákezd, hogy par
                    force ellene tegyen a környezete ízlésének. Nem, hiszen ő úgyis gyáva
                    óvatosságra született, fél minden rikító ellentéttől, egy-egyfeltűnőbb,
                    szertelenkedőbb mozdulat vagy szó nyersszínű formátlanságától. - Szemével
                    szándékosan kereste meg a húgát. - Egy rózsalevelet tépkedve, elmerülve
                    válaszolt épp a Zoltán valamelyik szavára.</p>
				<p>- Nem tudom! - Várni valakire, órákig is, az csakugyan jó lehet, de csak addig a
                    percig, amelyikre biztosan ígérkezett. Hanem attól kezdve... hogy mászhat a
                    mutató! Istenem, tán nem is éri fel azt az örömet, mikor mégis beállít
                    végre!...</p>
				<p>A nővére álmélkodva figyelt oda. Igaza lett volna az imént? Így már a nő beszél,
                    ki álmodozásban legalább végigpróbált egyet-mást.</p>
				<p>Újra vissza kellett mennie a táncolókhoz, folytatni egyre céltalanabb kimerültség
                    érzésével. “Csak még egy kicsit!” súgta fülébe Ági egy percre hozzásimulva -
                    hisz a második négyesre Zoltán kérte fel.</p>
				<p>- Nézze - mondta akkor Mária hirtelen, őszinte aggódással a fiúnak, végigsétálva
                    vele a lombok mellett -, nézze, mégis vigyázzon erre a gyerekre. Csupa
                    kísérletből, tréfából ne bántsa... még egészen zavartalan idáig!</p>
				<p>A fiú elpirult kicsit, mintha féltékeny szemrehányást érezne ebben, és zavartalan
                    mondta: “Ó, olyan kedves baba. Maga lesz, ugye, a vizavínk?”</p>
				<p>- Igen, persze, de... jé, hisz nincs is táncosom!...</p>
				<p>A tiszt kínos zavarban szaladt el, hogy kerítsen. Felelősnek érezte magát, mert
                    itt mindenki joggal hihette, hogy ő foglalta le megint. Pedig már az utolsó
                    percben a szállingó gavallérok is felszedték táncosnőjüket a maradékból - a
                    helyzet minden pillanattal nehezebb volt, és akárkinek mégsem szólhatott. Végre
                    a bálanya, a polgármesternő is neszét vette.</p>
				<p>- Az Istenért, ilyen dolgot! Micsoda ügyetlenség! Józsi, már hiába, kérd fel csak
                    te magad már most! - lódította az urát. De aztán, hogy félreértés ne legyen,
                    illőnek tartotta minél több mamának elmondani és kimagyarázni.</p>
				<p>Laszlovszky Mária pedig új meglepetéssel érezte, hogy nem “mindegy” neki egészen,
                    hogy zavarón érinti, majdnem megszégyenítőn. Ostobaság, de nem tehetett róla; a
                    mosolya - érezte - kínosan lárvaszerű már, és erőltetett, gépies minden
                    mozdulata.</p>
				<p>Késő volt. A férfiak egy része pezsgőzött; egy falusi társaság asszonyostul,
                    semmit nem zavartatva magát, külön vonult, és hallgatókat húzatott fülbe a
                    második prímással egy falvédte, távolabbi zugban. “Igen, indulunk, drágám!”
                    súgta az anyja végre.</p>
				<p>Ágnes és Zoltán előre mentek. “Így jó!” gondolta Mária, és valami kis késztetett
                    álkeserűséget mégiscsak sikerült éreznie. De a mély levertsége mégsem ezért
                    volt, minden, minden egyformán ránehezült. A Lenkének felharsogó tapsokra is
                    gondolt, majd Csilléry Adriennére. Ki tudja, nem beszélnek-e róla is olyanformán
                    háta mögött? rémisztgette magát.Nincs kiút ebből!... De bír-e majd végig
                    alkalmazkodni? És mivel jobb az? Egy ilyen Zoltán-forma neki mégsem volna
                    elég!... Ej, csak egy választása van, a súlyos, teljes magány, azt kell
                    vállalnia.</p>
				<p>Azok már a kapunál voltak, és látta, hogy a húga keze maradozón pihen a
                    férfiéban; valami beszédbe fogott az anyjával hamar, hogy távoltartsa a
                    figyelmét. Az egész lénye súlyos volt a fáradtságtól, összevissza, kelletlen
                    benyomásoktól.</p>
				<p>A kis udvar virágágyai közt elősurrant Ági, mint egy karcsú, fehér holdtündérke a
                    hűvös, kékes éjben. A gömbölyű tükörgolyók színes mélyén fantasztikusan
                    megnagyítva és szétesve vibráltak a csillagfények, a levegő sűrű volt szinte a
                    nedves kert mély, csudálatos virágillatától. “Leveled van, Mária!” szólt vissza
                    a gyereklány különös, rezgőn-üde hangon az ajtó szekrénykéje előtt. Mária
                    megállt, egyszerre kalapálni kezdett a szíve. A Seregély levele!... Reszketve
                    állt ott, amíg anyja a kulccsal bajlódott, és már nagy, mérhetetlen messzeségek
                    választották el az előbbi percétől. És tőlük is olyan távol jutott. Kezében a
                    levél, a drága zálog,messze, magasabb, különb világból jött izenet! Benne a
                    sorok, pompázatos titok még, de majd olvasni fogja. Aki írta, sohase látta az ő
                    arcát, de írás közben ővele, csak vele volt, és keze melegét, mozdulata eleven
                    nyomát hozzák a szikár, kedves betűk. Ó, mindennél több és drágább ez... már
                    minden jól van!</p>
				<p>Fölötte van - már érzi - e kényszerű, kicsinyes viszonyoknak; van, ami kiemeli és
                    élteti itt, hogy szomjan ne vesszen a lelke a nyomorúságban. Egyszerre
                    fölengedett benne minden, és mint a zokogás vágya, úgy lüktetett torkáig az
                    ujjongó, hálás és boldog felindulás.</p>
				<p>Egyedül maradt a szobájában, és nem is sietett nagyon; lámpát gyújtott, és
                    kinyitotta a kertre szolgáló ablakot... Ó, alig köszönt ma jóéjszakát!... De
                    lám, a húga sem jött ma hozzábújni szeles és heves öleléssel - vagy ahogy
                    szokta, kamaszos idegességből, ma nem nézte meg lámpával az ágyak, bútorok
                    alját, rablót keresve!... Lám, a kicsi! És meghatott, szerető gondolatot
                    küldött felé. Mit rabló, mit tűzvész? Ki törődik ilyenkor
                    a halállal?</p>
				<p>És látta az ő biztos, szép különarcú betűit!... Szemét ok nélkül elfutotta a
                    könny. Az egész kelletlen nap, a jelen - kín, sértődés, minden elsimítva! Ő 
                        méltó erre! “Kedves, halvány barátnőm!” Ezerjófű-illatok
                    szállták körül mámoros homlokát - mohón és mégiscsak félig értve olvasta... és
                    még egyszer - és még egyszer! Valahol a kakas szólt - a hajnal egyenletes
                    szürkesége derengett már a kertek fölött.</p>
			</div>
			<div type="chapter">
				<head>3</head>
				<p>Hámor, július 23.</p>
				<p>Igen, a városból írok még mindig; csak augusztusban települhetünk át két hétre a
                    szomszéd kis fürdőzugba. Azt mondják, unalmas és szegényes - de tán nincs ott
                    por és meleg. - Különben mindegy; be lehet hunyni a szemem mindenütt és
                    gondolni fenyőtollas, sötét hegylejtőkre, tarka és üde majorságokkal buckázó
                    víztajtékra, facifrás, szép erkélyekre, friss, hűvös kék-zöld-fehér tájékra.
                    Vagy még inkább a tengerre, amit sohase láttam; fehér sirálymadarakra és fehér,
                    puha csipkés asszonynapernyőkre a strandon. Az Ön jachtja, Seregély - mikor fog
                    kirepülni?... Itt szürkék már a falevelek a portól; nehéz csendesség tikkad az
                    utcákon és tehetetlen, siket unalom; ebben a percben a házalófagylaltos kordéja
                    csikorog végig a hőségtől lágyult aszfalton odakinn, és hallom az elnyúlt,
                    siralmas dallamú kiáltást; olyan, mint egy nagyon szomorú, agyonfárasztott
                    állaté, mely öntudatlanul előrebaktat. Istenem, ha tudná - mennyire kívánom én
                    már a teljes rezignációt!</p>
				<p>Mert még mindig nem jött el, és néha azt gondolom, kicsit sem vagyok okosabb,
                    mint mikor - több, mint egy éve - a kemény, szigorú tanácsaival útnak eredtem.
                    Akkor azt írta, ne várjak sokat az évektől - és valami belülről is késztetett
                    erre, valami rejtezkedő, ijedős vagy dacos strucchajlam, hogy hamar, hát hamar
                    csak homokba a fejem, ne is lásson meg engem, és valahogy ki ne szemeljen engem
                    a sors, mert bármi is jöhetne, úgysem jön semmi méltó. Azt hittem, nincs bennem
                    egy gyűszűnyi igenlés - és most, ezen a sivár kiégett nyáron, mintha legtitokban
                    mégis lázadna bennem a csalódottság, hogy lám, az év valóban semmit sem hozott.
                    Becsületesen, istenigazában semmit. De hát mégis - csakugyan  rend=&quot;italic&quot;
                        &gt;vártam volna? Kérem, könyörgöm - legyen hozzám megint egyszer nagyon
                    kemény és szigorú.</p>
				<p>Tudom - heteken, hónapokon át egy hangon zakatolom bele a lelkembe, hogy semmire
                    sincsen jussom; miért is volna, miféle érdem vagy kiválóság révén? - De lám, Ön
                    is ahelyett, hogy türelmetlen vállrándítással végezne velem - továbbra is jó és
                    törődik a hóbortjaimmal, és válaszol a szegény, ügyefogyott leveleimre. - Miért
                    teszi hát? Valamit elvégre is gondolnom kell magamról!... Nem, nevessen ki, bús
                    tréfa ez; és Öntől a nagylelkűség egy szeszélye.</p>
				<p>Néhány kérdésére akarok felelni, mint ahogy az orvosnak felelnék - tán nem
                    könnyen, de minden jószándékommal őszintén. - A családommal itten - (az anyámat
                    és a húgomat értem) - semmi szabad szemmel látható differenciám nincsen; nagyon
                    szeretnek, és nagyon szeretem őket - és a felelősség százszoros súlyát érzem
                    magamon e szeretetért, teljes függést ez együttérzésből, minden lépésemmel. Én
                    sohasem kísérletezhetném az életemmel semmilyen irányban, mert az édesanyám
                    szívével kockáznék - nem tehetném ki magam semmi kétes esélynek, mert ami ütés
                    érhetne, ha magam bíróbb volnék is -, százszor rezonálna ebben a mindent
                    felfokozó és súlyosító szolidaritásban. Ó, azelőtt, atanulóévek idején majd
                    megfullasztott néha a honvágy utánuk, és most sokszor súlya van rajtam ennek a
                    fedezettségnek, mert véd és kötelez. De nem bírnám túlélni az elvesztésüket.</p>
				<p>A másik kérdése a szerelemre vonatkozik. - Nem, nincsen, nem is volt idáig!
                    Csodálkozik: igen, huszonharmadik évemet élem. Tudom, ízetlen bújósdi ez, amit
                    az élettel játszom; vágyom a szenvedélyre, és reszketve rejtőzöm tőle. Érzem,
                    mit jelentene az nekem. A legendás fekete mágiára kell gondolnom és a kis
                    lágyviaszképmásokra egy idegen lény hatalmában, ki néha tűvel karcol végig a
                    szíven. Okom van félni, minden hajlam megvan bennem és minden vágy, hogy
                    hatalmába essem egy méltóbb valakinek, tőle függjek, és általa legyek végtelenül
                    sebezhető. Tudom, hogy a szerelem volna legfontosabb az életemben, és egyébre
                    alkalmatlan értékeimet csak az bonthatná ki; de odáig, hogy az  rend=&quot;italic&quot;
                        &gt;Örömet is látni tudjam mindezeken át - még sohasem jutottam el
                    gondolataimban.</p>
				<p>De hát mindenáron kell, hogy ezen forduljon meg az életem?
                    Csupán azért, mert egyéb, kiemelő és felszabadító eszmény nincs számomra, ugye?
                    Valaha a művészetre is mertem gondolni; ó, már régen beláttam, hogy
                    gyereklány-hiúság volt az. De hiszen itt én elvégzem a dolgomat elég tűrhetően,
                    furcsa kis tankönyveket forgatok meg a kezemben és furcsa kis pénzeket, amikről
                    azt mondják, a munkámmal szereztem, és lassankint szebbé tehetem majd azok
                    életét, akiket szeretek. Mit akarok hát? Férfiembert az én helyemben miért nem
                    bántanának ezek a diszharmóniák? Ha minden csak így folyik is - később csinos
                    és nyugodt élet áll előttem -, valami fejlődés tán; messze tájak, városok
                    látványa, szép könyvek, finom holmik; a családom és az emberek szeretete.
                    Ilyesmikre céloz Ön, jól tudom. De én zavaros és tévelygő teremtés vagyok, és
                    oktalan, csúnya, kicsiny tűszúrással kapott ma az érzésembe egy apróság. A
                    húgocskám néha titkolódzó, sugaras mosollyal öltözik friss, fehér ruhába, és
                    nagyos koszorúba fésüli a szőke haját; és én tudom, hogy valakire vár
                    ilyenkor, aki az ő kedvéért jön ide. - Én soha barátságos jóindulatnál egyebet
                    nem éreztem az iránt a fiatal férfi iránt; - nem is tudnék, természetesen.
                    Egyszerűen csak: rosszá, elégedetlenné tesz ez a magamra-utaltság. Én nem vagyok
                    elég független, elég erős, elég ember, hogy az életem súlypontját önmagamba
                    helyezhessem. Csak egy apró szegényke asszony!</p>
				<p>Kérem, ha egyszer valamikor írna még nekem, legyen hozzám nagyon szigorú, és ne
                    kíméljen. Önt most már talán szép, tarajos vizek fölött repíti valami jószagú
                    szél; szabadon és kacagva, hajadonfőtt viaskodhat játékveszedelmekkel, hanyag
                    kényelemben fellélegezhet minden köteléktől, egyedül lehet, álmodozhat, apró
                    csínyeken mulat, vagy terveket épít... Megértheti-e az én idegességbe fülledt,
                    oktalan, szomorú tusáimat? És a sok jósága ellenére újra kérdem, hogy mi jogon
                    zavarom velük? - Érzem, most jó néhány ilyen hosszú, bolondos episztolát fogok
                    írni Magához az - asztalfiókom számára,míg egyet majd megint el merek küldeni.
                    Ne nehezteljen, kérem! Szép, szabad, teli, pihentető nyarat kíván szeretettel és
                    hálával: Mária.</p>
				<p> Augusztus 22.</p>
				<p>Vettem a szép kártyákat, a hajója képét; a pompás svájci tájakat is. Sejtettem,
                    hogy csak útból hazaérkezve kapja kézhez utolsó levelem; így is annyira
                    köszönöm, hogy azonnal válaszolt. És hogy így válaszolt. Hát valóban el merjem
                    hinni, hogy nem untatják; - hogy érdeklik az én zavaros tépelődéseim, alaktalan
                    sorsom és magam! Igen, igen - ha akarna lenni, egyedül Ön lehetne számomra az a
                    “kímélő, erős és önmagában mindig biztos barát”. Nem is hiheti igazán,hogy erre
                    még engedelmet kell kérnie tőlem, vagy, hogy lehetne valaki a földön, akit elébe
                    helyezhetnék ebben.</p>
				<p>“A Nő szelleme viaskodik, esdekel, lázad és lelkendez felém mindennél érdekesebb
                    soraiban; és én kábultan érzem, hogy kérdéseire nincs nyugtatás... Hiszen
                    harcosan, talpig fegyverben áll egymással neme és nemem...” Miért írja ezt,
                    Seregély? Én azt hittem, az ember kérdez és keres menekvést bennem az asszony
                    zűrzavarai, félbemaradtsága, alaktalan nosztalgiái elől! De talán ebben is
                    Magának van igaza. - Ó, ha csakugyan hatalma volna
                    elzárni engem abba a “zöld dióburokba” - vagy inkább az üvegkoporsóba a másik
                    meséből - abba, ahol Hófehérke elrejtezve pihent. Az élet csakugyan túlságosan
                    konzekvens - nagyon is egyenes vonalakkal határolt nekem. De úgy látszik, végig
                    kell csinálni - és Maga egy-egy biztos, nyugodt lendülésű és szelíd -, távoli
                    gesztusával mindennél inkább segítségem tud lenni ebben.</p>
				<p>És mégis oly különös, amit ír... hogy talán egy kellemes házasság... hogy védelem
                    lenne és megnyugvás. - Istenem, de hát milyen veszélyekre gondol? Azt hiszem,
                    mégis félreért egy kicsit engem. Hiszen azon - gondolatban rég túl vagyok én. -
                    Ó, nagyon szomorúvá tesz - de bizonyos, hogy semmit sem hasonlítok azokhoz a
                    csupa jellem, következetesség és lelki egészség asszonyokhoz, akiket az új
                    regényében annyi művészettel és látható csodálattal rajzol, ez erősvonalú és
                    világos lényekhez, akik igazi zátonyok közt eveznek igazi bajokkal verekedve,
                    kudarcuk csak az élet természetes erőelosztódása, sorsuk kérlelhetetlen, de
                    világos és önmagában lel megbékülést, mert csupa törvényszerűség. Az ő számukra
                    a házasság csakugyan sok mindent megold vagy kibékít legalább; problémájuk az
                    “új asszony” elhelyezetlensége és ütközései a mai életben, ugye... Én irigylem
                    őket azért - volt társnőimet is irigylem; ők megalkuvások árán így vagy úgy
                    révbe jutnak majd... De hát nem gondolhat egészen másfajta, bensőbb
                    ellentétekre? Azt hiszem, nekem nem volna jobb dolgom egy más, sokkal
                    elkészültebb korban sem; nekem önmagammal van legtöbb bajom; - én magamnak
                    fájok... Én sem értem egészen! Talán a “természet” sem olyan általános - van
                    benne néhol hiba, eltérés vagy fölösleg; - halálraszülöttség, mely zavart okoz.
                    Tán egy messze jövőbeli törvény felüti a fejét száz és száz évvel előbb... Ejh,
                    milyen hóbortos, éktelen gondolatok ezek, szinte megijesztem, ugye? Hát persze,
                    én is “más” vagyok, mert mindenki más, mint a többi; ebből nem szabadna olyan
                    nagy dolgot csinálni. Bizonyosan a házasságok is, például, nem egyformák, és sok
                    variációt enged “az emberi intimitások e kipróbált formája, melyet külsőségek
                    jóltevőn védnek és takarnak kifelé...” De el tud-e képzelni hát egy olyan
                    együttest... Istenem, hogy is próbáljam kimagyarázni... amely két összevágó és
                    állandóan diszponált lény eszményi felfokozódása az életművészetben - nemes és
                    finom szürcsölése minden szépségnek, jelentéktelen dolgokban - öltözetek
                    színében, illatokban, apróságokban, szavakban és mozdulatokban -, folytonos
                    megünneplése reggeleknek, deleknek és alkonyatoknak - a világ minden
                    világításának és szűkmarkú szépségeinek! És mindezt valami  rend=&quot;italic&quot;
                        &gt;tudatos mámorban, tökéletesen, soha nem hibázón! - De kibírhatná-e ezt
                    ember, ki a “föld terményeivel él?” Nem vagyok eszelős, hogy ne tudjam, hova
                    vezetne, még ha volna is a világon társam ezekben az igényekben, még ha rám
                    találna, és akarna is engem. Hisz elmerülne minden kiejtett szó, melyre
                    árnyalatok, érzések és jelentőségek ilyen kristálytömege rakódnék lényünk
                    sűrűjéből. Ó, igen - csak egy kicsinyt magasabbrendű élethez is, tudom, hogy az
                    anyagi lehetőségek... de nem, meg akkor is - ember
                    képtelen volna erre, elfáradásoknak és betegségeknek kitett,
                    pongyolaságokban pihenést lelő. Tán én magam sem... ó, egészen bizonyos!
                    Nevessen ki nagyon! Hisz ahogy most élek - semmitől sincs távolabb, mint ettől;
                    és így, egyedül - lássa - bírom! Sőt, minél teljesebb szürkeséget, zavartalan
                    homályt - hogy lehunyhassam a szemem, és mindent végigálmodjak - így,
                    elszigetelődve, a magányban hallgatódzva. De azzal az emberrel, akit szeretnék
                    - aki szeretne!... Nem bírnám. Én teljességet akarok, és
                    az nincs az idő telésében - ez örökké öblögető, elmosó, újuló és zavaró
                    változásban. Hát jó! A képzeletem beéri félórákkal vagy percekkel; és ha én
                    boldogságot vagy teljesülést rajzolgatok magam elé - legkezdettől fogva mindig
                    csak úgy gondoltam; egy jelenet, valami betetőzés, összetalálkozás, felismerés -
                    percnyi, csodás felemelkedés -, és aztán hulljon vissza minden a homályba, de
                    nyomtalanul. Két ember elindul a föld két ellenkező pontjáról, összetalálkoznak
                    egy napra egy lakatlan, gyönyörű szigeten, másnap visszatér mindegyik oda,
                    ahonnét való, anélkül hogy megnevezné magát. Lohengrinnek el kellene mennie,
                    mikor Elza megkérdezi...</p>
				<p>Most pedig éppen eléggé kifárasztottam magát, és mindörökre elijesztettem tán. -
                    Ne törődjék ezekkel, kérem, és ne változzék meg irányomban. Hisz épp azért olyan
                    igen nagyon sokat jelentő nekem a barátsága - és a művészete is; mert a nyugodt,
                    világos, derűs erőt jelenti; de azt a nyugalmat, mely már  rend=&quot;italic&quot;
                        &gt;túlvan a harcokon, azért értékes. Maga bizonnyal elkészült már az
                    életével; én pedig a fegyelmezettsége és világossága e szép, ragyogó szintje
                    alatt próbálom megsejteni és rekonstruálni magam számára a volt szakadékok és
                    alvó kráterek vonalát. Meggyűlöl ezért? Nem szabad. Hisz én annyira adódom -
                    olyan szertelenül néha, hogy belerémülök -, sohase tudnék még másvalakinek így.
                    Nem tudom, észreveszi-e, hogy mennyi fullasztó visszafogottság tör gátat ezekben
                    a kuszaságokban. - Én a maga írásművészetében az elhallgatások, forma-egészség
                    és a híres, úri objektivitása mélyén sokszor vélem és próbálom meglátni azt,
                    amit gőgösen önmaga számára tart meg. Ha nem akarja, nem gondolok többé erre. -
                    Ugye, megőrzi barátságban és nem fogja félreérteni: Máriát.</p>
				<p> Szeptember 16.</p>
				<p>Ma érkezett hozzám az új balladáskönyve; sokszor, sokszor köszönöm! és a
                    dedikációt; - az Ön “hétfátylas szívű barátnője...” Nem tréfa ez?</p>
				<p>Mit mondjak? A könyvét én meghozattam már a kiadótól, és két hét óta olvasom és
                    könyv nélkül tudom ezeket a pompásan egész, tökéletes verseket. Gondoljon csúnya
                    kis pressziőznek: naponta órákat engedek magamnak, amikor semmi mással nem
                    foglalkozom - e verssorokat élem hunyt szemmel, félhangon mondogatva, és orvul
                    hozzáépítem őket a Maga képéhez. A versek... valamivel közelebb engednek tán a
                    prózánál, bár a forma kristályos tökéletessége itt is páncél. A kritikusai, ugye
                    egyhangúan, a székelyes, régieskedő meséket ünneplik. Igen - ezek a
                    legművészibbek tán. De én a magam számára a  rend=&quot;italic&quot;
                        &gt;“Siratóasszonyok”-ban leltem a legtöbbet és a  rend=&quot;italic&quot;
                        &gt;“Histrio” - megőrülnivalóan szép ez a groteszk és rettentő tragédia.
                    Seregély... Maga szólt így?... És egy vers van, amiről nem is tudnék beszélni,
                        “Io” - a nász elől futó leány. Ezt mikor írta?</p>
				<p>Seregély, úgy örülök, úgy örülök, hogy végre önmagáról is ír valamit nekem. Eddig
                    azt éreztem néha - azért foglalkozik olyan elszánt jósággal velem, mindig csak
                    velem, mert öntudatlanul is védekezik... Nehogy sor kerüljön magára. Nem is
                    tudom, miért fontos ez nekem. Olyan jólesett.</p>
				<p>Én mindig így értettem Magát. Végigment sok útján az életnek, és elég korán úgy
                    találta, hogy “nagyon sokat és sokfélét a legféktelenebb szabadosság mellett sem
                    lehet variálni benne - főleg nem büntetlenül... “És önként, bízva és jóízlésből
                    engedi alá magát bizonyos szentesített társasági szabályoknak - a kaszinónak,
                    mondjuk; a művészetét éppígy meggyőződésből a nemes és tisztelt tradícióknak.
                    Lehet - írja -, hogy értékesebb volna fanatikusa lenni vagy az életnek, vagy a
                    művészetnek... Ej - bizonyosan másképp indult valaha, és csak gyorsabban járta
                    végig az utat. - És mennyire fölébe tud így kerülni mind a kettőnek, milyen
                    nagyon értője és igazi élvezője! És milyen egyetlen tanítómesterem lehet így
                    nekem!</p>
				<p>Azt mondja - közel jutottam a lelkéhez a távolság révén... Sokat gondolkoztam
                    ezen. Hisz lássa, alig tehetek egyéb okosat itt, mint a Maga mondatain élődni,
                    és néha olyan ijedelmesen megnő egy-egy szó jelentősége bennem; rituális értékű
                    lesz. - A szót amúgy is fontosabbnak érzem én a tettnél például. Cselekedni
                    lehet valami hirtelen színjátszó ötletből, beteges kísértésből egészen furcsán
                    és magunkkal következetlenül. Egyszer Pesten egy Duna-hídon mentem át - nagy
                    szél fújt -, kezemben a pénztárca,minden zsebpénzem benne. A karom kinyújtottam
                    a karfán valami bolond, hirtelen játékösztönnel: mi lenne, ha most elengedném?
                    Csak így, ok nélkül... az ujjaim ízét kellene kigörbíteni... csak egy
                    hajszálnyira még... most - most!... A szívem úgy vert, mintha az életemről lett
                    volna szó - és nem is tudom, hogy történt -, egyszer csak nem volt a kezemben a
                    tárca - forogva hullt a hídláb felett, mint egy kis fekete madár és eltűnt.
                    Akkor vissza kellett térnem, mert semmi se maradt nálam, és a szekrénykulcsom
                    is benne volt... Hát ez a tett. - Bizony, ezenkívül nem
                    sok említnivalót cselekedtem az életemben, de például a Magához írott és el nem
                    küldött leveleim csomójában körülbelül benne van az, hogy milyen vagyok. Hanem
                    gondoljon csak egy olyan kinematográfgép-találmányra, ha volna, amelyet a
                    testünkön viselnénk a ruhánkban elrejtve és minden mozdulatunkat megörökítené!
                    Rettenetes volna, zavaros és hazug. Utólag, azt hiszem, minden ember
                    megkonstruálja múltját, és a hamis vagy véletlen dolgok elhullnak; csak az elvek
                    maradnak meg - életünk eszméje történetbe foglaltan. Nem is képzelek embert,
                    akinek a magáról adott képe igaz ne lenne magasabb értelemben. Mint önmagának
                    hatványozó tükre. - Ez a póz, mondja Ön. Hát akkor
                    tisztelet a póznak. S a szónak.</p>
				<p>Hova jutottam megint! - Igen - a távolságok!... És én egyre tördelem, csorbítom
                    kettőnk között e jó, szépítő falakat - mi lesz már velem? Nem, Seregély - hadd
                    ne küldjem el mégse a fényképemet - hadd maradjon meg valami! - Bár...
                    igazán,nem szabad azt hinnie, hogy azért - mintha rút volnék. A leoldódó hét
                    fátyol közül nem ezt kellene meghagynom utolsónak! Furcsa dolgok jutnak ma
                    eszembe, ugye? Engedje is hát elbúcsúzni most és lámpát oltani sietve a Maga nem
                    mindig beszámítható szegény barátnőjét: Máriát.</p>
				<p> November 2.</p>
				<p>Azt akarja, hogy írjak mindennapos dolgokról is - arról, hogy miképp folyik itt
                    az életem? De hát folyik-e egyáltalában? Nem is tudom, miért kell nekem most
                    dátumot írni, mint tavaly ilyenkor? Pedig bizonyos, hogy öregedtem egy évet.</p>
				<p>Az évszak úgy vált, mintha semmi egyebet nem lehetne várni tőle. - Őszies
                    színeket kaptak a poros fák, felélénkült kicsit a város, friss diákcsapatok
                    jártak, sürgés volt a könyvesboltok előtt pár napig. Aztán kirakatba tették a
                    szezon új szöveteit, esős, nedves napok jöttek, és gesztenyéskofa települt a Fő
                    utca sarkára. Ezeket írhatom. - Az iskolában megint úgy járok félig álmodva
                    ki-be a szép, világos folyosókon, valami fátyolon át látom néha repkedni
                    körültem a kisleányok szőke-barna, hosszú hajfonatát, tarka szalagjaikat; hallom
                    a sok kacagást, és hogy gyerekes súgás-bugás sistereg utánam néha, és hátam
                    mögött a nagyobbak hóbortos csókjai a levegőbe. Tudja, a társnőim közül én
                    vagyok a legfiatalabb itt; és ez már így szokás... én is csináltam annak idején.
                    És néha elámulva nézem valami régebbi aláírásomat valami naplón vagy egyéb
                    “hivatalos” íráson. Ezt én igazoltam - ellenjegyeztem, revideáltam; kis dadogó
                    gondolatgyakorlatokat én javítottam pirossal?... Félig kikapcsolt öntudattal
                    megy, hálistennek, de mégis szédítő. Minden júniusban elbúcsúzik egy
                    gyerekcsapat, és szeptemberre új első osztály jön; más nevek, arcok -
                    ismeretlen családok termékenysége ontja elénk oktalanul, fölösen, véget nem
                    érőn. Eleinte néha még valami személyes viszonyba kerül az érzésünkkel egy-két
                    bájos vagy eszes asszonycsirke - de mindig újak, mások -, ez szédítő! Idegen
                    arcok, idegen vérség! Hát lehet ezt így folytatni öt, tíz, húsz éven át? Egy
                    öreg kisasszony társnőm, aki kézimunkát oktat, azt mondja - még egy percre sem
                    unta meg, hogy egész életében ez a hivatás volt mindene, és gyerekkorában csak
                    tanítónősdit játszott... Ejh - de hát csak nem fogok ilyenekről írni
                    magának!</p>
				<p>A mi kis hármasunk itthon a megszokott, csendes - ó, ilyenkor a legcsendesebb -,
                    amikor súlyos megbeszélnivalóink volnának. Futólag említettem tán, hogy a
                    húgocskámmal komolyabban foglalkozik valaki: mindössze pár hónapja még. Ágnes
                    most fordult csak a tizenhetedik évébe - de oly rövid idő alatt egészen
                    átalakította ez a dolog. Megkomolyodott - néha azt hiszem: elébem érett.
                    Bizonyosan ismeri az ilyen dolgokat. Ő szereti és szeretik; nagy dolog ez,
                    méltán érzi a maga fontosságát... és így szép, így jó az ő korában. Igen, hisz
                    mi is így gondoltunk volna vele egyébként... de az a fiú katonatiszt. Ha
                    tudja-e, mit jelent a mi viszonyaink közt egy ilyen bonyodalom. Szimpatikus,
                    derék, vagyontalan fiatalember. - Anyám végtelenül aggódik - látom -, szenved
                    belé; és nem szól senkinek. Ő ilyen - és a családi együttlétben kicsit belénk
                    nevelte ezt, minálunk nem divat szóvá tenni, kimagyarázni, megvitatni a dolgokat
                    - kivált ha kényesek és fájók. A heveskedés tisztító viharait mi nem ismerjük,
                    itt minden igény, vágy, akarat, ellentmondás hallgatva fülled és sistereg. Hisz
                    így volt az én pályaválasztásommal is... Különben a fiú még nem is állt elő
                    komolyan, Ági sem beszél - várni kell. - Szóval, a “család”, ha jó értelemben
                    gondoljuk: egy örök hatványozó - jót, rosszat tízszerez -, de mikor annyival
                    több a rossz!</p>
				<p>Írja, hogy jól ismeri Szaniszló nagybátyámat, aki a minisztériumban van. Én rég
                    tudom ezt - még Pesten -, tőle hallottam néhány kaszinóbeli apróságot magáról.
                    És hogy Emilt is, a képviselőt. Az pompás ember, ugye? A boldogult apámra
                    hasonlít, csak benne még több van a Laszlovszkyak néha furcsán zsibongó,
                    kalandos lengyelségéből. Szerencsére nőtlen maradt... De most kérem valamire -
                    ugye, nem fog rosszul érteni? Őelőttük - Szaniszló bácsi és Emil előtt ne tegyen
                    említést rólam, és hogy én írok Magának. Ne úgy gondolja - én független vagyok,
                    és ebben különben sincs semmi titkolnivaló, bátran beszélhetne róla esetleg,
                    ugye? És talán nem is azért - és nem miattam. Tán ebben a percben megint arra a
                    “távolság”-ra gondolok, amit egy régebbi levelében említett egyszer. Néha már
                    félek, mint akinek vesztenivalója van. Olyannak, akit a társaságból ismerek, nem
                    volnék képes így írni. Eddig oly zavartalan volt ez - azt
                    akarom, hogy megmaradjon. Nem lepődik meg, hogy ilyen kategorikus mondatot is le
                    tud írni a Maga barátnője: Mária.</p>
				<p> December 8.</p>
				<p>Nem, nem küldöm el azokat a leveleket, amik a fiókomban vannak. Kérem - a
                    barátságunkra -, ne említse őket többször!</p>
				<p>És a fényképem. - Tudja-e, hogy egyszer már be is csomagoltam az egyik levélbe,
                    aztán kivettem megint. Egy rendesen fésült, vékony arcú, fehér blúzos nőcske,
                    aki egykedvűen néz maga elé. - Annyival többet kell ismernie már belőlem.</p>
				<p>És hadd örüljek annak a kedves és furcsa dolognak, hogy én jól ismerem a maga
                    külsejét, találkozhatunk, jó soká figyelhetem, anélkül, hogy sejtelme volna
                    róla. Tudja, hogy ezt az örömet kipróbáltam egypárszor Pesten még. Nemcsak az
                    Irodalmi Társaság gyűlésein. - Egy nagyon koratavaszi, esős estén a Ferenciek
                    pincetemplomában - jobbról, a kis Mária-oltárnál mögöttem állt vagy tíz percig.
                    A két keze egymásra kulcsolva, félkönyökével egy kicsit a padnak támaszkodott és
                    szórakozottan nézett a gyertyalángba. Ott olyankor a társaság minden
                    szépasszonya megfordul, benéznek egy-egy percre a korzóról. Talán várt valakire.
                    Egy idő múlva sarkon fordult, és elment egyedül. - Később, májusban a Stefánia
                    úton épp akkor hajtatott el, amikor át akartam menni. Egészen féloldalt
                    húzódott a kocsiban, és nem nézett szét. Elfoglaltnak látszott vagy unatkozott.
                    - Én akkoriban kaptam Magától az első levelemre választ... Ha Maga küldi el a
                    képet; nagy, nagy örömet szerez - de kérem, ne azt a felkönyöklőset, amit a 
                        Magyarság kiadóhivatala akárkinek szállít utánvéttel. Nem
                    vettem meg: azt nem akartam.</p>
				<p>Az olvasmányaimat kérdi. Ágnes húgom mondja: “Csak olyan könyvet tudsz olvasni,
                    amit legalább kétszer már olvastál!” Szóval kicsiny és furcsán vegyes a
                    bibliotékám, és a könyvek sarka meglazult a sok forgatástól. Egy sincs
                    felvágatlan: Flaubert és Loti, Anatole France, Verlaine-versek és
                    Browning-versek, Kemény Zsigmond, Arany és a Maga két népvándorlás korabeli
                    regénye van e percben szemközt velem, élre-állítva az íróasztalom polcán. Drámát
                    nem olvasok többet; egyszer majd egész nyugodtan fogok olvashatni drámát - tán
                    nem is sokára.</p>
				<p>A napok lefolynak. Itt tegnap szép hó esett - nem sok; és mára sár lett belőle.
                    Kimondhatatlanul vágyom egy kicsit menni valahová, de nem tudom, karácsonytájt
                    lehet lesz-e. Egy nővérünk, Vera, Pesten van férjnél; nem említettem még?
                    Áhítozom és félem most Budapestet, az ismerős utcákat, az internátust... tavaly
                    egész idő alatt nem voltam fenn. Ha most az anyám egészsége jó lesz; hogy itt
                    hagyhatom Ágnessel... Úgy vágyódom!</p>
				<p>Itt nekilendül a szezon, hívogatnak - mit lehet tenni? Úgy látszik, egy-két
                    bálra, estélyre el kell majd mennünk mégis, bár ha Ágnes hamarosan jegyet
                    váltana, én fel merném szabadítani magam - talán. Noha itt... ideig még sikerült
                    nekem semmit, egy csodálkozó kérdést sem provokálni. Nem hiszi, milyen nehéz ez;
                    az anyám érdeme és az én összes életeredményem mostanáig. - A napokban
                    ismerkedtem meg társaságban egy új emberrel; az itteni gimnázium ősszel
                    idekerült irodalomtanárával, aki - gondolja csak - képzett, jónevelésű és igazán
                    szélesen látó, csak egy kicsit professzoros eszű -, de itt meglepetés és jóleső
                    sziget. Azt hiszem, szívesen beszélgetünk egymással; a Maga könyveit mind
                    ismeri, általában, mindent elolvasott, azt hiszem - ami csak írva van. A
                    kollégiumból furcsa várakozásokat és hiteket hozott magával egy
                    ezután-következő, nagy, viharos; európai és romantikus - fiatalos és
                    differenciálttá-érett (és még isten tudná minő) irodalmi ébredés iránt. A
                    fiatal Apostol tanár úr szerény, áhítatos és lelkes várója egy eljövendő, már
                    közeledő nagy költő-messiásnak, aki minden bizonnyal az ő volt egyetemi
                    diáktársai közül kell, hogy támadjon - ő titokban tudja is a nevét bizonyosan,
                    de meglepetésül tartja a világ számára. Kedves, ugye? Eszembe jut, mi mindent
                    vártunk mi is Taubler Vicától például, aki egyszer cikket írt a 
                        Nyelvőrbe, a finnes igeragokról vagy miről. Most valahol
                    nevelőnő egy bérlő-családnál, két éve már, hogy hiába keres állást. És voltak,
                    akik titokban erősen hitték, hogy egyszer csak énértem is eljön valami csoda -
                    egy titokzatos impresszárió, valami álruhás Boszorkánymestere a Szépnek; - és
                    kézen fog és ragad egyenesen százezer lámpák elé, szemek elé és tapsok elé; és
                    nekem csak úgy, halkan kell majd beszélnem, lecsüggedt karokkal ülni és hang
                    nélkül sírni; - mint ott, köztük, a tizenhetes internátusi szobában, a kert
                    holdfényében vagy sötét éjjel, ha nekik elmondtam valami régi, furcsa mesét, és
                    sóhajtottunk és sírtunk, és minden olyan eleven volt bennünk, és kinyújtott
                    kezünkkel elérhettük egymás szívét... Istenem! Hol maradnak tőlünk ezek a drága,
                    drága őrültek! Ha még egyszer ott a könyvtárszobában írhatnék Magának levelet;
                    áhítattal, problémázva és boldog reszketésben a saját merészségemtől!... Ó,
                    ebben a percben tudom, hogy nevet rajtam! Hogy hiszen alig van két éve annak
                    még, és én éppen olyan csacsi, egzaltált és fontoskodó iskoláslány vagyok! Jaj,
                    de csak a Magához írott leveleimben lehetek már!... Minden, ami voltam, és
                    szerettem lenni, befelé fordult bennem és befelé fulladt, és ha néha nem
                    vihetném így - kéretlenül, fölösen és kicsit tálcára-rendezetten - Maga elé...
                    Itt én olyan igénytelen, hallgatag, okos és óvatos vagyok. Fuldoklom néha! Úgy
                    érzem, e kulcsos város régi, tisztes romfalai körülzáródnak előttem, és mindig
                    összébb-összébb szorulnak, megnyomorítnak, és már kétségbeejtően 
                        elférek, már ide illek. Ó, értenie
                    kell, miért lobban Maga felé az én elnyomott, szegény valóm néha tán tolakodó,
                    indiszkrét szertelenséggel, túláradón. Rettenetes volna, ha egyszer terhére
                    lennék, és ezt eltitkolná előlem jóságból. - Kell, kell, hogy feljussak most pár
                    napra Pestre. El fogok menni a lakása előtt!... Legyen irántam mindig elnéző;
                    kell, hogy jó legyen; - hisz Maga erős és szabad, Maga éli
                    az életet. Néha gondoljon szegény Máriára.</p>
				<p> Január 20.</p>
				<p>Csaknem két hete gondolkodom, hogy mit válaszoljak Magának, és hogy
                    mentegetődzem? Amiért elmentem a háza előtt...</p>
				<p>Úgy ragyogott a nap. - Áradt és nevetett a déli korzó, fehér hóprém simult a
                    karcsú híd elegáns vállaira, és kerek jégtáblák, mint nagy láprózsák úsztak és
                    torlódtak lefelé a Dunán ezerszer megszikrázva a fehér fényben. A színház előtt
                    rikkancsok kiáltozták a Seregély Pál nevét - A thrák
                        harcos - rikoltották a tarka plakátok, és nagy csoport ember tolongott
                    az előcsarnok bejárója előtt. Akkor indultam meg sietve a háza felé - csak el
                    akartam, haladni a szemközti boltok előtt, ahol szép, régi gyűrűket árulnak - és
                    az ablakára felnézni - tudom, hogy arra esik. A sarkon kínálták felém azokat a
                    csodálatos, fehér violákat... A hordár, aki felvitte, szolgaruhás, fiatal
                    legénnyel beszélt. Jankó volt, ugye, akit levélben emleget? Azt mondta, mindjárt
                    beviszi Magához... Én az átjáróház túlsó felén vártam be a hordárt, és - olyan
                    bolondság - hirtelen kocsiba ültem, mintha üldöznének. - Estére jegyünk volt 
                        A thrák harcos huszonötödik előadására - ésotthon
                    maradtam. Nem tudom, miért? Nem akartam látni Magát aznap a lámpák előtt.</p>
				<p>És most szigorúan ír nekem, és komoly szemrehányással kérdi meg: miért? Miért nem
                    mentem fel úgy, mint a testvérbátyámhoz vagy akárkihez, “akit becsülök, és
                    kicsit kedvelek?” - Két hete gondolkozom, és nem tudok erre felelni.</p>
				<p>Talán, ha előzőleg ír erről, vagy nekem eszembe jut, és elkészülhetek, és néhány
                    napon és estén át gondolhatok rá! Istenem - tudnia kell, hogy nekem jelent
                    valamit ez - és általában minden. Én tisztelem a véletleneket és mindent, ami
                    jön és történik - de hogy valamit tegyek, kihívjak énmagam... olyan dolgot, ami
                    nem közömbös és nyomokat kell, hogy hagyjon!... Ó - igen, hát gondoljon akármit,
                    de azt nem szabad hinnie, hogy bizalmatlanság volt vagy valami közönséges
                    mellékgondolat... “Hát ennyire ismer - így képzel engem?...” Nem, ezt nem lett
                    volna szabad írnia. Oly különös az, hogy miköztünk félreértés lehet.</p>
				<p>Nem is tudok most írni Magának - olyan zavart és szomorú vagyok ma. Ritka eset
                    ez, hogy én nem tudom tisztán, mi történik bennem! Igen, természetesen - hisz Ön
                    ismeri a nagybátyámat s a cousinom... de hát kellett ezt
                    említenie most nekem? - Hogy társaságbeli fiatal leánynak néz. Most én kérdem;
                    hát nincs-e már ezen a gondolaton túl a mi szép, régi barátságunk?...</p>
				<p>Én nem akarok gondolkodni tovább ezeken! A “Sarlós Boldogasszony”-t ma olvastam a
                        Magyarságban. Ennél jobban és szebben már nem lehet
                    írni magyarul; ez után a magasság után csak hullámvölgy jöhet - dekadencia és
                    utánzók kora; akármit mond is Apostol tanár a jövendő irodalmáról. Kedves, amit
                    felőle ír - hogy mi ketten ővele majd... Ó, hát azt hiszi, olyan könnyű dolog az
                    nekem? Dehogyis hiszi! Sajnos, nagyon is jól látja mindig, énnálamnál sokkal
                    jobban ismeri - e percben teljesen megzavart és szomorú hívét: Máriát.</p>
				<p>Ui. Mégis köszönöm, hogy megőrizte és szerette a virágaimat! Mária!</p>
				<p> Március 12.</p>
				<p>Vettem jókedvű, friss, szép levelét. Nem gondoltam rosszat a hosszú hallgatása
                    miatt; az újságból tudtam, hogy külföldön jár. A kártyákat is köszönöm. - Tehát
                        A thrák harcost még az idén adni fogják Berlinben.
                    Mennyire örülök, ha tudná; ilyen messze, egy idegen leánynak jó napot csinál a
                    Maga diadalának minden új híre. - Olyan idegessé tett a német kávéházi esztéták
                    előrehangoskodó, kicsinyes kritikája. Azt hiszem, ezek azok a hosszú hajú és
                    rendetlen külsejű, dologtalan sihederek, az “Örvénylők” asztaltársasága - ha jól
                    fordítom. De a komoly irodalom már meghajolt. Igen, most jönnek a nagy, drámai
                    sikerek; színpad, lámpák ezrei, taps, virág - és a semmihez nem hasonlítható,
                    megfogott némasága sok száz feszült lelkű, tágra nyílt szemű embernek...</p>
				<p>Hogy köszönjem meg a kedves, finom apróságot; a kis ezüst thrák katonát a zöld
                    márványlapon; - a hosszú lándzsát édes, groteszk-hősi lendítéssel szegzi a
                    mellének. - Olyan ízléses, gyönyörű! Mindig az asztalomon lesz, és pici sisakja
                    alól szúrós kis sasszemeivel máris úgy tud nézni, hogy néha meg kell értenem. Ha
                    bolondokat gondolok!... S a jelmondat. - “Az eljövendő évek
                        határköve!” A darabban “századok”, de milyen mindegy, ugye? Évek, üres
                    tarsolyú vándorok! Tán csakugyan a fájdalommal kell cöveket verni a szívünkbe,
                    hogy a homokidő jelzőtáblája legyen.</p>
				<p>Igen, el fogok menni Magához, most már tudom, Virágvasárnap lesz, tavasz, friss
                    violák, illat, ragyogó asszonyok... De igazán - nem fél hogy nagyon kellemetlen
                    a külsőm például, vagy a hangom, a mozdulataim? Hisz, ugye, nem kérdezett semmit
                    felőlem? De ha nagyon kevéssé talál is megnyerőnek majd, ugye, fogja tudni a
                    levelek Máriáját nézni egy idegen leányarcban; a Maga aggodalmas és fázós
                    “csigabigaleányát”, aki az élet annyi furcsa talányát nyújtja türelmes barátja
                    felé éveken át reszkető, gyámoltalan tapogatódzással. Most majd valóban megfogja
                    a kezem.</p>
				<p>Látni fogom a dolgozószobáját; az asztalt,ahol írni szokott - a kis dohányzót és
                    a pamlagot, amelyiken nyitott szemekkel hever délutánokon, a könyveit a polcon,
                    és arcképeket a falon. És meglátom a derék Jankót és Hellát, a fiatal agárt.
                    Igen, egy csöppet sem félek! Hisz minden apróság ismerősöm ott már, és minden a
                    Magáé. - Most már nem akarok kérdezni semmit.</p>
				<p>Két hét van odáig. Az is csak eltelik, mint az év számtalan napjai, bár lassúnak
                    tetszik most mind, és minden nyűg mintha súlyosabb volna rajtam. Tizennégy nap -
                    azalatt nem fog történni semmi, de akkor utazom! Viszontlátásra!... Azaz - első
                    látásra!</p>
				<p>Nem fogok írni addig már. Behunyom a szemem, és eltakarom az arcom, és minden
                    érverésem elvisz egy pillanatot. - “Ünnepem lesz, amikor a házambajön!” - írja
                    annyi gyöngédséggel... Igen, ünnepeket, csupa megszentelt napokat, felragyogó,
                    boldog vagy tragikus órákból összeszűrt rövid, rövid és káprázatos életet! - Ne,
                    ne szidjon meg! Inkább ne írjon odáig! - Telefonon értesítem, igen! Isten önnel!
                    Mária.</p>
			</div>
			<div type="chapter">
				<head>4</head>
				<p>A hálószoba kis villanykörtéje mozdulatlanul hunyt a sárga ernyő alatt, és
                    alattomos, mélymelegű fényt öntött a meggypiros paplanok selymére. A sarokban,
                    mollfüggönyös ágyon egyenletes gyerekszuszogás neszelt. Mária magárahúzta a
                    takarót, és gyöngén, összeverődő fogakkal süllyedt a párnába - egy kis láz
                    révületét érezte a tagjaiban, és hirtelen, valami ideges túlérzékenységgel,
                    bántón ütött eszébe, hogy hitveságyban fekszik a mára kitessékelt férj helyén.
                    De Vera akarta így, hogy kedvükre együtt lehessenek a viszontlátás napján.</p>
				<p>- Máriám, nem egyeznél bele, hogy elszívjak egy cigarettát? Melletted a
                    hamucsésze - köszönöm! Te nem akarnál? - Nem, Zsuzsababa fel se veszi! Ideges
                    vagyok ma valahogy, és ez használni szokott, még úgyis beszélgetünk egy kicsit,
                    ugye?</p>
				<p>Szép, barna haját oldalt vetette, cigarettára gyújtott - és hallgatva feküdtek
                    egy darabig. Otthonról, az anyjukról és Ágneske sorsáról már mindent elmesélt
                    Mária, és most önmagukon volt a sor. A szokott testvéri bizalmasságra ma
                    nehezebben találtak rá, mint egyébkor.</p>
				<p>- Mondd... Andor későn jön haza? - kérdezte a leány végre elszántan, kicsit
                    visszafogott lélegzettel. - Úgy gondolom... nem én üldöztem el ma, hogy
                    megzavarom a szokásait?</p>
				<p>Vera kicsit zavartan felnevetett.</p>
				<p>- Dehogy!... Vele is kurtán bántam a búcsúzásnál, ugye? - De nem, ő elég gyakran
                    elmegy vacsora után, rendes kávéházi asztala van, építőmérnök kollégák - őt
                    nagyon ünneplik ott... Vagy hát mit tudom én? Éjféltájt rendesen hazajön. Néha
                    magam küldöm, ha soká nem megy, jólesik egyedül is lenni egy kicsit.</p>
				<p>Mária sorra nézegette a mustrát a tapéták frízén - a Vera cigarettája heves,
                    fel-felszisszenő tűzzel piroslott. - Hirtelen kézzel rázta le mind a hamut.</p>
				<p>- Hát tudod mit, fiam! Egészen bizonyos, hogy Bandinak valami asszony-ügye van
                    most megint egy kicsit; és egyáltalában ne gondold, hogy ez lényeges,
                    fiam!...</p>
				<p>- No, Vera! Hát minden férjes asszony ilyen képzelődő, gyerekes?</p>
				<p>- Nem minden asszony ilyen józan, mint én; a lányok, no azok meg persze hogy
                    másképpen képzelik - még a legokosabbak is, az ilyen mindent elolvasók. De ez a
                    valóság, fiam! Az emberben ilyenkor egy kicsit ágaskodik az irigy nőstényösztön;
                    - de ebbe már bele kell nyugodni... Általában, minek “vagy-vagy”-kodni az
                    élettel; azt “így is, amúgy is” játsszuk! Be lehet várni mindennek szépen a
                    végét.</p>
				<p>- Vera, miket beszélsz!</p>
				<p>- Tudod, én igen valószínűnek gondolom, hogy ha mi sokáig találunk élni, szépen
                    együtt ülünk majd Bandival a Zsuzsó lányunk ezüstlakodalmán is; de addig lesz
                    még néhányszor ilyen kis időváltozás. Én azt megérzem már - gyakorlatom van.
                    Ilyenkor sokkal kedvesebb velem, nagyon engedékeny, nem kérdi soha, hogy én
                    merre, hol járok, ha a városba megyek. Látod, ezen a békítő szándékon érzik,
                    hogy megbecsüli a házasságunkat, meg akarja tartani. Hát igen, mind a ketten
                    tudjuk, hogy aligha cserélhetnők fel egymást valaki jobbal; - tudod, az ember
                    mindig véletlenül kerül össze, a szerelem is véletlen, de éveken át úgy
                    összekopik, összefejlődik apróságokban, hogy végül már igazán legalkalmasabbá
                    válik egymásnak, együttélésre - és ezen még egy erősebb szenvedély se nem
                    változtat. - Nyugodt lehetsz, én nem fogom élire állítani a dolgot - ó, már
                    sokat gondolkoztam. Az élet nem elég hosszú, hogy az ember többször is elülről
                    kezdhesse a berendezést - pedig valami egységet mégis kíván benne. A házasság jó
                    erre - belül rajta mindig lehet rekonstruálni a viszonyt; nem gondolod?</p>
				<p>- De Vera, hát van komoly gyanúd valakire?</p>
				<p>- Most, azt hiszem, egy özvegyasszony ismerősöm foglalja le hetenkint átlag egy
                    estéjét. Legyen boldog vele! Tőlem mit vesz el? Ha szerelmes - mert az asszonyok
                    rendesen úgy csinálják, szegények -, akkor még sajnálom is. Rossz dolga lesz
                    majd azután.Másfél éve egy kis színésznőről tudtam biztosat, az jobban
                    haragított, de erről felteszem, hogy nem kíván anyagi áldozatokat. Soká nem tart
                    egyik ilyen ügy se - tudod, bolond is volna! Olyanja, aki megmarad, akihez
                    mindig vissza kell térni - van neki otthon is, nem is a legutolsó asszony; hát a
                    szeretőit legalább korlátlanul és a férfihajlama szerint akarja cserélgetni.</p>
				<p>- De hogy te erről így beszélsz!...</p>
				<p>- Ugyan, gyerek! Nehogy nagy dolgot csinálj ebből egy pillanatra is, nehogy a
                    mamát nyugtalanítsad! Tudod, a fővárosban másképp is van az - itt nagyon nehéz
                    lehet a férfiaknak egyet-mást elkerülni, itt mindenből az rikoltoz elő. És hát
                    mért ne tennék, mit kockáztatnak vele? Egy asszony soha, fiam, még a legkülönb
                    se ambicionálhatja, hogy egyedül legyen egy férfi számára. Tán nem is győzné,
                    nem is vállalhatná, vagy mi?... Persze, vannak aztán férjek, akik nem is
                    kellenének más asszonynak - de olyanért nem cserélném el... Ej, 
                        első az asszonyok közt, ez akarhat lenni valamirevaló nő;
                    - és az elsőség illúziója megadódik a házasságban. Látod, megtisztel azzal, hogy
                    minden iparkodással titkolja előttem a másikat - társaságban alig foglalkozik
                    vele. Bezzeg annak, szegény fejének, tudni kell rólam, látnia kell a Bandi
                    karján, pedig bizonyos, hogy szerelmesebb bele, mint én ma már. Ez természetes,
                    ugye? És tudod - ha egy asszony csalja az urát, az legtöbbször szinte
                    meggyőződésből, az elnyomott fél dacos jogérzetével; - de a férfi mindig valami
                    nagy, néha öntudatlan lelkiváddal, őt csak a vére hajtja - és a feleségéért
                    mindig a szeretőjén áll bosszút, ezt már megfigyeltem másokon sokszor. Folyton
                    érezteti vele a naiv, ősi, igazságtalan morális felháborodását - és hogy semmit
                    sem jelent az életében... Azt hiszed, nincs igazam?</p>
				<p>Hevesen, gyorsan beszélt, röviden, tört gesztusokkal. Mária ijedt ámulattal
                    nézett rá.</p>
				<p>- Csacsi, hát ne ess kétségbe. Azelőtt, iskoláslány korodban nem tudtam veled így
                    beszélni - hisz emlékszem, milyen ferde, hazug látás az, amit a
                    Valéria-internátusban magunkba szívtunk az én időmben is. De hisz már két éve a
                    világon élsz - egyet-mást csak megfigyeltél! Istenem, míg az ember leány marad,
                    nem fejlődik tovább!... Persze, vidéken más egy kicsit, kivált abban a derék
                    bugrisfészekben, szegénykém!... Tulajdonképp mennyire nem való vagy te sem arra,
                    hogy ott lecsaládosodj.</p>
				<p>- Arról szó sincs, megvigasztalhatlak! Hanem hogy te... én nem bírom el ezt,
                    Vera... nem értem!</p>
				<p>- Ej, rólam ne beszéljünk már, elég volt. Elég sok szép társadalomtudományi
                    szentenciát mondtam hamarjában a... megnyugtatásomra! Na, nevess te is, gyerek!
                    Hány óra - fél tizenkettő már? Adj még egy cigarettát! - Igen, és most beszélj
                    magadról!</p>
				<p>- Én azt hiszem - semmiképp sem volnék alkalmas erre!</p>
				<p>- A házasságot gondolod? - Csak nem én ijesztgetlek el, szegénykém!</p>
				<p>- Dehogy - nemcsak azért! Hanem, hogy úgy mindennap, akármikor, kéretlenül is
                    kéznél lenni... valaki számára, mint egy közömbös bútordarab, mint a keze vagy a
                    lába, amivel nem sokat törődik, amíg megvan!...</p>
				<p>- Hm, szenzáció lenni, becses, ünnepi ajándék, olyan, akit virággal díszített
                    szobában, lihegve és hódolva várnak! Emlékszem, a mi csoportunk is a Valériában
                    mindig “élmények”-ről suttogott esténkint. - Nem, a házasság csakugyan nem
                    valami differenciált, izgalmas “élmény”, galambom... Első héten én is,
                    emlékszem, mindig eloltottam a lámpát, és sötétben vetkőztem le, de az ember
                    felhagy az ilyennel. Mint egyéves menyecskét, egy kicsit operálni kellett, és az
                    uram ott állt az ágy fejénél, és nézte. Aztán a gyerek. Csúnya, állatian testies
                    dolgok ezek - a szeretetnek túl kell tenni magát holmi finnyásságon... Persze,
                    az, amit a házasság “lényegének” neveznek, szintén nem a legfinomabb dolog - ezt
                    már mondtam neked régen is -, és hozzá még egészben nem is jelentékeny. - Csak a
                    férfiak vannak olyan nagyra azzal,amit az utolsó kocsis is tud. - Vagy, hogy mi
                    nem vagyunk olyas fajta - a Laszlovszky-lányok -, ha csak Ági nem üt majd jobban
                    az apánkra ebben. Mi ketten csak a fantáziáját örököltük; te még sokkal inkább,
                    mint én. A fejünk éhes azokra a szép, bolond, izgalmas kis szenzációkra, amik
                    nélkül unalompocsolya volna az élet. De lásd, fiam, ehhez is férjhez kell
                    mennünk előbb, hogy aztán kellő öntudatossággal mehessünk el a dolgok széléig, a
                    legszéléig... Mondd csak, szerelmes vagy?</p>
				<p>Mária nem felelt, kicsit halványan, összehúzott szemöldökkel nézett maga elé.</p>
				<p>- Még mindig levelezel Seregély Pállal? - És otthon nincs valami egyéb,
                    házasságféle?...</p>
				<p>- Egyéb nincs, nem kell! - felelte a leány csendes, dacos hangon.</p>
				<p>- Hm!... Hát tudod - én nem féltelek... nincs is jogom hozzá. Magunkért felelősek
                    vagyunk, és a legszentebb szabadságunk, hogy kedvünk szerint parancsolhatjuk el
                    az életünket. - És az olyanféle emberek, mint ő, nem is igen vesznek el nőtől
                    többet, mint amennyit felelősség nélkül lehet. Csak asszonytól akarnának
                    mindent, lánnyal szemben adják a nagylelkűt, ritkán olyan fontos nekik az ügy,
                    hogy kitennék magukat vádnak vagy aggodalomnak. Hisz nekik könnyű!</p>
				<p>- Nem, Vera! Ez egészen másféle dolog - szó sincs olyanról!</p>
				<p>- Természetesen nincs szó!</p>
				<p>- Nem! - Ez az érzés egyoldalú nálam; tán nem is az, amit ti szerelemnek hívtok.
                    De én annak mondom - ez elnevezés dolga, ugye? - Ő nem is tud róla, őnála nem
                    egyéb igazi barátságnál.</p>
				<p>- Még nem látott téged?</p>
				<p>- Még nem.</p>
				<p>- De tudja, hogy ki vagy - ismeri rokonainkat, igen! Nem lehetetlen, hogy kedves
                    neki ez a kis lelki kacérkodás így - és úriember - és eléggé el van látva,
                    Istenem!... Ott a grófnéja!</p>
				<p>- Téreyné?...</p>
				<p>- Igen, a híres festőasszony. Együtt voltak Berlinben a télen, és a grófné
                    kiállított - nagy sikere volt. Pedig itt sokszor gyanúsították, hogy csak
                    Seregély csinál hangulatot az újságoknál mellette.</p>
				<p>- Ez már régi viszony?</p>
				<p>- Ó, hogyne! A társaságban már legitimált dolog úgyszólván. Szinte házasoknak
                    tekintik őket. - Pszt! Valaki jár kinn! - Bandi jött haza!</p>
				<p>- Nem oltjuk ki a villanyt!</p>
				<p>- Nem!</p>
				<p>A külső ajtóban vigyázva csikordult meg a kulcs. Lábujjhegyen - gyöngédebb
                    óvatossággal már nem is lehetett volna - lépdelt át a férfi az előszobán, a
                    felöltőjét levetette, és egy percre felcsavarta a lámpát, hogy megnézze még
                    egyszer, nem tapadt-e az aljához valami áruló gaz, ragadós, tavalyi bogáncs -
                    mert messze, kinn - friss, tavaszi mezőkön kószált valakivel. Az ebédlőben
                    ágyaztak ma neki, de a hálóból átszűrődött a sárgás, gyönge fény.</p>
				<p>- Még fenn vagytok, Verácska? - kérdezte megfogva a kilincset; kedélyeskedő,
                    természetes volt a hangja.</p>
				<p>- Jé, csakugyan nincs korán - nevetett vissza az asszony. - Úgy elbeszélgettünk.
                    De ne leskelődj, Bandi, nem szabad! - Várj, sötétet csinálok - így, most...
                    csak neki ne menj valaminek!</p>
				<p>Tapogatódzva a Vera ágyához ment, kezet csókolt és az arcához hajolt. Az
                    visszaölelte félkarral a nyakát - a megszokott puha mozdulattal, ki tudja, hány
                    századikszor. “Jó éjszakát!” - mondta hirtelen, kicsit hűvösen.</p>
				<p>- Jól fekszel, sógorasszonyka? - kérdezte nyájasan Mária felé.</p>
				<p>- Hogyne! Csak sajnálom, hogy kizavartalak. Olyan hosszú vagy, el se férsz tán
                    azon a díványon.</p>
				<p>- Elférek azért. És holnaptól, ugye, eligazítjuk Máriának a kis vendéghálót? -
                    No, jól aludjatok!</p>
				<p>Kiment, és vetkőzés közben megszagolgatta a mellényét. Ej - miért használ ilyen
                    erős parfümöt az az asszony; persze hogy megérezni!...</p>
				<p>Elcsöndesültek. Mária hanyatt feküdt, és egy gondolatra vér öntötte el az arcát.
                    Az jutott eszébe, hogy itt most ő az akadály - hogy ezek egészen,
                    lelkükkel-testükkel kibéküljenek mára. Aztán magára gondolt, és egyszerre
                    megörvendett, hogy nem mondott el mindent - a holnapi látogatás tervét.
                    Profanálta volna - vagy megzavarná; meg kell őriznie e néma lángot, magános
                    szerelmét, s a szép szenvedéseket - e folytonos, lilaszínű izzást lelke
                    legmélyén. Igen; kell, hogy ő más legyen annak az embernek - ha nem lehet 
                        legtöbb, legalább más, mint a többi asszonya. Ha
                    bármilyen áron - a távolmaradás árán is - meg kell tartania a viszonyuk drága -
                    egész lényét betöltőn mindennapiatlan voltát... Oktalan, heves fájdalmat érzett
                    ezeken a gondolatokon - aztán világosan a fülébe csengett a férfi meleg, szép
                    beszédhangja, ahogy ma először szólt hozzá a telefonból.</p>
				<p>Hajnaltájt szunnyadt el, és könnyű, zagyva, boldog álmai voltak.</p>
				<p>Gyönyörű kocsiút magas, pompás hegyoldalak hűs sikátorában; a meredek
                    sziklafalról dúsan, frisszölden hullt le a vad futólomb, szivárványos, csörgő
                    vizek és ezernyi, pompás, idegen virág mesebeli, nagy, nedves kelyhekkel a kék
                    és violaszín hihetetlen gazdagságában. - Aztán egy fehér pad, valami márvány
                    istenszobor alján, nyári éjszakában, messziről zümmögő, szomorú zene szólt...
                    Végre egy álomra világosan emlékezett. A telefonszekrény előtt állt, és a
                    kagylóból tisztán csendült ki a Seregély hangja, hízelegve, félig suttogón. “Nem
                    lépne közelebb?...” Engedelmeskedett, és fizikailag érezte ezt a közelséget.
                    “Öleljen meg!” folytatta a sohasem hallott hang lihegésbe fúlva. És az idegeibe
                    sugárzott valami hihetetlenül légies, mégis egész lényét átborzongó ölelés.</p>
				<p> ...És minden úgy volt, ahogy legszebbnek elképzelte pepecselő, finnyás
                    ábrándjaiban, otthoni, magános óráin sok éjszakának.</p>
				<p>Borús, hűvös délután volt, ritkás hó hullongott, bár a fölengedt vízen hajók
                    jártak, és az utcasarkon garmadával állt az ibolya, a barkás mimóza, kankalin.
                    De az asszonyok visszabújtak bársonyos, téli prémjeikbe, és szemük hamvas
                    fátylak alól csillogott ki. Minden hang élesen, különválva zizzent már a
                    levegőben a kemény tél siketsége után, és apró fuvalmakban rejtélyes tavaszi
                    illatokat szimatoltak az élénkülő idegek. Minden valami izgatott sietésre
                    késztetett ma - gyors lélegzésre, heves iramodásra. - “Mit fogok mondani neki?”
                    - ijedt fel gyerekes, nyilalló érzéssel a leány, mikor felszaladt a szőnyeges
                    lépcsőkön. “Ó - legjobb, ha semmit. Minél kevesebbet beszélni!”</p>
				<p>“Istenem, engedd, hogy minden szépen menjen, hogy semmi el ne romoljon, hogy ne
                    mondjak valami visszatetszőt, semmi kiábrándítót, ő sem - Istenem, add!...”
                    fohászkodott; és elszántan megnyomta a csengőt. A fiatal legény nyitott ajtót,
                    szeretett volna rámosolyogni, de az ajka idegesen elrándult. “Méltóztassék itt -
                    majd bejelentem!” Az előszoba nagy tükrében megnézte magát hirtelen, karcsú
                    alakját a mohazöld, csinos kosztümben, szép, fátylas kalapja alatt kicsit
                    átszínesült, porcelános arcbőrét - gesztenyebarna haját, mely simán ragyogott
                    meg szép homloka, finom halántékai mögött. Érezte, hogy disztingvált
                    intérieur-szépségének előnyére van ma minden - a levegő - a levegő, a felhős,
                    opálos fény; a színek, amiket viselt. És kissé megnyugodott.</p>
				<p>- Ó, parancsoljon!</p>
				<p>A házigazda felényújtotta mind a két kezét, az ablak iránt fordította, és
                    megnézte a hanyatló délután világánál. “Hozta Isten!” - mondta később csendesen,
                    meghatottan; lesegítette a kabátját, és az egyik nagy karszéket közelebb
                    gurította a zöld cserépkályhához. Fűtve volt még, és a parázs fénye egy
                    csodálatos, keleti szőnyeg virágain izzott. - Mária megsimult a bőrfotőj mély
                    öblén; hajlékony, karcsú tagjaival, és keskeny ajkait összefogta a félénk,
                    várakozó kíváncsiságban. A férfi az átelleni szék karját fogta, és könnyedén
                    meghajolt, engedelmet kérve a leülésre.</p>
				<p>- Kis Mária, csakhogy itt látom egyszer! - mondta melegen.</p>
				<p>És csendes kérdések jöttek semmi dolgokról, hogy mikor érkezett, meddig marad,
                    hogy vannak a rokonai, mit csinál Pesten? Formásan felelgetett, de lényük
                    zavartalanul fürkészte egymást eközben.</p>
				<p>A kávészínű agár jött, és letelepült ura lábainál. Éppilyennek gondolta... “Nem
                    álom?” tűnődött, és alig észrevehetően elmosolyodott.</p>
				<p>És beszéltek a vidéki városról, az író új darabjáról, könyvekről. Már meglelték a
                    levelek egy-egy szólamát, utaltak rá vagy továbbfűzték - a saját, külön
                    tolvajnyelvüket beszélték már. De még ürügy volt mindez, hogy tájékozódjanak,
                    megszokják egymás levegőjét, és önmagukat a másik szemével vizsgálják
                    képzeletben. - Mária érezte a siker nagy harmóniáját; - nem, nem rontotta el
                    semmivel még! Halk és ökonómiás volt, kissé leplezett és tartózkodó; Isten
                    őrizz, úgy beszélni, és annyit, mint a levelekben! Amaz jó volt, hogy túlessenek
                    a tudnivalókon és frázisokon - most nem kellett magyarázkodni, csak ösztönös,
                    könnyed érintésekkel játszani egymás lelkén, mint két összehangolt
                    citerán...</p>
				<p>- Ez Hella! Szép, kedves Hella!</p>
				<p>- Menj oda, öreg! Csak bátran!</p>
				<p>A kutya odafektette szűk állát a leány térdére, és az végigsimított néhányszor
                    szép, tiszta fején. A gyűrűje nagy opálja rózsaszínben izzott egy percre a
                    rávillanó tűzfénytől.</p>
				<p>- Nem akar körülnézni nálam? - kérdezte a férfi a nagy csöndben.</p>
				<p>A leány felállt, körüljárt kicsit félénk, puha mozdulatokkal a bútorok közt,
                    megérintette kezével a könyvek fedelét, a dohányzóasztal apróságait. Egy
                    pisztoly hideg csövéről hirtelen visszakapta az ujját. Pillanatra megállt a
                    szép, nagy női portré előtt; - fekete fátyolruhában ábrázolta azasszonyt, nagy,
                    fekete csipkés kalapban, sok, sötét ibolyával fedetten, gyönyörű vállai körül...
                    A férfi szó nélkül ment tovább.</p>
				<p>- Az íróasztala! - mondta egészen halkan Mária, és megfogta a régi szék cifráját.
                    Kéziratpapírok és könyvek hevertek ott, nagy, kovácsoltvas tintatartó, egy kis
                    egyiptomi istenasszony elefántcsontból s a térdelő, kapitóliumi Venus.</p>
				<p>- Itt, oldalt, lássa, milyen jó helye volna a maga arcképének, Mária! A két kis
                    öcsémmel szemközt. Bizony, már önkéntes az egyik.</p>
				<p>- Nincs nőtestvére?</p>
				<p>- Nincs, sohasem volt!</p>
				<p>- Az az édesanyja, ugye?</p>
				<p>- Igen.</p>
				<p>Együtt álltak meg előtte néhány pillanatig. A leány a képre nézett, majd a férfi
                    arcára, és megint vissza. “A szeme egészen olyan!” mondta végre és
                    elfordult.</p>
				<p>A kis bőrtáskája jutott eszébe, megkereste, és apró csomagot húzott ki. Fakólila
                    moaré-tok volt a selyempapírba göngyölve.</p>
				<p>
                    - Ezt... talán odatehetnők az arcképem helyett!</p>
				<p>Az író elcsudálkozva nyitotta fel, a kicsiny kép egészen ritka, bámulatosan régi
                    magyar üvegmunka volt; Sarlós boldogasszonyt ábrázolta félhold trónusán,
                    csillagokkal és ért kalászokkal körülvetten... Mária odalenn, valami eldugott
                    kis mívesboltban lelt rá - tönkrement felvidéki úricsalád gyűrűi, láncai közt -,
                    és csodának hitte, a véletlen babonás intésének.</p>
				<p>- Hátha talizmán! - mosolygott.</p>
				<p>- Az én Boldogasszonyom! - súgta meglepetten a férfi és
                    belepirult szinte - hisz ez gyönyörű kis jószág! Hogy köszönjem meg ezt a
                    kedves, szép figyelmét!...</p>
				<p>Hálás szeretettel csókolt kezet; egy darabig elemlegette még zsörtölődve és
                    kedvesen a nagy ajándékot.</p>
				<p>- Hanem azért a fényképről mégse mondok le - földi Mária!</p>
				<p>- Itt csak boldog asszonyok képe legyen!</p>
				<p>- Ó, gyerek!...</p>
				<p>Mária végigment a nagy szőnyegen, vissza a kályha közelébe. Erősen
                    alkonyodott.</p>
				<p>- Ne gyújtsunk világot? - kérdezte a gazda.</p>
				<p>- Még nem... talán!</p>
				<p>Megrezzent. Csöngettek az előszobán - csakhamar megjelent a Jankó feje az
                    ajtóban.</p>
				<p>- A méltóságos asszony izent a holnapi páholy miatt.</p>
				<p>Seregély kiment, beszélt a küldöttel - aztán visszaült megint a vendég közelébe,
                    a kis dohányzó elé.</p>
				<p>- Igen - mondta később félhalkan, komolyan -, annak az asszonynak nagyon sokat
                    köszönök. Ami energia van bennem, lebírás és bizalom önmagamban, mind
                    azóta!...</p>
				<p>Elhallgatott megakadva kissé. A leány világítón fehér arca meg se mozdult a
                    homályban. Sietve csapott át megint a becéző, baráti hangba.</p>
				<p>- Kis Mária, mondja, mivel kínálhatnám meg magát itt nálam? - Egy csésze teát,
                    igen?</p>
				<p>- Nem, köszönöm - semmiképpen! - tiltakozott hevesen. - Mire elkészülnénk -
                    mindjárt mennem is kellene!</p>
				<p>- Ó, akkor nem - ne még! De mit parancsolna? Nézze, bonbonok! - Jankó, hozz be
                    süteményt!</p>
				<p>- Nem, nem!</p>
				<p>- Hát akarjon valamit!</p>
				<p>- Hát... pezsgőt!</p>
				<p>Fellihegett kicsi, félig síró nevetéssel... A férfi csak egy pillanat felére
                    hökkent meg - aztán hangosan, telijókedvvel kacagtael magát. Egy csacsi, kedves,
                    nagy iskolás lány ült előtte.</p>
				<p>- Jaj - kisleány!</p>
				<p>- Magamon csúfolódtam... Semmi!</p>
				<p>- Vallja be, az intézetben képzeltek és álmodoztak ilyen csacsikat!</p>
				<p>- Csakhogy az régen volt már... Huszonhárom éves vagyok, sajnos!</p>
				<p>- Az én kis öreg gyereklányom.</p>
				<p>Mária lehajtott fejjel, megadón intett igent. De aztán megpróbálta összeszedni
                    magát - hamiskodni.</p>
				<p>- Jó, most találja ki, hogy mit adhatna nekem - magam sem tudom -, valami
                    légiest, ami egy az emlékekkel, amit öntudatlanul vigyek magammal; anyagtalan
                    jószágot.</p>
				<p>- A könyveimet mind elküldtem, ugye?</p>
				<p>- A könyv - az nem éppen súlytalan.</p>
				<p>- Szavakat persze! Valami új mesét akarna a kisbaba!
                    Csakhogy a világért se tudnék most...</p>
				<p>- Lássa, most csúfol - a szavakkal. Azért sem ezt!</p>
				<p>A keze után nyúlt, és megcsókolta.</p>
				<p>- Ettől meg... nem lett szegényebb!</p>
				<p>A sötétben is látszott, hogy az arcát elönti a láng. - A férfi felállt, egy
                    piciny parfümöskancsót emelt le a polcról, felvette az asztalkáról a lány puha,
                    galambszínű bőrkesztyűjét és rálocsolt néhány csöppet.</p>
				<p>- Köszönöm! - mondta a leány, arcához gyűrte a kesztyűt, és mélyen beszívta
                    illatát...</p>
				<p>Egyszerre elcsöndesedtek... A szemközti házban saz utcán már égtek a lámpák.
                    Egyikük sem mozdult. Mária fehér csuklóját, könyöktől fedetlen két karját
                    szűzies, merev mozdulattal tartotta csípejéhez, érezte magán a férfi tartós
                    tekintetét a homály leplébe rejtezőn. A gondolataik áthevültek, és néha
                    hallani vélték, hogy a másik lélegzik. Kocsik robogtak lenn a messze utcán, sok
                    távoli nesz elhaló, kábult zümmögéssé szűrődve ért ide. - Egy mozdulat - érezte
                    a leány - most megtörné a varázst; veszedelmesen, tán mindent összezavarón vagy
                    feloldón. - Nem - nem mozdulni meg! Így maradjon, minden - ez szent!...</p>
				<p>Élesen csendült meg ott kinn a telefon. Seregély felugrott - a lány is,
                    zsibbadtan egész testében, mintha vasbilincsbe verve ült volna.</p>
				<p>- Nem, ne készüljön! Mindjárt elintézem - csak a kiadóhivatal.</p>
				<p>Kissé soká tartott mégis. Mire visszajött, Mária már belebújt a kabátjába,
                    felhúzta kesztyűjét.</p>
				<p>- Ó, hát csakugyan megy már?</p>
				<p>- Fél hétre várnak otthon.</p>
				<p>- De ugye, ír majd hamar?</p>
				<p>- Igen.</p>
				<p>- És... nem bánta meg, ugye?</p>
				<p>A leány csak a fejével intett.</p>
				<p>- Semmi sem változott?</p>
				<p>- Nem változott.</p>
				<p>Finom csontú, fehér, akaratlan kezét odaengedte még egyszer, aztán kifordult
                    hirtelen. A férfi a lépcsőházig kísérte.</p>
				<p>- Most lesietek. Isten vele!</p>
				<p>...Így történt minden! - Mintha meg lett volna írva valahol - egy vigyázva
                    összegondolt színdarab valamelyik jelenetében... Mária arra gondolt, hogy
                    szebben, hibátlanabbul nem is képzelhette magános, éjszakai órák finnyás
                    ábrándjaiban. Egy percnyi zavaró emléke nincs - egy szertelen mozdulat vagy szó
                    a másik részéről sem -, ő százszor hálás neki azért. Tán élete legszebb félórája
                    volt ez! És hála azért a nemes, szép gyöngédségért, hogy idejében említette azt
                    az asszonyt, hogy nem alázta meg őt szerelmében a hiúsága vagy kíváncsisága
                    valami léha játékával. Így - így szép volt legalább!</p>
				<p>Tévetegen ment előre. Egy átjárónál gondolat nélkül várt, hogy az arramenő kocsi
                    elhaladjon; ám az megállt mellette tévedésből, azt hive, hogy intett neki. Hát
                    beszállt, megmondta a Veráék lakását. Mikor megindult vele - akkor vette észre,
                    mennyire szüksége volt rá. Elővette a kis batisztkendőjét, arcára szorította, és
                    hangtalan, mély, feloldó zokogással sírt. Közben egy-egy pillanatra érezte
                    kesztyűjén a Seregély Houx-parfümje mély, kesernyés, burkolt érzékiségű
                    illatát...</p>
			</div>
			<div type="chapter">
				<head>5</head>
				<p>Wien, augusztus 4.</p>
				<p>Ez nem útinapló akar lenni.</p>
				<p>Majd a Baedekerben aláhúzom a sorokat néhol, és széljegyzeteket irkálok bele
                    vasúton vagy múzeumban: ha lesz bennem annyi elevenség. Talán később, egyszer
                    fogok én még pedánsan is utazni; ó, szép aggleányságom boldog éveiben. Csinos
                    jövedelem; független, biztos mozgás és gyakorlottság, átszállók, bérkocsik,
                    hotelek zűrzavara közt - finom bőrtáska, angol pléd, kifogástalan szoknyák és
                    világos nyersselyem köpenyek a karcsúnmaradt alakon - emberies érdeklődések,
                    nyitott szemek, ápolt kéz - fátylas és enyhült derű a kedélyen; és
                    keresztanyaság az Ágnes húgom valamennyi gyermekénél, szóval némi műkedvelő
                    családiság is... Nini! Nem is olyan zord kilátások mához tizenöt esztendőre.</p>
				<p>Egyelőre pedig hajszolt és szándékos, tévedező, tökéletlen mindez; ejh, hát
                    törődöm én igazában városok nevezetességeivel, fontosak nekem a látnivalók
                    önmagukért? Szegény bolond én, most megint szomorú, felemás, tévedt játékba
                    kezdtem; útnak indulok, mint a kis Nielsfin az északi mesében, ki lábára húzta
                    cipőinek, piros, meleg szívét.</p>
				<p>Egy hónappal ezelőtt sok levelezőlapot kaptam; hegyek, paloták, hidak, tavak
                    képeit, futtában írt rövid nyájasságokat - és éreztem, tudtam, hogy együtt
                    utaznak, ő és az asszony. És Vera nővérem olvasta is valami lapban azután, vagy
                    társaságban hallotta... A kártyákból tudom, merre jártak, hol pihentek meg;
                    néhol még a hotelek címét is. És én most elindulok, és egyedül leszek mindenütt,
                    elhagyottan - és érezni akarom ezt. Azt hiszem, írni
                    fogok ide néha a magányomról és magamról.</p>
				<p>Milyen lassankint, az aggodalmával küszködve nyugodott bele anyácskám, szegény!
                    Kereste az ürügyeket: “Ideges vagy most, fáradt!” - és nem merte kereken azt
                    mondani ósdi, szigorú anyamódra az ő független, őszre már “nagykorú” lányának:
                    “Nem eresztelek mellőlem, őrizni akarlak a szárnyaim alatt, ágaskodó, nagy
                    csirkém!” Nem akartam észrevenni. Kellett, hogy kiszabaduljak egypár hétre a
                    fulladt, szorongó közelségéből azoknak, akiket szeretve szeretek.</p>
				<p>Ma először száll rám az este idegen nagyvárosban, idegen szavú, fajtájú nép közé
                    veszejtve; és az elhagyottság e különös, izgató szorongása idáig a legnagyobb
                    szenzációm. A hotelszoba négy fala; amiket sohase láttam addig, és tán sose
                    fogok; és ezerek hordták ide az életük átmeneti napjait, ügyes-bajos dolgot,
                    betegséget, szerelmet, az útrakelés ezerszálú okát; és én itt vagyok elmondható
                    ok nélkül - az én ezer közt is elkülönböző, bolond, oktalan okommal. Igen, de ha
                    ez nekem bensőbb és elhatározóbb minden kimagyarázható, elfogadott életügynél!
                    Nekem “ügy”-em ez; megint egyszer tisztán érzem, hogy valamiben, valahol “más”
                    vagyok mindenkinél - de ennek a titkára még nem jöttem rá világosan. Tán ennek a
                    kíváncsisága hajtott leküzdhetetlen kényszerrel - egyedül lenni, önmagamba
                    nézni. Most itt vagyok, este van, és ha akarom, hosszan, zokogva sírhatok itt,
                    és senkit meg nem ijesztek; el is mehetnék egyedül, le az utcákra, ismeretlen
                    veszélyekbe, és senki se kérdezné, mit akarok? Ha meghalnék is itt... meg se
                    tudnák az éjjel!</p>
				<p>Ma reggel érkeztem, lucskos szürke hajnalon, álmosan, összetörve az úttól - és
                    láttam egy pesties, lehangoló külvárosi utcát az első pillanatban, s a
                    pályaudvar előtt sivár és vizes téren búsfejű fiákeres lovak álltak, és áztak
                    bamba tehetetlenségben - és minden tisztátalannak tűnt fel a kőszénporos és
                    párás levegőn át... Istenem, de hát mit vártam? Micsoda naivitás? A városok
                    arca éppolyan semmitmondó így futtában, kívülről - mint az embereké, akik
                    szembekerülnek velünk a villamoskocsin fásultan és közömbösen, és kiszállnak a
                    szakasznál.</p>
				<p> Wien, augusztus 6.</p>
				<p>Negyedik emeleti ablakom a Ringre néz, és odalenn most színház utáni élénkség,
                    siető párok, maradozó társaságok, kocsik. Magasról olyan izgalmas, heves életnek
                    tűnik ez, hogy szinte fáj; pedig onnét jövök, félórával ezelőtt sietve vágtam át
                    az úton színházból jövet, és közönségesnek, nagyhangúnak, profánnak tetszett
                    minden elkapott szó, a langyos virágszag, a kései nyár ernyedtsége a szép,
                    selyemköpenyeges asszonyokon; mindez a kifejezett, nyers hév és szándék... Nórát
                    játszta egy vendégszereplő, berlini társulat - ugyanaz, amelyik a Seregély Pál
                    darabját is megvette a télre. Figyeltem a színészeket, és elosztottam köztük a
                        Histrio szerepeit. Egy nyúlánk, szőke, sima gesztusú
                    színészleány - ez lenne a hősnő majd, a fáradt és váró kastély-úrnő, Benigna, a
                    fehér özvegy. De hisz annyira tudatos, elkülönözött az aprólékosságig, és mégis
                    fakó... annyira német. Nem, nyilván kitűnő színésznő. - De Benignát nem fogja
                    tudni e tűnődve okost, e látva magavesztett, mindig szerelemelőttit és
                    függetlent, pompás, idegen, hadverő vitézek ölelései között is - ezt a szent
                    véletlen-asszonyt véletlen csókjai csodálkozásában... Ha egyszer
                    eljátszhatnám... hányszor álmodom... ezt, ezt az egy szerepet biztosan tudnám,
                    és mindentől különbözően!</p>
				<p>Ó - csak még ez a hóbort hibázik nekem újra!...</p>
				<p>Ma már második este vacsoráztam egészen egyedül egy kis asztalnál odalenn a
                    szálló restaurantjában. Mindig nagy gonddal öltözöm ehhez, a pincérek
                    megkülönböztetőn szolgálnak ki, és virágot tesznek az asztalomra. Mintha várnék
                    valakire! Ha várnék!... Néha biztosra veszem: így ülhetett nemrég Térey grófnő
                    őrá várva - az asszony, a szabad, bátor, előkelő, szép, talentumos... ezzel a
                    nyugodt fensőbbséggel szólt a hajlongó pincérhez - tán ilyes német kiejtéssel,
                    mint a francia születésűek - nagyon udvariasan és szórakozott közönnyel, és így
                    húzgálta le lassan a kesztyűjét, így nyúlt karcsú, finom ujjakkal a virágok közé
                    - a várás egyszerű biztonságával, derűsen és fel se rezzenve mosolygott
                    elényújtva gyűrűs kezét, amikor megérkezett, és alig érintve hajolt ajkával a
                    fehér csuklóra. - Az övék minden harmónia... minden.</p>
				<p>Egy fiatal, osztrák tiszt ült ma is, mint tegnap a szemközti asztalnál;
                    intelligens fejű, szögletes vonású szőke. Éreztem, hogy ma ő is vár valakit, és
                    ez furcsán lehangolt; tegnap egész estén engem figyelt nagyon kellemes
                    diszkrécióval, szinte jólesőn. - Végre jött egy szép, piros, ősz hajú asszony,
                    az anyja. Nagyon örültek egymásnak, bensőleg és vidáman beszélgettek és sokat,
                    mint akik régen látták egymást. És egyszer észrevettem, hogy a fiú
                    figyelmeztette rám az anyját; kis idő múlva megnézett, rokonszenvesen és
                    érdeklődve. - Egy pohárka szamorodnit kóstolgattam, és olyan furcsák jutottak
                    eszembe. Hogy például ez a nagy darab katona is icipici, pufók pólyásbaba volt
                    vagy huszonöt évvel ezelőtt, csak bámult és csámcsogott, és az a szép, kerek
                    asszony odaadta neki a fehér, erős mellét, akkor még virulót. - És mindenki, aki
                    most itt ül az asztaloknál, ágál, beszél, udvarol - és mindnek volt külön
                    gyermekkora, élettörténete, szerelmei, sorsa; a maga nemében mind egyetlen és
                    nem ismétlődő az idők és életek végtelen sorában. Gyorsan fizettem, amikor kész
                    voltam; és feljövet elmentem az asztaluk mellett - természetesen nem nézve
                    feléjük.</p>
				<p>Tudom, hogy mindenki férjes asszonynak néz idegenben; pincér, szobalány így
                    szólít. Vajon mit gondolnak felőlem? Most fel kellett jönnöm és lefeküdnöm,
                    pedig odalenn tovább folytatja életét a város. Ha lemennék egyedül, ha kocsiba
                    ülnék is... hova, merre? Nézés, gondolat, szó, ami érintene - sértés lehetne
                    csak. Asszonyvoltom a kiszolgáltatottság - valami rettentő kitakartság, amivel
                    járunk-kelünk, amit sohasem felejtenek velünk szemben, és mi magunk sem -
                    edényei vagyunk valaminek, aminek szándéka, öröme, akarása nem a miénk. Csak a
                    felelőssége, a nyomorúsága.</p>
				<p>Milyen csúnya gondolatok!</p>
				<p>Ők ketten bizonyosan nem feküdtek még le ilyenkor. Vagy igen?... A Rathauskeller
                    után zenét hallgatni mentek vagy az aprószobás, japános kis művészkávéházba -
                    asztalukhoz ült az a különös, lengyel festő, akit egy levelében említett - talán
                    az itteni író, aki ismertetni szokta őt a feuilletonjaiban. És az asszony
                    trónolt köztük szépsége, rangja, tehetsége irigyelt ragyogásában - irigyeltetve
                    a férfit, aki birtokolja őt büszkén és nyugodtan, mint életéhez tartozót. Aztán
                    a kocsijukhoz mentek, és tán még elhajtattak, végig az utcákon, ki a szabadba
                    valamerre. Ők talán már nem is beszélgetnek sokat egymással - annyira egészen
                    együtt vannak? Egy egészen egyszerű, kicsi kézszorítás, egy apró kézmozdulat,
                    sóhaj; és mindent megértenek.</p>
				<p>Bizonyos, hogy külön szobákat bérelnek útközben mindenütt; nem is egymásba
                    nyílókat. Ők mesterei a szerelem őrizésének; próbált és okos, tán csöppet
                    szomorú értők, akik tévelygéseken át jutottak el egymáshoz, és egyek a finom és
                    szelíd szándékosságban; megpihenni és megbecsülni! És bírnak tán soha el nem
                    véteni egyetlen mozdulatot sem.</p>
				<p>Lefekszem és végiggondolom ezt!</p>
				<p> Wien, augusztus 7.</p>
				<p>Holnap délben utazom tovább.</p>
				<p>Ma, későn délelőtt a reggelinél megint láttam a fiatal katonát. Egész idő alatt
                    figyelt engem értelmes, kíváncsi, meleg tekintettel. Később meggondolta, egy
                    újságot kért és belebújt; kis időre én próbából felkeltem, és egész halkan
                    indultam. Megérezte és felütötte a fejét, utánam bámult, amíg tehette; szóval,
                    nem is olvasott igazán az előbb.</p>
				<p>Múzeumot jártam délelőtt; de ma sehogy se bírtam. Ebéd után Schönbrunnba
                    mentem.</p>
				<p>Seregély Pál nagyon szeretheti ezt a kertet; vagy kétszer is emlegette valamire
                    hasonlatul e csonkított élet, e nyírott taxusfalak természetellenes, izgató
                    szépségét, amint a nagyszerű és tág teret befogják; s a márványok különváló,
                    idegenszerű, kísértetien felcsendülő életét a zöld barlangok mélyén. Kivittem a
                    balladáskönyvét, és az egyik lányszobor alatt olvastam a  rend=&quot;italic&quot;
                        &gt;Boldogasszonyt. Vajon szoktak ők olvasni együtt - tudja-e az asszony
                    is könyv nélkül a verseit, megmutat-e mindent írás közben? - Vagy tán olyan
                    embernek, mint ő, csakugyan nem ez kell az asszonytól? Támasz, erősség,
                    inspiráció... mire az neki így, közvetlenül; túl van ő már azon? Tán mese az
                    egész, hogy asszony adhat valamit ebben a formában egy igazi talentumnak?
                    Öltözzék pompásan, legyen tökéletes pillanatnyi ráérzésekben; teli valami
                    kimondhatatlan, sosem említett, inkább negatív asszony-zsenialitással...</p>
				<p>De nincsenek-e vajon rettentő percei is; ki tudhatná azt? Fáradtság, kétkedés - a
                    félelem, hogy most-most talán már terhére van egy kicsit, és a férfi talán csak
                    udvariaskodik? Vajon leszögezték, szóval elintézték-e már egymás közt ezeket a
                    dolgokat, és úgy szabadultak meg tőle? - Én bizonyosan nem bírnám el a lankadás
                    perceit; nem tudnék okosan és elszántan bízni az új lendülésben! Történhet-e két
                    ember között minden zavartalanul és összevágón?</p>
				<p>Esteledett, és akkor nagyon szép volt - ahogy megindultam, és utat veszítve
                    jártam a kert ismeretlen, gyönyörű távolságain. Vörhenyes fák, sárga fák a zöld
                    közt - szokatlan és elbűvölő fényverődések a színes alkonyatban; a flamingók
                    komolyan és graciózusan lebegtek rózsaszín nyakuk pompás vonalával, és vékony
                    lábuk alig látszva, szinte elveszett alóluk. - Egy percben sikerült mindent
                    feledve egészen, véglegesen csak szomorú lenni és fájni. Itt ezek alatt a
                    színszóró fák alatt, ahol alig jár ember - bizonyosan elfeledtek minden
                    gondolatot, formát, óvatosságot; és hirtelen szorítással átfogta a derekát, és
                    hátrakényszerítette a gyönyörű fejét - hogy a száját érhesse heves, forró szája
                    csókjával -, és ez lehet mégis minden; és ők bízvást megnyugodhatnak egymásban,
                    mert vannak ilyen perceik. Most látom a száját - lehunytan a szemét - az egész
                    drága férfiarcot a vágy mindennél szebb, mély és fájdalmas
                    elkomolyodásában...</p>
				<p>Holnap tovább utazom.</p>
				<p>Drezda, augusztus 10.</p>
				<p>A kedves, barna madonna; ez a legédesebb és legegyszerűbb minden világkincse
                    között, amit ember alkotott. De hogy teli van itt vele minden kirakat, plakát,
                    hirdetési oszlop, képes levelezőlap! S az utazók, akik körülülik elszánt
                    áhítattal, némán; ahogy morcos feddéssel néznek egy fecsegő fiatal párra, ahogy
                    titokban kihúzzák és megnézik az órájukat, akárcsak otthon, az anglikán
                    templomukban.</p>
				<p>Néhány kép, ami futtában megfogott - tonzúrás papok mélyfekete csoportja heves és
                    tömzsi gesztusokkal; Szent Sebestyén-jelenetek, lázpiros ruhájú emberek
                    feltörtetése ködkék oszlopok, lépcsők között... párszor véletlenül megnéztem a
                    festő nevét - azután már mindig. Cranach - az északi reneszánsz e biztos és
                    nyugodt szándékolója, a protestáns főemberek barátja, udvari festő,
                    polgármester, tekintélyes és népszerű polgár. Lám, egészen, egészen mást láttam
                    bele én e lázas lebegésű ruhákba, s az oszlopközök elvesző mélységeibe! - Ez tán
                    csalódás. Hát ez lehet csak a művészet? És száz meg száz kép, átmeneti, futó,
                    mégis fárasztón halmozódó benyomások, és nincs vége, és nem lehet
                    abbahagyni.</p>
				<p>Talán egyképpen lehetne. Olyannal járni itt, akinek ez élettartalma, mestersége,
                    öröme - és akit nagyon szeretünk, és akivel kinn, szabadban átpihentünk vagy
                    átkocsiztunk egy napos délelőttöt, és akkor pihenten, kellemes kedvben betér
                    velünk ide, csak úgy - és minden vászon felragyog a múzeum homályában, és minden
                    alak felmozdul - és ő végigszalad velünk száz közt, és egynél megállva azt
                    mondja: “No, most nézd, kedves - ez egy Cranach!”</p>
				<p>Ezeket azért gondolom most ilyen akarattal, mert Seregély Pál a festő-asszonnyal
                    utazott.</p>
				<p> Berlin, augusztus 14.</p>
				<p>Tegnap jártam abban a szép, kertes kis Künstlerhausban, ahol a múlt télen a
                    Téreyné képei ki voltak állítva. Megkerítettem valahogy egy akkori katalógust,
                    amiben van néhány fényképreprodukció; mert én még egyetlen dolgát sem
                    láthattam. Intérieurok, fő mindig az ablak, a fényforrás - aktok az elvékonyult
                    felső test nekiszabaduló mozdulatával, egy csodálatos arcképtanulmány. Őt, úgy
                    látszik, nem festette, vagy csak nem állítja ki; a katalógusban nincs
                    említve.</p>
				<p>És aztán belejöttem, és képeket néztem estig szakadatlanul - régit és újat - ma
                    délelőtt Böcklint, ámultam, és felzaklatva és beleszédülve már - észre nem vett
                    halálos idegkimerüléssel, míg egyszer csak forogni kezdett velem az egész, a
                    szemem elé enyhítő sötétségek jöttek - és akkor egy teremszolga észrevette,
                    udvariasan karonfogott, és levegőre vitt. Tulajdonképp éhes és álmos lehettem -
                    délután pihentem, és fürdőt rendeltem, és gazdag uzsonnát hozattam fel, kakaót,
                    vajas kenyeret, banánt, szamócát.</p>
				<p>Elképzelhetetlenül jólesett ma ez a sok, testies átengedés. Langyos, bő víz,
                    amibe pazarlón öntöttem a levendulavizet, egy kedves szobalány, aki vetkőzni
                    segített, odakészítette a bassin melletti kisasztalra a habos szamócát és egy
                    szál orgonámat, amit két egész márkán vettem ma egy friedrichstrassei
                    kertésztől; de minden kellett ma, és az is kellett, hogy lecsukja az
                    ablaktáblákat fényes délután, és felcsavarja a villanykörtéket a nagy,
                    sötétsárga, sűrű ernyőkkel. Akkor halkan kiment, csodálkozás és tapintatlanság
                    nélkül. Csend lett, és zengő csattanás volt egy vízcsepp ütődése. Lehunytam a
                    szemem, és arra gondoltam: ha most nem itt volnék, hanem valahol nagyon-másutt,
                    és nem is tudnám, hogy hol vagyok - és a harmadik vagy negyedik szobában egy
                    ismeretlen kéz Grieget játszana halkan.</p>
				<p>És így, lehunyt szemmel azt mondhatnám magamnak, mindent elfelejtve: “Milyen jó
                    nekem! - Itt van minden jóleső, minden felhangoló!...” És az ő karjában lennék,
                    és akkor is csak ezt gondolnám. “Milyen jó, itt nála van a legjobb helyem
                    nékem!” - És az a gondolat volna a legjobb. “Ez a
                    hivatásom, a meggyőződésem, őt szeretnem kellett, és eljutottam hozzá!...”De
                    Vera magyarázgatta egyszer, hogy ez nem az igazi; hogy nem így kell várni és
                    ünnepelni a pillanatokat. És úgy, ahogy ő magyarázza az asszonyi dolgokat...
                    nem, nem értem. “Hisz az agyvelőnk is a testünk!” - felelte. Természetesen!...
                    Hiszen az életem tele van vele, mindig rágondolok, az egésznek végső értelme ő -
                    és a legkülönb. De az, ami ölelés és csók után jön és úgy külön, önmagáért...
                    ej, az ilyesmi csak azután jön meg nyilván. A szívemig
                    szalad a vér, ha egy hozzáhasonló eleven vagy festett arc kerül szembe velem. -
                    Vajon olyan asszony vagyok én, rendes, mint a többi?... Már megint ez a
                    félelmetes, idegbajos gondolat! Hát mi közöm hozzá,hogy a többi milyen?</p>
				<p>Csakugyan fáraszt az út és ez a sok városi zaj, kultúra, kép, színház. És van tíz
                    napja, hogy alig szólok emberhez a legszükségesebben kívül. Holnap Svájc felé
                    megyek; a múzeumjárással végeztem, hálistennek!</p>
				<p> Interlaken, augusztus 14.</p>
				<p>A hotelszobám erkélye az Aar-ra nyílik. Zúg és zuhog és él alattam a víz,
                    szikrázik és felcsap fehéren minden új pillanatban újra; és mindig, éjszaka is,
                    ha alszom, és tavaly ilyenkor, életem bármelyik percében vagy a születésem
                    előtt; és a halálom után és mindig, folyton kezdődik és múlik egy nagyszerűn
                    mozgalmas kis dráma; száz és száz fehéren ragyogó csepp felszökkenik versengőn -
                    magasra nyúlik, mint tündéries karok esdeklése; egy megszikrázik a csúcson és
                    zuhan, széttörik, lesüllyed mélyre, így szállt és hullt a víztajték akkor is,
                    amikor ők jártak itten.</p>
				<p>Este van, feketén kísértő hegyárnyékok összébb sereglenek, egymás mögé
                    zsúfolódnak, mintha rá akarnának rontani a völgyre, vagy csak jobban ügyelni,
                    fenyegetni. A csúcsokon a turistaállomások előtt csillagnál erősebb fényt
                    sugároz le egy-egy reflektor. És zúgnak és csörögnek örök, altató ritmussal az
                    örök vizek; elevenek, jeges mezőkről jövő friss, üde vándorok. És messze, apró
                    malmok meg fűrészgépek lapátjai ütődnek meg a kései órában - sűrű, monoton,
                    mormogó ritmussal. Milyen csodálatos levegő ez!</p>
				<p>Hát ha most itt volna mellettem!... Ebben az éjszakában, itt az erkélyen; - és
                    erre a ritmusra lüktetne bennünk minden - és így a kényszerítő szerelem szavai.
                    “Drága, édes - legédesebb - fehérem, jóm - szeretlek, akarlak, az enyém
                    vagy!...” Szeretnék itt állni vele egyölelkezésben hajnalig, mint Izolda a
                    hajósátor előtt. Igen... és aztán Ővele bizonnyal semmi sem undorító, ő úgy
                    tudná, hogy észre sem venném azt, ami benne idegen lehet és groteszk. De hát
                    miért az? - Ó, de hisz nem is fontos, hisz az csak szimbólum kell, hogy legyen;
                    egy a szónál erősebb kijelentése ennek: “Szeretlek, szeretlek!” És én 
                        tudnám, hogy szeret. És ami történik két ember közt így,
                    azt halálos komoly drámává szenteli az asszony számára az életkockázat, és
                    mindennek kockázata.</p>
				<p>Vajon ültek így együtt valaha az Aar-t hallgatva és az éjszakát? Vajon gondolt-e
                    rám csak egyszer is komolyan és gyöngéden olyankor?</p>
				<p>Miért nem születik gyermeke Térey grófnénak? Tán nem akarja? Hogy lehet nem
                    akarni, hogyha szereti őt?</p>
				<p>Néha úgy érzem, a karom le hagynám vágatni annak a kedvéért, akit szeretek és a
                    két szemem... és akármit. Hogyne tenném meg akkor azt is, ha ő akarja, ha neki
                    az fontos, ha boldogítanám egy percre vagy csak szolgálatára lehetek.</p>
				<p>...Milyen különös, hogy most ez jutott eszembe! Egyszer régen, az internátusban
                    így hajoltam ki éjjel az ablakon - tavaszi, furcsa éjszakán a friss lombú térre
                    -, tán az illatában volt valami hasonló a mostanihoz! Egy zongoraszobában volt
                    az; és valami ilyenre gondoltam, mint most, de nem ilyen szándékosan és
                    kifejezetten - és lehunytam a szemem. Akkor lövést hallottam egészen közelről,
                    és alattam a téren - beljebb egy kicsit - egy férfi hanyatt esett egy padon.
                    Láttam, vagy csak képzeltem, hogy a halántékán csurog a vér. A karja lecsüngött.
                    Egy rendőr szaladt az utca felől, megnézte föléhajolva, és hosszan sípolt - és
                    messziről felelt rá a másik.</p>
				<p>Mennyire emlékszem erre. A tavaszi bokroknak egy kicsit ilyen szaga volt.</p>
				<p>Brienz, augusztus 20.</p>
				<p>“Hotel du Lac” - mondtam az este a hajóhordárnak, és levétettem a kosaraim a
                    másik szálló kocsijairól, ahová felrakta. Tisztán emlékszem; ők itt laktak. És
                    ma, hogy a szobalány lehozta utánam a teraszra a vendégkönyvet; kikerestem
                    belőle a két nevet: Paul v. Seregély - Gräfin Erna Térey.</p>
				<p>Olyan különös, zavaró és idegenszerű ez. Írott nyomokra leltem, és ez most már
                    nem képzelődés, önkínzó, érdekes, konok álom; ez már egyszerű bizonyosság. Itt
                    laktak, itt ültek a tóra nyíló nagy teraszon, a bő németes reggelinél; szemközt
                    a gyönyörű, kedves, kerek vízzel és a hirtelen záródó hegykulisszákkal.
                    Mosolyogtak a reggeli verőfényben, beszéltek is erről-arról, ettek, számlákat
                    intéztek. Igen, útközben annyi profán dolgot kell lebonyolítani. - És élet
                    közben?...</p>
				<p>A kétágyas szobákba valami zavart, reggelies szégyenkezéssel pillantok be a
                    folyosóról. Úgy laktak vajon? Itt minden olyan nyílt, bizalmas és egyszerű! Az
                    ágyruha friss, tiszta, üde szagú, mint a hegyi levegő itt: de az enyémen
                    átható,finom asszonyparfüm érzett; túl mosáson, friss vasaláson; belevette
                    magát; tán valami szép kis francia dáma csipkéinek, a lágy és rossz kis
                    asszonytestnek itt hagyott emléke. Istenem, hányan, de hányan szerettek, öleltek
                    már itt; és évről évre ez eldugott, kedves, derűs châlet-ek facifrás szobáiban,
                    a tiszta, kacagó svájci nyarakon át. És hányan gondolhatták, szegény, magános
                    kóborlók ugyanezt, amit én tegnapelőtt odaát Interlakenben, az Aar fölötti
                    erkélyen; “Ha itt volna, ha itt történne velem valami
                    szép és egész életdolog!” És senki sem tud, lám, annál fontosabbat, teljesebbet
                    kigondolni. “Ó, élet ünnepélyessége!...” mondjuk esengve - és hát ennyi az
                    egész: két meleg ajak és az este káprázata, hogy rászedjen.</p>
				<p>De hisz én a kijózanodás fanyar ízét érzem ma; mint valami igazi vétek után; vagy
                    igazi nászútról visszafordulóban!</p>
				<p>Pedig Brienz a világ legkedvesebb faluja. Mennyi faragott fakanál, diótörő meg
                    medvés papírvágó; és mennyi szép piros, virgonc, életerős kisgyerek! Ha valaha
                    gyermekem születne, itt szeretném nevelni kétéves koráig legalább, ezen a pompás
                    tejen-vajon. Kacagnivaló, borzasztó furcsa, hogy én most erre gondoltam. Pedig
                    hát miért is ne tulajdonképpen?...</p>
				<p>Luzern, augusztus 23.</p>
				<p>A pénzem fogyóban, és ez itt, éppen itt váratlanul elszomorító. Árván és
                    kedvetlenül gunnyasztani a parti gesztenyefasorban, útszéli padon; egy
                    másodrendű szállóban, rosszul töltött éjszaka fáradtságával, és előttem korzózik
                    a gazdagok világa, szép fehér ruhák, csipkekalapok s a férfiak világos panamái,
                    halvány színű turistaruhái a tarka, angol nyakkendőkkel. Egyszerre annyira kívül
                    érzem magam mindenen, ami jobb, magasabbrendű élet - egyszerre kellemetlen
                    fennhéjázást, léhaságot, buta részvétlenséget látok ezeknek az idegeneknek
                    minden kacajában, összetartozó, társas vidámságukban, mely mindenki mást -
                    (engem?!) - kizár a körükből; - egyszerre lázad és gyűlölködik az érzésem, és
                    kínlódom e borzasztó kötöttségen; hogy most, bármennyire akarnám is, nem
                    költözhetnem át egy drága, kitűnő hotelbe, nem rendelhetnék fürdőt és finom
                    vacsorát, nem ülhetnék kocsiba, nem vásárolhatnék magamnak és a húgomnak a
                    gyönyörű ametisztekből és achátokból, amik nem is túl drágák, égetett-ezüst
                    foglalatban, és ragyog a szépségüktől minden kirakat...</p>
				<p>Furcsa, hogy keserves kedvemben most, tán most először jut eszembe egy otthoni jó
                    barátom, Apostol tanár, mert egyszer nagyon okosan fejtegette nekem az
                    osztályérzések lélektanát. Na, hiszen egyéb sem hibáznék nekem még, mint ilyen
                    tömegérzésekre ismerés magamban. Nincs nekem úgy külön is elég zűrzavarom?</p>
				<p>Milyen pompás dolog egy ilyen fehér autó - Istenem!</p>
				<p> Lindau, augusztus 25.</p>
				<p>Korán hajnalban szálltam ki, és délután továbbmegyek.</p>
				<p>Most már közelebb visz óráról órára a vonat - hazafelé.</p>
				<p>Reggel fél négy. A szürkületben üresen, magánosan kong a lépés szűk és ódon utcák
                    kockakövén, olyan kihaltak a csendben most, mintha a régi, középkori lakóik
                    dermedve aludnának az árkádos házakban,kifelé görbülő, zömök pillérek és hasas
                    rácsú ablakok mögött. A sarkon valami ózsidó felírás egy parányi, csukott bolt
                    fölött... A lépéseim zaja visszacseng?... Nem, mások járnak ott, korai emberek a
                    szomszéd utcán! Most kilép a sarkon egy társaság, két fehér ruhás, fehér cipős
                    leány,egy mama, egy gavallér. Búcsúznak, az egyik húga lehet az ifjúnak, de a
                    másiknak, aki elválik az anyjával, rejtve és tartósan megszorítja a kezét. Odább
                    a másik utcaközben is fellibeg egy fehér ruha - álomruha - bál, nyári bál volt
                    az éjszaka Lindauban! És azt a kézszorítást csak én láttam, vadidegen lélek
                    ebben a hajnalban - és egyetértően és gyöngéden gondolok rájuk, mintha már öreg
                    volnék, és asszony volnék és túl a magam életén, mindenen. Nem is olyan rossz
                    ez!</p>
				<p> Salzburg, augusztus 28.</p>
				<p>Még egy elszánás, egy délután itt! És ma utolszor alszom idegen vendéglői ágyban,
                    most már egyfolytában megyek hazáig.</p>
				<p>És indultam előírásosan az idegenforgalmi iroda várostérképei, plakátjai után. Át
                    a kis folyón, fogaskerekűn fel a várba, szegődtem az angolok csordája után,
                    hallgattam a vezető daráló mondókáit. “Leonhard érsek hálószobája - a híres, gót
                    cserépkályha, a répás címer meséje - Szent Ruppert városalapító a sótartóval...”
                    És börtönök a föld alatt, kínzókamra, rostély, feszítőkerék. És olyan hitetlen
                    szívvel állok előtte ezen a profán és fáradt napon. Hátha csak kulissza mindez!
                    - ilyest éreztem egészen oktalanul. Vagy ha igaz is; - hány ezren megbámulták
                    már azóta, lecsudálkozták róla a századok hamvát, a friss megilletődést.</p>
				<p>...Szép, kedves, kies város - egy ősrégi orgona játszott egy korált odafenn,
                    aztán a harangjáték egy ócska, szürke templomtoronyban. Milyen furcsa lehet itt
                    születni, felnőni, hivatalt viselni - és meghalni is itten!</p>
				<p>Jó lesz már otthon az ágyamban! Az idegen párnáktól, ha frissen húzottak is,
                    mindig irtózom egy kicsit!</p>
			</div>
			<div type="chapter">
				<head>6</head>
				<p>Hosszú, hosszú hónapok múlva, egy téli estén akadt kezébe ez a kis füzet. Erőt
                    vett magán, ésvégigolvasta - ahogy már rég ideje nem -, és a lámpafénybe nézett
                    soká, ölbe ejtett, tétlen kezekkel.</p>
				<p>Most küszködve akart egészen visszakapcsolódni gondolatban a fél évvel ezelőtti
                    magához. “Egységet, egységet az életbe, valami teljest és egészen kitöltőt!” -
                    ezt akarta volt mindig, öntudatlanul is kereste - és hát itt tartana már? Hogy a
                    dolgok halványulnak, és lassan csúsznak odább - semmi okáért. Csak mert az idő
                    jár.</p>
				<p>Ijedezőn és hitetlenül gondolt rá régen néha: hogy lenne az, ha egyszer
                    megváltoznék a kapcsolatuk Seregély Pállal, ha nem jelentené azt neki többé,
                    amit eddig?... Igen, hisz a levelezésük hangja nem is lett más külsőleg; akkor,
                    a találkozásuk után a férfi melegen és hálásan írt, és tele volt apró
                    figyelmekkel iránta, csakúgy, mint azelőtt. De ő - (most már érezte) valami nagy
                    változást várt attól a lépéstől, be nem vallottan valami bensőbb közeledést -
                    bizony, a csodát talán!</p>
				<p>A férfinak egy kedves kíváncsisága elégült ki, a dolog finomságában és
                    különösségében tetszelgett is egy kicsit; hálásan, hogy nem járt durva
                    kiábrándulással ez a kis kaland, mint rendesen az ilyen irodalmi ismeretségek.
                    És aztán nyájasan, csöppet meghatottan kezdett napirendre térni fölötte.
                    Látta,hogy itt egy kifinomult, kissé felcsigázott lélek álmodozásainak lett
                    ürügye a véletlen révén, de komolyan vette érte a felelősséget, ami annyit
                    jelentett, hogy szépen bánt vele, és egy kevésnyire erőt vett hódító
                    férfihajlamán. Önmaga előtt lovagi gesztussal maradt meg “csak jóbarát”-nak, tán
                    még inkább apáskodott, mint azelőtt, észre sem véve, hogy bizonyos szempontok
                    miatt őneki is így kényelmesebb. És hát az egész dolog... készen volt már most.
                    Hová fejlődhetett volna tovább? Ritkábban váltottak levelet, és keresettebb
                    modorban, anélkül, hogy akarták volna.</p>
				<p>“Hátha egyszerűen már kiadta egymásnak itt mindkettőnk azt, ami egymás számára
                    valamit jelenthetett?”... töprengett a leány, és még mindig szenvedett az ilyen
                    gondolatoknál... Azelőtt, gyönyörű és szomorú álmodozásaiban néha elszánta
                    magát: hát jó, neki csak ennyi jutott, hát beéri az élete
                    ennyivel, ez méltó dolog legalább! Az a fontos, hogy ő maga szerethet. És a
                    szerelem nem is kell, hogy történés, kölcsönösség, kapcsolat legyen, ez
                    lényegében érzés, és ilyenül zavartalan lehet és legalább
                    megőrizhető... De nem őrizhető meg! Igen, ha két ember csupán egymással szemben
                    állana és hatna; de keresztül-kasul találkozón és ellenkezőn száz más erő jön:
                    hangulat, zavaró benyomás, idegen vágy és akarat. És sohasem tudhatjuk a másik
                    félről, nem jött-e annál közbe valami végleg eltérítő. Lám, Seregély Pál ismerte
                    és szerette Térey grófnét már akkor, amikor vele (hiába, mégiscsak a férfi
                    játszós, érdeklődő módján) levelezni kezdett!... Mennyire semmit sem jelentett ő
                    annak az embernek, akire az élete három fiatal évét elvesztegette; “száz
                    feleségnél hívebben” - ahogy akkoriban bús tetszelgéssel mondogatta magának! -
                    De hátha még koldusabb lenne az élete e nélkül az ábránd nélkül?</p>
				<p>Lám, ezeket a furcsa, áthevült, beszámíthatatlan dolgokat a múlt nyáron irkálta
                    csak! “Mennyire tudtam volna akkor szeretni, ölelni
                    valakit!” - gondolta hirtelen és szinte átborzongott. Egyszerre olyasmit
                    érzett, hogy méltatlanság esett vele, valami nagy, vétkes kárbaveszejtés. És
                    eddig ismeretlen szégyenkezés fogta el. - “Annyira véletlene az életnek, hogy
                    nem engem szeret szerelemmel!” biztatta,magát sietve, de az érzése mégis
                    kudarcnak jegyezte ezt most már és sérelemnek. Az alázat és odaadás
                    fölemésztődött benne észre sem vett átmenettel. Mindaz, amit titokban sokra
                    tartott és hitt magában, finnyás kis lelki páváskodása és gőgje, mit egy időre
                    elaltatott ez a légies szenvedély, most feltámadt lázadón. “Mégiscsak az
                    történt, hogy nem kellettem neki! Nagylelkű hősködés ürügyével - egyszerűen nem
                    akart elfogadni engem! Lám, egyetlen férfit éreztem méltónak az életben, és
                    annak nem voltam elég jó! Mit érek akkor? Még arra sem érdemesített, hogy
                    összetörjön, hogy játsszék velem, és kegyetlenül elhagyjon, és eldobjon, és
                    elintézze legalább az életemet!” Ilyenekkel gyötörte magát.</p>
				<p>Így, minden átmenet nélkül már sokszor támadt rá egy-egy percben valami heves,
                    haragos kijózanulás, hogy szinte nem ismert magára és kutatta, honnét, mióta?
                    Valami kívül eső ok?... És szántszándékkal gondolt azokra a férfiakra - kettőre
                    is -, akikkel most többször volt együtt, mert az élet és a haladó napok véletlen
                    logikája váratlanul és önkényesen összehozta velük. De nem, ezek... semmi! És
                    még nem merte végiggondolni azt, ami tán az igazság: hogy egészen egyszerűen,
                    olyan ok nélkül, ahogy támadt, elmúlóban van itt egy szerelem. Egy ideges,
                    kicsit mesterkedő, parfümös-levegő szerelem, félig internátus-ízű még, és éppen
                    mert nem volt eseménye, emléke, valósága - úgy esik szét most eléretten, mint a
                    pitypangvirág kaszatjai a szélben.</p>
				<p>Most, ebben a zavart és végletes, kiábrándulással teli órában elővette a Seregély
                    utolsó levelét. Ó, igen - csupa életfáradtság, csupa lehangolás minden sora.
                    Ahogy hírül adja - szinte már kellemetlen cinizmussal -, hogy a “hivatalos”
                    irodalmi társaságok miképp ünnepelték a Histrio kétes
                    színpadi sikere után. - “Valami unott pangás van itt most mindenen - írja -,
                    valami nagy eltelés a közéletben. A mi évtizedünk talán már kiélte magát. Én
                    érzem, hogy vannak új utak, de semmi sem késztet a küzdelemre. Minden nemzedék
                    csak önmagáért élhet és munkálhat, és ha annyit-amennyit elért, alázattal kell
                    bevonulnia az arrivék valamelyik hizlalójába, a népszerűségbe vagy az akadémiába
                    - és másnak hagyni a keresés drága hevét, a küzdés narkotikumát.
                    Rekonstruálódni, ha lehetne is még... ehhez új izgatószerek kellenének, friss
                    lendítés valahonnét és minden vonalon... De tőlünk telhetőn  rend=&quot;italic&quot;
                        &gt;nagy lenni nem mindig egy azzal; némi ízléssel élni a belső morált
                    illetőleg is, más szóval: emberségesen. És mindenki a maga módján oldja meg a
                    konfliktusait...” És így tovább. Elértette - tán a levelénél is jobban azt, hogy
                    a dátum három hónappal azelőtti, és azóta nem írt egyebet, mint képeskártyát
                    megint valahonnét. - Igen, új izgatószer, új lendítés... új asszony is! És ő
                    gyáva és kényelmes... vagy tisztességes.</p>
				<p>Visszarakta a levelét a többihez, és rázárta a skatulyát. Azelőtt soká keresgélt
                    és babrált mindig a régibbek közt is, és századszor elolvasta őket, most annál
                    az időszaknál tartott, amikor fájnak az emlékek már, mert a dolgok
                    összehullását, minden jelentőségek lezüllését éreztetik ijesztőn.</p>
				<p>Sietve állt fel, ide-oda rakosgatott a kedves, csinos szobában. “Szelídke örömek,
                    igen!” - gondolta egy kis csendes gúnnyal, és legyintett. Az elmúlt őszön
                    előbbre jutott fizetésben, és jóleső kis fellélegzés járt evvel, most látta
                    csak, mennyire. Nagyobb lakást vehettek, utcára nyílót, elkülönözöttebb, tágas
                    szoba jutott neki, és minden hónap elején vásárolt valami kellemes jóleső
                    holmit, szőnyeget, függönyt, apróságot. Többet költhetett ruhára is, és
                    lassankint, eleinte félénken, kezdett eltérni az eddigi mindig Ágnesével
                    egyforma szabású, puritán, fiatallányos holmiktól, az örök fehér blúzoktól
                    sötétkék szoknyával. Ági most már teljesen a vőlegénye hatása alatt állt, ilyen
                    kicsi dolgokban is, és az anyjuk mostanában - néha gyöngélkedőn - mindinkább
                    elveszítette magát az új alakulások közt. Mária egy egészen pongyolaszerű,
                    világoszöld selyem otthoni ruhát rendelt, Récamier-szabásút, kivágással a
                    nyaknál, és izgalmakat okozott neki a saját merészsége.</p>
				<p>Bizonnyal az Ágnes mátkasága változtatta meg egészben a helyzetet. A két fiatal
                    együtt ült délutánok hosszat, mindig egyforma bensőségével és tisztaságával az ő
                    nagy, kész szerelmüknek, néha úgy látszott, szinte belenyugodva már az idő
                    telésébe fölöttük, legalább nem küzdve túlságosan a lassan haladó
                    kibontakozásért. Úgy volt, hogy Baldóczy az élelmezéshez kerül, és akkor a jóval
                    kevesebb kauciót előteremti valahogyan, de sok formaság volt odáig is, és
                    bizonytalan, hosszú várás. De Ágnes boldognak látszott így. Tizennyolc éves,
                    telő szépségén nem hagyott nyomot semmi epekedés, úgy állt szemben az életével,
                    mint valami lehető legjobban elintézett, szép és illendő bizonyossággal. Az
                    odaadó és szeretett asszony nyugalma volt e csókkal is alig-érintett fiatal szűz
                    lényén, és ha együtt voltak, nem is jövőn tervezgettek, inkább a mának, a
                    jelennek apró kedvességeit, tarka kis búját-baját beszélték ízessé egymással. -
                    A délután hosszú óráira Máriarendesen átengedte a szobáját nekik, hogy a félig
                    nyitott ajtó mögött zavartalanul lehessenek, bár magában egy kissé áldozatnak
                    érezte ezt a kényelmetlenséget. Ám idegenekkel, sőt az anyjukkal szemben is
                    pártfogó szolidaritással állt mellettük, gyöngéden és tapintattal fedezte a
                    dolgukat, és a leendő sógoráról mindig őszinte becsüléssel szólt. “Láthatod, Ági
                    egészen a te leányod, anyus! Csak terád hasonlít, hálistennek!” mondogatta
                    sokszor engesztelő hízelkedéssel.</p>
				<p>Ő maga örült, hogy e farsangra a bálozástól szabadult végre. Érezte, hogy az
                    emberek - a lányos mamák elsősorban - kezdik azok közé sorozni, akik
                    “lemaradtak” a versenyről minden különösebb ok és történet nélkül - kezdenek
                    megfelejtkezni róla, ahogy elkerül a szemvonalukból. És lassankint, nagyon
                    óvatos méréssel eleinte - megpróbált élni ennek az előnyeivel. Az első
                    esztendőkben annyira alkalmazkodó volt, hogy a megnyert közvélemény számlájára
                    tán kicsit szabadabban mozoghat már, időbe fog telni, míg ezt majd észreveszik,
                    és botránkozzák megint. A múlt nyári utazása volt az első ilyen kísérlet,
                    azontúl már önmagát is meglepte, hogy hozzamagával egyik dolog a másikat. Otthon
                    fiatalasszonyos szabású pongyolákat viselt, és délutánra fésültette magát, mint
                    a gazdag,főutcai zsidónék, és egy-két férfiismerőst - félig nyitott ajtó mögött
                    - a szobájában fogadott, sőt hat óra tájban bevitette kettőjüknek a teát.</p>
				<p>Apostol tanár volt az egyik jó barát, aki csaknem szabályos időközökben, pontosan
                    és láthatólag szívesen felkereste. Érezni lehetett, hogy csak a formaságok
                    tartják vissza, különben még sokkal gyakrabban jönne.</p>
				<p>Volt néhány közös és kedves beszédtárgyuk. A fiatal férfi alig volt másfél évvel
                    idősebb nála, és az egyetemi éveit ő is intézetszerű együttlétben, kollégiumban
                    töltötte. Ezek az emlékek mindkettőjüket érdekelték némileg hasonló, mégis
                    annyira másszínű voltukkal.</p>
				<p>Véletlenül - a tanár komoly hite szerint legalább - csupa jelentékeny és igazán
                    tehetséges egyetemi generáció volt a vele egyívású. Lelkes és termékeny éra;
                    valami erős, szinte vallásos hév járta át a fiatal lelkeket, akik társai,
                    barátai voltak. Mária ámulva gondolta el, hogy lám ugyanaz az “Irodalmi
                    Csoport”, a papírosélmények és filológiai elmélyedések milyen másképp hatnak
                    férfi-ifjakra! Nem fűltek össze, mint őbennük, a lekötött szerelmi élet valami
                    örökké fenyegető helyzeti energiává, hanem fölös tevésvágyba, néha oktalan, de
                    heves ambíciókba forrtak. Csaknem mindegyik doktorjelölt írónak készült ott, és
                    próbálkozott, sokszor idegenből felszedett, összeolvasott, alig ellenőrizhető
                    hatásokkal, gyanúsan tudatos módszerekkel “képezték” magukat arra, amiben ifjú
                    túlzó lendülettel Új-Magyarország kezdeteit, mindennel összefüggő, mindenre
                    előkészítő, szinte üdvözítő faktort láttak. Egy minden felmozdulásában literátus
                    nemzet szegény ifjai voltak, a “szók” népének buzgó hegedősinasai; tele várással
                    és hittel, és őszintén Jánosoknak tartva magukat egy közeledő, nagy, sorsszerű
                    zseni sarui megoldására. - És diplomával a kezében legtöbbjük ott nyomorgott,
                    másolt, privátórázott ma is a fővárosban, apró zugkávéházak asztalai mellett
                    élesztve és szítva szép lidérctüzüket, bolond és megható várásban; hogyha valami
                    jönni fog, kéznél legyenek. Apostol Sándor volt az egyetlen köztük, aki rendes,
                    vidéki állásra pályázott; az egyetlen, akinek a sok tudása, alázatos odaadása
                    nem termett meg akárcsak valami szűkös határú finom és kevéssé termékeny írói
                    készséget sem. Tán épp a túlságos áhítat gátolta, hogy áldozni merjen az
                    oltárnál; ottmaradt, kalaplevéve a templom ajtajában.</p>
				<p>- Érdekes tulajdonképp - tűnődött Mária, és oldalt könyökölve ringált a
                    hintaszékben -, lássa, szinte érthetetlen, hogy maga sohasem ír egy sort sem.
                    Kész volnék meggyanúsítani, hogy csak titokban flörtöl a múzsával.</p>
				<p>- Egészen nyugodt lehet! - felelte a kellemes, kicsit félénk vagy fáradt
                    mosolyával. - Nem - én vagyok az olvasó. Olyan is kell, hogy legyen itt-ott
                    elvétve vagy egy!</p>
				<p>- Igazi olvasó zseni - kedveskedett a leány. - Jószemű, ízléses és önzetlen.
                    Mennyi odaadás van a maga érdeklődésében a volt társai munkája iránt, például,
                    hogy néha még rám is elragad belőle.</p>
				<p>- Kertelni akar, kisasszonyom, mert látta, hogy paksamétával jöttem megint. Semmi
                    sem menti meg, kijelenthetem. Meg fog hallgatni egy új embert!</p>
				<p>Mária kicsit tüntető kíváncsisággal bontogatta a papírcsomót.</p>
				<p>- Persze, olvassunk hamar! Új ember? Ismeri személyesen?</p>
				<p>- Ó, tréfáltam csak, nem sürgős! - vonult vissza érzékenykedőn, mintha csakugyan
                    ő magáról volna szó. - Majd később esetleg, vagy máskor:</p>
				<p>És csak új kérlelésre, sürgetésre vette elő mégis a kéziratot, gyöngéden
                    teregetve szedte számba a gyűrt lapokat, és hozzáfogott. Halkan és kellemesen
                    olvasott, valami diszkrét, monoton zeneiséggel, ízlésesen és mérsékelten, szinte
                    a teaasztalhoz mérve a lírai átengedés fokát. Mária nagyon méltányolta az
                    intelligenciát ebben. Néha beszéltek róla, hogy az újfajta vers, ha meglesz, új
                    elmondóművészetet, modern recitációt is kell hogy teremtsen majd.</p>
				<p>Apostol a lámpa ernyője alá hajolt kicsit gyönge, csíptető-üveges szemével,
                    halvány homlokával, és formás alsó ajka kielevenült a ritkás, finom szálú, szőke
                    bajuszka alatt. A papír kicsit remegve zizegett eres, fehér kezében, és a leány
                    tekintete ezen a kézen nyugodott legszívesebben. “Lám, a művelt ember keze,
                    könyvolvasó emberé; az Európa-honos, a szobalakó finom és fáradt keze!” gondolta
                    messze eljáró gondolattal, de aztán nagyon igyekezett figyelni a versek minden
                    sorára.</p>
				<p>
                    Félre ne érts! Csak úgy teszek, lásd, mint nagyocska gyerek,
                        Ki elfogódva néz ki a havas éjbe, Ha Jézusfa kedves csengői révlenek. Bár
                        sejti jól: Már nem neki szól. - Hogy igazi angyal jár Úgyse hiszi már...
                        Fényszóró, drága füst, Festékarany, papírezüst. Mert tudja már: elmarad
                        tőle, Kinőtt belőle!
                </p>
				<p>
                    Mégis - ne félts! Követelésem nékem már nincsen Az életen És
                        úgy veszem; Mi még adódhat: ajándék minden; És semmitse vesztek. Olyan
                        véletlen, olyan szándéktalan, Oly igénytelen, oly holnaptalan, Olyan
                        egyszerű dolog, Hogy talán szeretlek!...
                </p>
				<p>Felfigyelt a leányra, és várta a megjegyzését. Szerette és nagyrabecsülte benne a
                    tartózkodást, a lassabbanmelegülést új dolgok iránt; és nem is tudva miért,
                    fontosnak érezte, hogy meghódítsa valaminek, amit ő már elfogadott.</p>
				<p>- Még! - kérte Mária, és előbbre hajolt.</p>
				<p>
                    “Ime, az én testem!” - harsan a húsvét-ige Vegyétek és
                        egyétek!” - Egy lépést se tettem az Asszony felé, Bennem fult minden
                        kincses, vad vétek, Véletlen vétek, temetetlen halott. - Dühödt hiéna ma ez
                        a sikoltó, nagy tavasz! Vonít a szélbe, rámcsap, szétszaggat. Meghalok!
                </p>
				<p>- Ez... nem lehet - rezzent előbbre a leány egy ámult türelmetlen
                    mozdulattal.</p>
				<p>- De nem ám! Mert ezt másik fiú írta, ó, egy egészen másféle fiú. Csak próbálni
                    akartam.</p>
				<p>- Hát ne tréfáljon - kérem. Attól az elsőtől, ha szabadna valamit!</p>
				<p>Szót fogadott. Széles és fáradt ütemű sorok rezegtek el hosszan, maradozón
                    megint, lankadt és homályos szólamai a rezignációnak, mely retteg a
                    felmozdulástól és önmagát becézi féltőn. Mária halkan, önkéntelenül zümmögte
                    utána a sorokat.</p>
				<p>- “Csak így, - mint lágy estén vágytalan ágynak,</p>
				<p> Lassankint levetkőzni a halálnak!...”</p>
				<p>- Mit szól hozzá, kisasszonyom? - kérdezte Apostol, és a szemüveg alól kérdő és
                    szelíden diadalmas mosollyal nézett rá.</p>
				<p>- Azt hiszem - tétovázott a leány -, talán ez is azok közül való, akiket így
                    neveztünk a múltkor: elaprózók. Engem szomorít, mert arra gondolok, hogyha
                    tehetségem volna a versíráshoz, én is ilyenformákat csinálnék... Ej, mindez nem
                    fontos, ugye? Hiszen élveztük!... Kérem csak egy percre - ezt itt!</p>
				<p>Most már ő kezdte olvasni - gyönyörű beszédhangján - valami mindennél bensőbb,
                    intuitív megértéssel, érezve és érzést játszva egyszerre:</p>
				<p>
                    A szívemen át, - és minden szíveken Már csörtet az új vers, új
                        szenvedelem, Vasszárnyakon is jár, kereken, sineken, Harcos, eleven, idegen
                        szerelem, - Oly messze neked, - oly súlyos nekem: Az életigen...
                </p>
				<p>És egyszerre elernyedt, lehullt a hangja, megzavarodva tette le a papírt.
                    Észrevette, hogy a fiatal férfi ellágyult ámulással hallgatja a hangja zenéjét,
                    hogy szívéig meghatva nézi, gyöngén rózsaszínűre vált arccal. Idegeskedve
                    érezte meg ennek a kényelmetlenségét s a perc kicsit édeskés hangulatát. Már
                    tudta, hogy gyöngéd személyeskedés van az egészben; Apostol sokszor célzott a
                    Mária - szerinte - végsőkig rezignált lelkiállapotára, és magyarázgatta a
                    gyógyulás módjait. Az újféle költők szólásmódján “a Csüggedés Leányá”-nak
                    nevezte őt...</p>
				<p>És neki e percben egyszerre oly idegennek, furcsának tetszett az egész. Ez az
                    ember és ő... és idegenféle versek közöttük; hangfogóul. Miért, mi értelme?
                    Szinte gyerekesnek látta ezt a nagy közvetettséget benne; a dilettáns vak
                    bizalmát a “kötött szó” erejében; a csaknem nőies másodlagosságot e nagy és
                    folytonos befogadóképességben, és elfogult lelkesedésben.</p>
				<p>“Mennyi líra jön majd - gondolta kijózanultan -, ha ezekből csakugyan lesz
                    valami! Micsoda fulladásig-kibeszélés, milyen kiteregetés, mutogatása a vérrel
                    aláfutott sebeknek, minden silányságnak, betegségnek, tapadósságnak! Ezek egyre
                    magukat kiáltozzák!...” És erőlködve hozta eszébe a Seregély-balladák
                    jégkristály embereit, a nagyszerű pogányokat, a kevésvonalú női sziluettek
                    egyszerűségét s az imponáló, elegáns, úri elvonulást idegen, költött fejek és
                    életek költött nyomorúságai mögé. Ott van az egészség és minden, ami egy vele:
                    morál, harmónia, fegyelmezettség, forma. Mindaz, ami őbelőle magából is
                    hiányzik, és azért hatott rá olyan biztonságosan és jólesőn. Nem, az nem volt
                    véletlen, tán élete egyetlen törvényszerűsége volt. “Némi ízléssel élni a
                    belső morált illetőleg; más szóval: emberségesen!” - jutott eszébe nagyon
                    élénken és a lét minden heroizmusának a gyökerét vélte érezni ebben szimbólummá
                    hűsítve.</p>
				<p>- Elgondolkozott! Hova? Nagyon messzire?</p>
				<p>- Nem is tudom - igazán!</p>
				<p>- Akarja, hogy olvassunk még?</p>
				<p>- Most talán... egy kis teát, ha nincs ellenére. Jó? Behívom Ágneskét is; -
                    Zoltán már elment.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>A másik jó barátja, a “blazírt Szentandrássy” ritkábban járt el hozzá, és mindig
                    váratlanul.</p>
				<p>Az új főispánnal egy időben, karácsonytájt került a vármegyéhez; Pestről küldték
                    le, Ugocsában valami birtoka volt még - mindenképp átmeneti állomásnak nézte
                    ezt a várost; nem értette, nem is akarta - egy kis fanyar nosztalgiával, de
                    azért fesztelenül és függetlenül élt itt, idegen volta minden előnyét kiélvezve
                    ebben. És mindenféle hírek keltek szárnyra felőle; hogy valamely titokzatos
                    családi bonyodalmak miatt sohasem lehet házasodnia - hogy fényes karrier vár rá
                    -, hogy asszonyhistória volt az oka ennek a küldetésnek - meg gyógyíthatatlan
                    idegbetegség meg amerikai párbaj - minden olcsó fantasztikum végigbujkált a
                    Fáber Editkék és Selymes Ilonkák nehézkes képzeletén. Végül belefáradtak,
                    lemondtak róla, és békén hagyták - egy idegen régióbeli lénynek kijáró
                    tisztelettel és bizonytalan ellenszenvvel - mely a “blazírt” titulusban minden
                    ötletességét kiadta. A fiatal főispáni titkár pedig mégis elég jóízlésűen tudott
                    egyszerű és mértékletes maradni bizonyos - félig rákényszerített - gesztusaiban
                    a lanyha fölénynek és közömbösségnek. Igen jószabású, kicsit hanyag és többnyire
                    világos ruhákban járt-kelt; a tiszti kaszinó különszobájában étkezett, sokszor
                    látták bérkocsiba vetve magát végigrobogni a Fő utcán; a szezonban a
                    színésznőkkel barátkozott egy kicsit, és támlásszéket bérelt az első sorban;
                    némelyek szerint egy nagyon elegáns kis zsidó doktornéval liezonja volt egy
                    ideig, és látták felsurranni az asszonyt a korzó szürkületi órájában néha a
                    lakásához vivő lépcsőn.</p>
				<p>Laszlovszky Máriával valami korcsolyaünnepen ismerkedtek össze, és bár
                    palástoltan, de gyors ösztönnel megérezte mindegyikük, hogy a lány furcsán
                    elkülönözött helyzete a társasággal szemben mennyire megkönnyíti a további
                    érintkezésüket. - Oly kifejezetten könnyed és természetes volt a meghívás és az
                    ellátogatás, mintha csak hangsúlyozni akarták volna, hogy itt két ember áll
                    egymással szemben felül, és kívül minden kisvárosi feszélyezettségen. Hogy
                    ez... valahogyan nem a “lányos ház”-nak szóló, felelősséges és
                    félremagyarázható “vizit” - hanem kettejük független és jóleső szórakozása.
                    Szentandrássynak váratlanul kellemes volt a leány lénye, a disztingvált levegő,
                    mely körülvette az otthonában - érdekes, mindennapiatlan szépségét egyre
                    jelentősebbnek érezte, minél inkább kárba veszettnek itten. Részvét, kíváncsiság
                    és sok meglepődés keverte a furcsa kellemes izgalmat, amit vele szemben
                    érzett.</p>
				<p>- Olyan maga, mintha valami gyönyörű szép, tüzes virágot fátyol alatt
                    növesztenének elejétől fogva! Az embernek - nem értem, miért - folyton az jár az
                    eszében: “Milyen lett volna?”</p>
				<p>- Szóval... hogy valahol valami hiba történt? - kérdezte a leány, és a kis
                    kacérkodásnak szánt pillantása eltévedt valami bizonytalan gondolaton.</p>
				<p>- Nem tudom. Dehogy... akkor minden hiba volna, ami nem közönséges. De mégis,
                    kell valahol, valamiféle miliőnek lenni, ahová maga zavartalanul odaillik.</p>
				<p>- Erről ne beszéljünk, ezen túl vagyok már! Inkább valamibe beléveszejteni magam,
                    belemúlni - tán valami nagy, általános dologba, amiben az ember mindenkivel
                    együtt van. Az pihentető volna... azt hiszem.</p>
				<p>A férfin meglátszott, hogy kényelmetlen neki most a gondolat új és homályos
                    volta. Kényszerülve ment bele.</p>
				<p>- Mi lehetne az? Most nem oly világot élünk? Minden szerte van, és mindenki a
                    maga kényére-kedvére fejlődik. Tudja, ez tetszik nekem igazság szerint! Nem is
                    vágynék valami csordaidőszakban csorda-buzdulással vágtatni neki a szegény,
                    egyetlenegy, rossz fejemmel valaminek, amiről száz év múlva kisül, hogy
                    szamárság volt.</p>
				<p>- Az ember kevésbé érezné az életét és a halálát. Ez a fő, nem az, hogy amiért
                    él-hal; a dolog mit ér! Nézze, van egy jó barátom, egy itteni gimnáziumi tanár;
                    talán már emlegettem. Annak például minden gondolata és idegszála tele van egy
                    új és jobb Magyarország ideáljával. Hogy is mondjam, kicsit zavaros! Újforma
                    versekért hevül, amiket nem ő írt, egyet sem; új elvek diadalán reménykedik, bár
                    semmi része bennük, és változásokon, amik őneki magának semmi hasznot sem fognak
                    hozni. És ez elfoglalja és eligazítja az életét is. Én belül, magamban
                    furcsállom néha, pedig a jobb énem azt mondja, hogy ő emberebb valaki.</p>
				<p>- ...És mindennél emberebb - és én már nem is furcsállom, hogy például maga most
                    itt okos és kitűnő dolgokat papolt bizonyosan, Mária; és én egy szavátse
                    értettem, mert hirtelen valami piros ködeső szállt a gondolataimra, és a száját
                    úgy láttam, mint valami különélő, meleg, édes állatot; egy vonagló kis kígyót...
                    Nna! Most elmegyek, kedves Mária!</p>
				<p>- Így siet? - ártatlankodott a leány.</p>
				<p>- Üdvözlöm a kitűnő professzort, de meggyanúsítom. Ő se jobb nálam, csak
                    tetszősebb burokba rejtegeti. Idejár magához, éseste van, mint most, és maga
                    ebben a pillangós, bő, fekete selyemben... hát verset olvas magának a teához, és
                    szociológiát vagy mit ad elő. - Jaj, ne haragudjék, ez a férfiállat rossz kis
                    féltékenysége bennem! Hanem most komolyan mondom, Mária - higgye el, nincs
                    egyéb, mint ez, és ez van mindennek az alján és minden csak ürügy erre, vers,
                    muzsika, szép szó. Mind ekörül táncol az ember, és hogy táncol, hogy illegeti
                    magát! Kész kacagás lehet valahonnét a Saturnusról vagy másmilyen csillagrul
                    nézve.</p>
				<p>- Hát jó estét, Szentandrássy! - nyújtotta felé Mária szépen ápolt karcsú, meleg
                    kezét. Úgy akart tenni, mintha haragudna kicsit, mintha feszélyezné az ilyen
                    beszéd; de csak a forma kedvéért. A kezét akarva bennhagyta egy ideig a férfi
                    tenyerében; és az észrevette, és elfogadta, hogy ez akarva van.</p>
				<p>Mikor elment, úgy maradt ülve egy ideig, és elgondolkozott felőle. Különös, hogy
                    szívesen veszi, majdnem szerencsének és megtiszteltetésnek ezt a barátságot!
                    Holmi társaságos hóbortoktól mégsem volna hát ment egészen? Ez az ember
                    csakugyan az osztályán kívül állónak érzi és kezeli őt, azért szabadabb beszédű
                    vele szemben? A túlzott tisztelete néha nem szintúgy leereszkedő ajándék-e? De
                    hisz az itteni “társaság”-gal semmi közösséget nem vállal, az alispánékhoz meg
                    az ezredesékhez jár mindössze. Hát ezért imponál?... Nem, valami van rajta; a
                    sokkal kisebb műveltségével is valahogy szabadabb, közvetlenebb, lendülőbb tud
                    lenni ez a “blazírt” a másiknál. És a külseje is... Egyszer a párizsiakról
                    olvasta, hogy sok ezer évesek mozdulataik; talán ez az; valami veleszületett!...
                    Vagy csak mert egyszerű, nem palástolt és nem fárasztó módon, friss és hanyag,
                    szokatlan metaforákban foglalkozik az ő nőies értékeivel! Nem volna-e mégis
                    okosabb, ha nem szoktatta volna el az édesanyját, hogy ott üljön mellettük a
                    varrásával, ha fiatalember van nála? Apostollal szemben sose jutott az eszébe;
                    sem az, hogy ravaszdian igyekezzék úgy elfogadtatni övéivel az ismeretséget,
                    mintha a “házasulandó” jószándékú és megtisztelő közeledése volna... Ej,
                    rettenetes, hogy ilyeneken kell töprenkednie! Mennyire ide van már kötve ehhez a
                    fészekhez, menthetetlenül; lám, mégis hozzányomorodott, hiába volt a
                    küzdelem!</p>
				<p>Nagyon egyedül ült ilyenkor, és lassankint, oktalanul fanyar kedvbe hangolta
                    magát; semmi vágya nem volt felkelni, megindulni, tenni valamit. - Egyszer aztán
                    kulcs fordult a külső zárban, anyja jött haza a jegyesekkel, Baldóczy kardja
                    megcsörrent, Ági kacagott halkan valamin; kigyúlt a lámpa az ebédlőben odaát,
                    és az ajtófüggöny résén látni lehetett a fehér blúzos friss alakot, ahogy
                    dalolva jön-megy a terítés körül, simán fésült haja szőke ragyogásával. Sült
                    gesztenyét hozhattak a vacsorához, és beérzett az illata. Mindez jó volt.</p>
				<p>- Máriánk egymaga ült itthon? - hallotta a leendő sógor hangos szavát, és hogy
                    nem mindjárt feleltek neki.</p>
				<p>...És így múltak a hetek, így tavaszodott is, és úgy volt, hogy majd megint nyár
                    lesz és új szezon és újra minden elülről.</p>
				<p>- Meg kell fulladni itt! - mondta Szentandrássy egy fuvalmas, enyhe szürkületben.
                    Szinte mozdulatlanul ültek egy ideig, a nyitott ablak csipkefüggönyét
                    belibegtette a szél, a férfi cigarettája gyorsan, hevesen hunyt és parázslott -
                    aztán hirtelen izzópiros ívet festve repült a kályhaajtó vastálcája felé.</p>
				<p>- Ó, bocsánat! Nem, itt lehetetlen az életet még csak átgunnyasztani is. Én már
                    nem győzöm türelemmel, Mária!</p>
				<p>- Mi történt magával? Sohase beszélt így!</p>
				<p>- Igen, fel se vettem; úgy alvajárok át, gondoltam, ezen az időn, ezen a
                    rettenetes fészken, bugrisvilágon, a vármegyéjükön, a telitalpú ludakon, akik
                    itt asszonyok; gondoltam, el se ér hozzám. De most őrülten a hátamban van az
                    egész, teli vagyok csömörrel, utálattal. Mit akarnak velem? Itt felejtenek? A
                    választásokig... nem, odáig nem tudok várni. Ma megírtam az onklinak, ha
                    tavaszra el nem igazodik az ügyem a minisztériumban, itt hagyom az egész
                    közéletet, mindent. Pedig akkor kire marad a ferdült nyakú Bozóky-leány a
                    kétszázezer forintjával?</p>
				<p>- Lássa, lássa! Jó lesz meggondolni, bizony!</p>
				<p>- Hogy bír mosolyogni, hogy van kedve csúfolódni velem, és finom lenni és különb
                    lenni - mondja? Mi lesz már a maga életével is?</p>
				<p>- Semmi!</p>
				<p>- Ne...! Vár valamit, számít valamire?</p>
				<p>- Nem akarom, hogy ma gondolkoztasson! Semmi!</p>
				<p>- Igen, ez furcsa, látja; hogy máskor maga gondolkoztat engem. Nem maga beszélt a
                    télen valami kiútról, menekülésről; persze, valami nagy ideálra gondolt, szent
                    harcra, emberiségre... maga szegény! Pedig lehet felejtéses, nagyszerű időket
                    élni csak egyszerűen örömmel is, mámorral, muzsikával, sok lámpafénnyel, sok
                    ember zsongásával, úttal, látvánnyal, mindenféle szépséggel. De nem itt, nem
                    így!</p>
				<p>- Én már mindent végiggondoltam!</p>
				<p>- És mire jött rá?</p>
				<p>- Semmire! Tán mindennel elkészültem úgy elgondolásban; néha olyan fáradtnak
                    látom magam, és megijedek tőle, hogy egyszer, valamikor majd mégis cselekedni
                    kell... Jaj, ma különösen ne bántson!</p>
				<p>- Mi baja, kedves Mária? Miért nem mond el mindent mindig nekem?... Amit a napok
                    hoznak?...</p>
				<p>- Gondolom, négy hete volt itt utolszor! - felelte a leány, de nevetett hozzá
                    csendesen.</p>
				<p>- Tudom, hogy magának is vannak napjai, amikor torkig van, és azt hiszi, nem
                    bírja. És leány és gyönyörű, lélekveszejtőn hatásos; és itt ül, és délelőtt a
                    leckéire szalad... Ki különb itt magánál, ma folyton ez jár az eszemben. Ahogy
                    maga lendíti a karját, ahogy féloldalt hajlik a szép, finom szoborfeje, elkígyóz
                    remegve a szája egy olyan sírhatnámos mosolygáson; több van egy mozdulatában,
                    mint amennyiről álmodni merhetnének ezek a lánycsirkék meg hivatalnok-ficsúrok.
                    Hát akkor...</p>
				<p>- Én nem állok a versenyben. Miért beszél ilyeneket?... - kérdezte Mária
                    egyszerre különösen elfulladt hanggal, mely nem azt mondta, amit a szavai.</p>
				<p>Mert ő sem a szavakat hallotta és ítélte ez egyszer, e félig közhelyes
                    válogatatlan összevisszaságot; a férfi fulladozó, küszködő heve hevítette
                    forróvá a levegőt feje körül.</p>
				<p>Hagyta, hogy csókjaival a keze fejére boruljon, hogy lassan elébecsússzék a
                    földre, és térdére tegye a fejét. “Ezt most hagyni kell - akarom!” - gondolta
                    határozatlan rémülettel, és lehunyta a szemét. Legbensőbb énje lesben állt a
                    pillanat fölött hűvös kíváncsisággal: mi fog most következni? - Meg kellene
                    próbálni a magafelejtést; nem tudni... valami jó, langyos
                    szédület jön, és áthullámlik a gondolkodás gyötrelmén, és minden megáll... de
                    ezt akarni kell, próbálgatni...</p>
				<p>A következő pillanatban szilaj, esztelen rémülettel lökte maga elé védőn a két
                    karját. A férfi forró arcába esett az ütés, hogy felhördült a homályban, de keze
                    ujjai görcsös kapkodással keresték még vakon az iménti mozdulat gyönyörűségét.
                    “Pfuj!” - sziszegett a leány hangja izzón a beteges utálattól. Kiszökkent végre,
                    reszkető dereka szilaj hátraívelésével; nekiszaladt a szoba homályának valami
                    ismerős bútor bástyája mögé. Egymásfelé lihegtek egy percig izgultan kutatva
                    egymás árnyékba takart vonalait, mozdulatát - mint két viaskodó állat... Nem, a
                    férfi nem üldözte tovább; félkarja bizonytalanul keresett valami támaszt, és
                    végigtörült kendővel a homlokán. Még mereven állt, és küszködő lélegzettel,
                    szavakat keresett. Valami maró, fagyos és finom nagyszerű sértés... ha eszébe
                    jutott volna most a bosszú és megalázás e bestiális percében!... De nem tudott
                    szólni, abbahagyta; a halk, rövid kacaja is olyan idegenül hangzott még. Az
                    ajtóhoz hátrált; némán, gúnyosan, mélyen meghajolt, és hirtelen kifordult.</p>
				<p>...És Mária tudta, hogy az anyja az ablaknál ül most odaát; a varrást ölébe
                    ejtette már, a gyér utcát szemléli, és álmodozik tán régi dolgok felől
                    lámpagyújtásig, és nem is sejti a nesztelen gonosz tusát, ami mellette folyt...
                    Hallotta, amint a vendég halkan elköszön. “Ó, ezer bocsánat, nem láttam meg
                    mindjárt a homályban!” - leplezi zavarát; és udvariaskodnak, búcsúznak...
                    milyen rettenetes távolságban őtőle.</p>
				<p>Már nyugodtan ült, kezére támasztva a homlokát. Gyorsan lecsillapodva, örülni
                    próbált a menekülésnek. De hát veszélyben volt? Valami hideg zavarodottság
                    maradt benne, és egy érthetetlen érzés, hogy nem is tudott volna másképp tenni,
                    akaratlan volt ez így, ijesztően ösztönös. “Hát ez sem, ez sem!” - suttogta, már
                    énje ismeretlen rugói közt keresgélve vaktában...</p>
				<p>- Igaz, Mária! - fogadta Ágnes hetek múlva, mikor délben hazajött. - Itt ez a
                    névjegy, búcsúvizit - Szentandrássy adta le, miután látott bennünket anyussal a
                    főutcán. Úgy látszik, csakugyan elhelyezték.</p>
				<p>Később, ebéd után, mikor egymás mellé feküdtek egy kis szendergésre a Mária
                    széles dívánján; félig álmos hangon felemlegette újra.</p>
				<p>- Tudod, Máriácska (de nehogy megharagudj! Nem fogsz? Ígéred?) - tudod én egy
                    kicsit nem bánom, hogy eltűnik a színtérről ez a titkár. Képzeld - annyit
                    hallgattam miatta Zoltántól! Hogy ez nincs rendjén, hogy ez nem korrekt dolog,
                    hogy ő már a családja nőtagjának tekint tégedis, és mint tiszt felelős esetleg
                    az ügyeidért... ilyeneket zúgott a fülembe mindig, és egyszer majdnem
                    összevesztünk, mert azt kívánta, hogy szóljak neked, és én nem akarom. -
                    Elhallgatott egy időre. Mária nem felelt. - ...És tudod, ha jól meggondoljuk,
                    Zolinak igaza is van ilyen formaságos dolgokban. Úgy értem - ezt ő mégis jobban
                    érti férfi létére, ugye -, és minekünk csakugyan ő az egyedüli védőnk; neked is
                    olyan, mint egy fiútestvér, ugye?</p>
				<p>- Természetesen! - felelte Mária kurtán, de olyan hangon, hogy a húga nem merte
                    folytatni.</p>
			</div>
			<div type="chapter">
				<head>7</head>
				<p>Augusztusban megvolt a fiatalok esküvője. Végre, végre!</p>
				<p>Szép reggel volt ez. A teljesülés enyhülete simul el ilyenkor az arcokon, részvét
                    és öröm naiv altatása; - minden fölenged, minden irigység, rosszakarat, apró
                    rágalom felejtve. Hisz az emberek jók egymáshoz, gyöngédek, lelkesülők az ő
                    kicsiny, kíváncsi szeretetükben; hallgatva szövetkeznek, ha így meg kell
                    jutalmazni valami hosszú tűrést, várást - és megünnepelni a visszafogadást,
                    bocsánatot, mert két elbizakodott fiatal fő most nyilvánosan meghajlik, hitet
                    téve a törvényre, és szelíden megköveti a közösséget, a szerény egyformaságot e
                    kettő, ki gőgös szerelemben egy időre különszakadt. “Mi lesz már ezekkel? Isten
                    a tudója, lelkem! Nem, ez mégse járja!” - zúgolódtak idős asszonyok, e hivatásos
                    őrizők a hosszú mátkaság alatt; sokszor fájt nekik ez idegenből jött kis
                    asszonycsalád tartózkodása, s hogy nem sírták el küzdésük sok panaszát a jó
                    nénik törvénylátó, de könyörületes szívén. Ám ezen a napon senki sem neheztelt a
                    menyasszonyra; a templomban ott volt minden ismerős.</p>
				<p>Ágnes szép, nyersselyem útiruhájában, tollas, asszonyos kalapban, világos és
                    viruló komolysággal állt ott, rokonszenvesen és egyszerűen játszva el
                    rokonszenves és komoly kis élete e köteles, szép szerepét. Halkan és biztosan
                    felelt, meghatott volt az oltárnál, sugárzó és nyájas a sok ölelés, jókívánat
                    közben. “Légy nagyon boldog, kedves!” “Mindig úgy érezz, mint ebben a percben!”
                    - zenéltek fülébe a Baldóczy-lányok, a nagyobbik menyecske már; - és
                    hozzásimultak édeskedőn. “Ugye, jó aboldogság?” - kérdezte Selymes Ilonka,
                    cérnakesztyűs, sovány karját felényújtotta és két szeme teli volt könnyel.
                    “Igazán veled örülök!” - mondta a kis Tömpe Erzsi, és érdes, kerek tenyere
                    hirtelen szorítása valahogy meglepően jólesett. De akkor: “Nem félsz?” - súgta
                    fülébe lopva, háta mögül egy reszketeg és fojtott leányhang; Fáber Editke volt.
                    “Mitől?” - kérdezte Ágnes elcsudálkozva, belenézett a lesütött pillájú, gerjedt
                    és alattomos mosolyú fiatal arcba, és egyszerre ijedten, mélyen elpirult.</p>
				<p>“Hát a másik?” - kérdezte Fáberné a polgármester feleségét, s Mária felé intett a
                    szemével. Bizony a másik még kívül állt ma enyhületen és bocsánaton. Apostol
                    Sándor ebben a percben mondott pár üdvözlő szót a fiataloknak, aztán nyugodtan
                    állt félre Mária és az anyja mögé. “Na, azt még nem lehet tudni!” - óvatoskodott
                    a polgármesternő. “Hogy elveszi?... Bizony, ütődöttke már a leány egy kicsit.
                    Hány éves? Lehet huszonhét!” - “Hova gondolsz, lelkem! Pont huszonöt, egy nappal
                    se több! Most ideges, fáradt; az anyját ápolta, egész nyáron meg varrt a húgára,
                    most meg újra kezdi a tanítást szegényke!” - Egész felhevült a jó asszony szép
                    buzgalmában; őszintén vonzódott Máriához, és az ő kislányai majd csak évek múlva
                    eladósorba kerülők - nem érezhette versenytársnak.</p>
				<p>De Baldóczyné ott ingatta már sovány fejét a másik asszony megett, mikor ez
                    félrefordult. Újabban idegesen acsarkodott a Laszlovszkyakra; érthetetlenül, de
                    bizonyosan Zoltán cousin miatt. De ezt röstellte, inkább Márián rágódott, a
                    “viselet”-én.</p>
				<p>- Hallod! Miért nem már tizenhat éves; annyi erővel! Ideges a lelkem; mit szólsz,
                    hogy néz ki! - suttogta hevesen. Valami savanykás mosoly ujjongott az arcán, és
                    két nagy szeme majd kiugrott, hegyes ujjai a másik csuklóját szorították. Az
                    legyintett a kezével egyetértőn, jelentősen; bár nem volt egészen tisztában,
                    miről lehet szó.</p>
				<p>- Na, összeillő egy pár lesz különben, elég fantaszta mindkettő! - szólta el
                    magát.</p>
				<p>- A fiú egészen jóravaló, hidd el! - igazította helyre Baldóczyné sietve. - Nékem
                    sem volt rokonszenves, de a múltkor úgy megfigyeltem; Lenkémnek ígért volt,
                    tudod, valami régi verseskönyvet, azt hozta el, hát elbeszélgették az estét.
                    Mondhatom, nagyon érdekes előadása van, igen képzett.</p>
				<p>- Még az se legyen? Azért tanár! - mondta Fáberné, és az ajka széle gúnyosan
                    fölrándult. Bizony, egypár évvel ezelőtt Baldóczyné állítólag azt mondta
                    valahol, hogy földbirtokosnál alább nem adná a lányait, de lám, Ili is csak
                    hivatalnokhoz ment... A másik asszony olvasott az arcán, fulladozva, idegesen
                    kezdett darálni.</p>
				<p>- Na persze, közelebbi barátkozásra nem bátoríthat az ember mindenkit, sajnos!
                    Bizonyos nívót, tudod, jobb megtartani - elég volt Ilivel a sok ellenkezés, de
                    hát az a bolond szerelem! Aztán ebben a buta városban mindjárt is vőlegényhírét
                    költik, ha valaki kétszer megfordul leányos háznál. Emlékszel, lelkem - szegény
                    Editkéd is, hogy mérgelődött két éve a kis doktor miatt!...</p>
				<p>- Ó, nem is tudom, mire célzol! - pattant fel Fáberné pipacsszínre vált arccal,
                    és elfordult, otthagyta. Nem a sértés sebezte valójában, hanem a nyilvánvalóan
                    sértő szándék s a “tromf”, amivel az eldicsekedhet akárhol.</p>
				<p>A kis násznép az ajtónál volt már, a nyári dél napja bederítette egy darabon a
                    tömjénes, ködlő templomhomályt. Kiléptek, az utcán mindennapias zaj, néhány
                    bámészkodó cselédarc, kereskedősegédek; három-négy kocsi hajtatott egymás elébe
                    tolongva, kocsisok veszekedtek valamin. Egyszerű vendéglői reggeli - aztán
                    vasúthoz kísérték a párt, két hétre mentek csak, egy olcsó kis tátrai fürdőbe,
                    az olcsó utószezonban. “Úgy örülök a nagy hegyeknek!” - súgta Ági nagyon kedves
                    zavarral Máriának; de mindjárt asszonyosan nekikomolyodott az arca. Ugye,
                    gondját viseled anyusnak?” - tette hozzá aggóskodva, mikor utolszor átölelte.
                    “Lám... a kicsi!” - gondolta Mária, és ernyedt mosollyal nézett az induló vonat
                    ablaka felé, honnét egyre távolodón repkedett feléjük egy fehér batiszt
                    kendőcske meg egy fehér kesztyűs, aranypaszomántos férfikéz. “Vigyázzon rá,
                    fiam!” - lehelte utánuk még Laszlovszkyné, de senki sem hallotta ezt már, szavát
                    elfogta a sok kitörő könny, és végigfolyt halvány, finom arca ráncaiban. “Igen,
                    hisz jó fiú az. Ágnes felől én nyugodt is vagyok!” - hajtogatta csendesen, és
                    keskeny, halovány ajkai reszkettek a sírásban. - Ó, olyan jó volt már
                    kettőjüknek békén megbújni a kocsi mélyén, hazamenni a csendes lakásba, ahonnan
                    életbizalom és remény röppent ki az imént, és Ági kedves hangját hallani vélték
                    még sokszor.</p>
				<p>- Kedves kislányom, milyen jó vagy hozzám! - simogatta sokszor szinte félénken az
                    anyja Máriát, és még a szokottnál is gyöngédebb volt iránta. Lelki vád is volt
                    ebben; hisz mindnyájan csak a kicsivel foglalkoztak jó ideig már; az idén
                    megint nem utazhatott el Mária, valóban halvány volt ő is... csak nem beteg? És
                    ami párezer forintocskájuk volt, a két lány kelengyéjére őrizgette - most az
                    idősebbnek arról is le kellett mondani a kaució javára - hisz így is nehezen
                    ment. “Szegény jó kislányom!” - gondolta százszor is gyöngéden és
                    tehetetlenül.</p>
				<p>Apostol Sándorhoz is nagyon szíves volt most Laszlovszkyné. Öntudatlan anyai
                    számítással-e; vagy csak mert már megszokta, hogy párocskát őrizzen - és olyan
                    nagy csendességben voltak most ketten. Mária is érezte, hogy egyre jobban
                    összeszoknak, mind bensőbbé válik a barátságuk. Már nem nézegette bíráló, kutató
                    érzéssel, úgy érezte, élete bútorzatához tartozik - megszokott darab, melyet már
                    “te”-nek szólít az ember, és nem látja furcsának a furcsaságát sem, ha van is
                    rajta. - A fiú most olyan gyöngéd és kedves volt hozzá, bizalomkeltő és
                    bizalmas; és már sokkal személyesebbek voltak a közös témáik is. Apostol majd
                    mindig Máriáról beszélt, és ez nem volt neki kellemetlen.</p>
				<p>Egy csendes délután elmondta a Seregély Pállal való régi kis dolgát - de csak
                    mintha érintené itt-ott a tényeket - kicsit határozatlanul, körvonalasan.
                    “Bizonyos, hogy nem voltam neki olyan fontos, mint ő nekem; de mégis ő volt a
                    szerelem az életemben, és nincs egyéb, és nincs tovább!...” Megmondta, hogy
                    sokáig leveleztek és találkoztak is később, hogy mindez szép volt és hogy
                    elmúlt. De csak így mesélt róla, és közben ismételte egy-egy mondatát, idézett
                    valami régi, jelentős szólamot; amelyeken hetekig évődött hajdan, lelke lázas
                    szomjúságával óriássá torzítva mindennek a jelentését. De most, hogy mondta -
                    csak úgy emlegette, mintha véletlenül, találomra vetődnének fel sok teli emlék
                    gazdagsága közül. Szántszándékkal volt-e homályos, maga se tudta volna
                    megmondani.</p>
				<p>- Mennyire eleven mindez magában még, Mária - mondta végre Apostol komolyan.
                    Majdnem mozdulatlanul hallgatta végig.</p>
				<p>- Igen, hisz nincs egyebem!</p>
				<p>- De... már nem szenved ezek miatt, ugye?</p>
				<p>- Már nem!</p>
				<p>Nagy csend volt egy percig; gondolataik óvatosan találgatták egymást.</p>
				<p>- Ez, azt hiszem, típusa a távolságszerelemnek; így
                    nevezik valahol tudományosan ezt a fajtáját!</p>
				<p>- Nem tudom... lehet!</p>
				<p>- De hát ennyivel akarja jóllakatni az életét, ilyen gyökértelen, légies
                    emlékekkel?... Ha ugyan helyesen ítélem meg!...</p>
				<p>- Hát - az ember hozzáalakul a sorsához, valahogyan! Ez kívülről úgy látszik,
                    mintha ő maga csinálta volna a sorsát. Vagy nem?... Lehet, hogy ma már igazán
                    nem volna “hozzám illő” a boldogosdi játék, ami Ágnesnek olyan jól áll
                    például.</p>
				<p>- Igen, mert csak fantasztikus, mindennapiatlan körülmények közt képzeli el,
                    másképp tán el se fogadná. Pedig egyhangú, szűkös miliőben is lehet sok szín meg
                    sokféle hangulat - gondoljon csak Hermann Bangra például!</p>
				<p>- Azt hiszem, én túl vagyok!</p>
				<p>- Jó, hiszen ott túl - csak ott lehetséges az a
                    bizonyos... az a megbízható fajtájú boldogság; igénytelenebb, hajlékony és
                    békéllő; valami egészen egyszerű.</p>
				<p>- Gondoljak Kempis Tamásra, ugye? Az embernek el kell felejteni önmagát, hogy
                    boldog lehessen.</p>
				<p>- Csúfolódni nem sikerül most, Mária! Lássa, ilyen egyszerű mondatok is vannak a
                    világon.</p>
				<p>- Bizonyos, hogy magának van igaza,Apostol! Csak a maga igaza messze esik
                    tőlem.</p>
				<p>- Idővel majd elmegy hozzá - talán.</p>
				<p>...Így beszélgettek, és múltak csendes napok és csendes esték. Ősz volt, megint
                    télre fordult, és úgy volt, hogy kezdődik minden elülről. Ágnes betoppant
                    esténkint: “Nálam ez így van, én ezt úgy rendezem!” - csicseregte öntudatosan,
                    komolykodón; és úgy tűnt fel mégis, mintha a bábuival játszana nagytakarítást,
                    háztartást, mint nem is olyan régen. Szélcsend volt mindenen; Mária komolyan
                    úgy hitte, sohasem érezte magát ilyen kevés szándékúnak. “Selyembe-gubódzott
                    élet” - jutott eszébe egy sor valamelyik Apostol-olvasta versből. Tetszhalottan
                    pihent valami a lelke legmélyén és várt. Vajon vezetnek-e még lágy, selyemvékony
                    szálak valakihez, aki tán rég elfeledte?...</p>
				<p>Egy zúzmarás, novemberi estén, mikor békés és álmatag ujjakkal vágta fel a képes
                    heti újságját, meleg volt a szobája és nyugalmas a lámpafény, az első lapról
                    szembenézett vele egy rég ismerős fénykép. A szögletes vonalú, intelligens
                    férfiarc a szép sajgó, áruló szemekkel; Seregély Pál “felkönyöklős” képe. És
                    szemközt vele női arckép. Fehér, lehulló csipkekalapban, ingerlően kedves,
                    göndör és villanó mosolyú... ó, nagyon fiatal arc. És lejjebb a szokványos
                    hímendöngicsélés - üde boldogság - rózsaszínű jövő - családi rév, N. N. bánáti
                    földbirtokos kedves, bájos leánya stb.</p>
				<p>Mária soká nézte idegenkedő, kételyes mosollyal. Tett-vett a szobában később, egy
                    könyvből olvasott, a blúzra felvarrta a kapcsot - aztán megint kinyitotta az
                    újságot.</p>
				<p>- De hiszen ez igaz, igaz! - riadt eszébe hirtelen valami siket, tompa
                    döbbenéssel. Ezt végig kell gondolni! Hogy történhetett? - De hiszen... az
                    asszony! Téreyné...</p>
				<p>És érthetetlen, fájó, kínzó hevességgel vetette magát erre a kérdésre minden
                    gondolata. Mi történik az asszonnyal?</p>
				<p>Mit érezhet, hogy van, hogy viseli el? Elbírja?... Mivel igazolhatta magát előtte
                    a férfi, hogy intézte el vele? Ó, milyen pietástalan, gonosz egy tett!</p>
				<p>Meg tudta-e bocsátani és a lemondás önkéntes, egyszerű, póztalan mozdulatával
                    félrevonulni baráti módon, megbékülten? Meg tudta-e játszani finom
                    életművészettel ezt, legsúlyosabb próbáját az asszonyi sorsnak, vagy
                    jelenetezett, követelt lázadtan oktalanul és csúnyán! Jaj - szeretett volna
                    hozzásietni, tenni valamit érte... milyen nevetséges, gyerekes gondolat!...</p>
				<p>De hisz Seregély bizonyosan vigyázott rá; kímélve, idejében és őszintén beszélt
                    vele; bizonyos, hogy nem alázta meg. - De mégis, mi maradt ennek az asszonynak
                    most már, mi az élete? Öregedés, magány; s a másikat ott kell tudnia a
                    közelében, a férfit megújhodott életével és hogy ez az élet túlment őrajta,
                    átlépte, még az emlékek is átértékelődtek, mert az ember nem hal meg a kellő
                    időben, túltengődik, és minden értelmét veszti így! - Vajon meghagyott-e neki
                    valamit? - Vajon a művészete... menekülni lehet-e ahhoz?</p>
				<p>Laszlovszky Mária fel-alá járkált a szobájában órákon át, és folyton erre gondolt
                    beteges, szenvedélyes intenzitással. Azonosította magát az idegen nővel, akit
                    sohase látott, vele volt minden forró részvételével, szeretetével. Hiszen itt...
                    ő van megcsalva, ő maga, az élete, igazsága, kényszere és megnyugvása. Annak a
                    jogait elismerte volt mindig; de most egy új, egy idegen, vidéki lány! Hogy jut
                    hozzá! -Szerette volna érteni, belelátni, tisztázni az egészet; de el volt zárva
                    tőle, és nem tarthatta több közét hozzá,mint az író akármelyik jeles
                    olvasója.</p>
				<p>Pár nap múlva mégis megkapta az elegáns, nyomtatott velin-lapot: “Ezer üdvözlet!”
                    - írta a margóra küldője az ismerős, rajzos betűkkel. Hetek múltak, míg a Vera
                    leveléből megtudhatott valamivel többet.</p>
				<p>“Vidéken ismerkedtek meg - írta -, valami felolvasóúton volt vagy
                    szoborleleplezésen. A leány apja polgármester is ott, és ez a szép fruska afféle
                    kis jukkernő, barna és nagyon bájos, gyönyörű, sugár alakja van; ma mutatták a
                    korzón. Mondják, két óriás, fehér kutyával járkált az utcán mindig; szeles,
                    furcsa, ötletes beszédű, de minden veszedelmes asszonytudomány magja benne!”</p>
				<p>Az asszonyról is írt Vera. “Ez őneki bevégeztetett. Nem látszik olyannak a leendő
                    feleség, aki mellől visszavárhatná, remélhetné még; ez a szép gyerek fejlődni
                    fog Pesten mindenképp és veszedelmesen; és gondot fog adni az urának, hogy
                    mindig elég fiatal tudjon maradni mellette. Téreyné bizony negyven felé jár;
                    Seregély, mondják, már negyvenöt. Végre is, joga van; csak egy élete van. Érzi
                    az öregedést, valami megfrissülés kell neki, tán mint művésznek is, és...
                    bizonnyal bolondot csinál (csak ez az egy a vigasztaló, Máriám)! - Azt mondják,
                    a férfi a kényelmet szereti végül is a szerelemben; lám, ez se igaz, nem tudni,
                    mit szeret - mindig mást. Az a bolond, aki szerelemügyekben tapasztalatokra
                    hivatkozik, nincs két egyféle! Téreynével, úgy mondják, simán ment a dolog. Úri
                    asszony és ember; és talán az ő érzése sem volt már személyes szenvedély, inkább
                    a kettejük szép szerelmét, a belevitt egészmagát és a szépségeket szerette;
                    ilyenhez vallásos hittel tudnak ragaszkodni az asszonyok. - Itt a társaság és a
                    szóbeszéd tüntetően a grófné mellett fog pártot, képzeld, a jogait emlegetik. Ez
                    butaság, jogok nincsenek!... Mennyit foglalkozom én ezzel, nem furcsállod,
                    Máriám? Arra gondolsz-e, hogy mindig egy kis baj van velem, mikor túl sokat
                    teóriázok? - Te, remélem, rég túl vagy már a Seregély-féle, iskolás ábrándon,
                    kedves kis bolondom: mi van veled már?...”</p>
				<p>Apostol jött. Látszott, hogy tudja már a dolgot, de nem hozta szóba, és Mária
                    hálás volt ezért.</p>
				<p>Különben egy új revü első számát hozta, az újságjukét - végre; örömmel, mint
                    valami diadaljelet, olvasta, magyarázta, már megint tele volt ezzel. Furcsa,
                    kicsit kalandos, vegyes és határozatlan irányú, de friss dolgokkal volt teli ez
                    a kis kávéházi lap, és úgy látszott, mindent mer, hisz nincs veszteni valója. A
                    szerkesztői is tudják, hogy fél éven belül meg kell buknia, mikor egy szeszélyes
                    mecénási ötlet révén került kis tőkéjük elfogy; olyannak szánták, mint egy kis
                    üstököst, ami átmegy, megvillog, figyelmet kelt, ráeszméltet bizonyos dolgokra,
                    és nyugtalanságot hagy hátra a tespedt unalom közepett! - Volt benne sok ilyen
                    villanyozó. Örvendő és rejtőzetlen érzékiség, ismeretlen távlatok, eddig meg nem
                    látott életmélységek, fülledt, kispolgári tragédia; - munkás vers a gyárak
                    verítékes komorságával, zakatoló gépek ritmusával tele - majd nagyon belső, soha
                    leírhatónak nem gondolt élmények borzongása, az őrület határa, és ilyenek. Főleg
                    pedig sok, sok kritika, harapós, kíméletlen, szinte illetlen néhol, kötekedő,
                    elégületlen és lírai... Apostol hozta, felolvasta számról számra, és most már a
                    leány is felmelegült ebben kissé. Előfizetett; - néha szinte várta, kíváncsian
                    és csodálkozva fogadta. Néha már szinte személyes közét érezte a dologhoz,
                    valami rejtező ellenséges izgalmat valaki rovására... Ó, ha igazuk van ezeknek!
                    Ha igaza van mindennek, ami újulás, fiatal kíméletlenség és változás. Ha ezek
                    diadalmaskodnak egyszer, akiket észrevevésre se tartott érdemesnek; és 
                        annak betelik a végzete, a negyvenéves ember és
                    sikereiben-megállott művész tragikuma; ha kiderül, hogy hiába volt az erőlködés,
                    új életinger, új galvanizálás; asszony. - Igen, jó ez; csak bánjon el ővele is
                    az élet könyörtelenül!</p>
				<p>...A tél is elmúlt szinte észrevétlenül megint. Sokat gondolkodott, de tétován -
                    és bizonytalanul, semmilyenül élt. A tanárralsokat voltak együtt, mindig
                    beszéltek.</p>
				<p>- Igen - fűzögette a gondolatokat Apostol -, az újulás szele mindig a művészetet
                    mozgatja először, minden repeső lesz és nyugtalan, új formák jönnek - és ez a
                    fontos, nem a költészet tárgyai. Új szóvonzatok és frappáns mondatfűzések
                    keltenek valami friss, bátor, kegyelettelen érzést; megérlelik a szíveket az
                    elpártolásra - és ez kell nekünk. Persze hogy “a művészet a művészetért”
                    művelődik; itt ne legyen célzatosság; a versbe foglalt propagandaírás
                    bizonyosan nevetséges. Csak úgy talál, ha nem céloznak vele. Nézze, itt egy
                    vers: “De jó lesz! Rózsaszínű kupéba bújunk!” - olvassa csak át! A fiatal nász
                    minden kis virgonc, drága hóbortja csenget benne. - “Nyakadon valami borzogat,
                    fel-leszalad. Egy pók. Milliom pici csók, pici pók!...” Ez semmi, ugye, ki
                    gondol itt komoly ügyekre. De sose olvastuk így mondva, ilyen furcsán! - Végre
                    is elfogadjuk és a többit is... és egyszer, tíz év múlva tán ezek a
                    megdolgozott lelkek majd termőföldje lesznek a politikai vagy társadalmi
                    forradalomnak - hozzászoktak a meglepetésekhez; tudnak új szépségeket látni
                    valami nagy elmozdulásban például; - mondjuk egy elképzelhetetlen demokráciában
                    vagy tradíciótlan szabadosságokban, ahogy mi még nem tudunk...</p>
				<p>...- Mondja, Apostol; maga most Försteréknél lakik, ugye? - kérdezte a leány
                    hirtelen. A férfi rácsodálkozott.</p>
				<p>- Igen - február eleje óta. De hogy jut ez most eszébe?</p>
				<p>- Jaj... igazán,bocsásson meg! Idegesség ez. Pedig közben figyeltem minden
                    szavára, de komolyan - akár el is mondom, ha kívánja.</p>
				<p>Másnap, a délelőtt unalma közepett, ahogy a hatodik osztályban, a katedrán ült,
                    és gépies formulákat mondott álkomolyan, szórakozottan; - sokszor nézett el a
                    harmadik pad felé, ahol a kis Förster Blanka ült. Pirosas arcú, dús sötétszőke
                    hajú leány, afféle németes kellemű, igen; van valami sajátságos bizarr a
                    mosolyában. Lám... egy tizenhat éves leány! - Kiszólította felelni a pódium
                    elé.</p>
				<p>Szépen, délcegen jár. A hosszú, vastag copfjában széles, lila szín selyemszalag.
                    Csinos lába van a gombos cipőkben, jó kis szürke angolszoknyája - formás csípője
                    körül vékony, ezüst óralánc, a sok bizsu csörrenve verődik az övjéhez - a
                    csuklóján is aranydrót-karikák, egy zafírköves kis gyűrű az ujján. Máriának
                    eszébe jut, hogy a szabályok ellen van az ékszerviselés; szólhatna érte; - de
                    elszégyelli ezt a gondolatot. “Hát kérem, Förster - a Ráskay Lea-féle szövegek
                    ortográfiájáról!”... Lám, elegáns, kicsit szórakozott hangsúllyal felel -
                    bizonyos könnyed lenézéssel tankönyvi közhelyeket. Felületesen; nem fontos neki
                    annyira az ügy, hogy önállóságot, érdeklődést vigyen bele - csak megtanulta
                    illendőségből, mert nem akar ízetlenkedni holmi rossz osztályzattal... Ez az
                    utolsó iskolai éve, jövőre bálba viszik, két kisebb nővére van még, ő az első.
                    Nem ártana,ha hamar férjhez tudnák adni! Mária hallott felőle, hogy a professzor
                    szobaurat családias vacsorákra be-behívogatják néha. Lám! és szeme megakad a
                    formás keblén, vállain; sűrű fátyolszövet blúza átláttatja a karját kacérul.
                    Milyen telt, karcsú, formás - és eleven rózsaszín az egész bőre! “Köszönöm, elég
                    lesz, Förster! Jól van!” A tanítvány tudatos, hanyag udvariassággal meghajol, és
                    hátrál pár könnyed lépést a helyéig... Egészen bizonyos, hogy Försterék is
                    hallottak az Apostol sokszori látogatásairól Máriánál... Úgy nézett egymással
                    szembe ez a két nő; értőn, ellenfél gyanánt és mégis nobilisan, az ellenfélnek
                    kijáró minden tiszteletadással, de tartózkodó gőggel. Március reggeli napfénye
                    derült be fehéren az ablakon, a padban ülők megfészkelődtek, némelyik rejtve
                    megnyújtóztatta fiatal vállait, karját. A tanári asztal sarkában korai ibolya
                    illatozott; Mária az arcához szorította, megszagolgatta. “Lám, a fiatalság!...”
                    - mondta bensejében.</p>
				<p>Inspekciós volt, a nagy, világos folyosón kinyittatta a kertre szolgáló ablakot.
                    Megint egyszer tavasz készül, napfény bomlik a vizes tócsákon, minden megindul -
                    jaj, hová, hová lehetne elmenni? Lüktető, éles türelmetlenség ütött rajta
                    egyszerre. Olyan régen nem érzett már ilyet. Valamit csinálni, érvényesülni,
                    lenni valaki... ha lehetne még! Borzasztó, hogy csak mint nő, mint leány jön
                    számba; és olyanul hanyatlása kezdődik már. Kalandos, hihetetlenül merész
                    gondolatai támadtak: Amerikába menni, ismeretlen utakon és munkákon próbálni ki
                    önmagát - mindent elölről kezdeni - valahogy vizet zavarni, nyomot hagyni a
                    mások életében, legalább kicsikarni valamit, nem maradni ilyen semleges,
                    jelentéktelen. Ha tett volna valaha valamit, akár rosszat is! A bűn talán
                    erősebb élet, viharzóbb, virtusosabb, halál-elé fárasztóbb... Csilléry Adrienne,
                    az a hóbortos, el mert menni, lám - színiiskolát végez Pesten, valaki látta is
                    már játszani valahol.</p>
				<p>Csengettek! Összehúzta vállán a kendőt, és a negyedikbe ment stilisztika
                    órára.</p>
				<p>...Melegedett az idő. Valami járt-kelt ezeken a jeltelen napokon, heteken át,
                    borzongó nyugtalanság; csalóka szele valami távoli életáramlásnak, mely nem fog
                    elérni idáig, de a lélek idegei megérzik. Orgonafürtökkel teli lettek a bokrok,
                    közéjük lehetett temetkezni arccal; beszívni mélyen a jó szag hűvös, dús
                    gyönyörét. Aztán a pünkösd jött el bíbor tulipánjaival, aztán úrnapja, hervadt
                    lomblevél, virág, tömjén, lőporfüst, zsolozsmák. És mindez olyan elevenen
                    érződött most!</p>
				<p>...Egy napon sétára mentek, alkonyodó délután Apostollal; Ágnes és az anyjuk
                    mögöttük ballagtak jólelmaradozón. A népliget útján, a sorompón át, szénaszagú
                    mező mezsgyéjén haladtak már - összehangoltan, valami eleven és méla kis
                    szomorúság jegyében, ami a nagyillatú estétől, június dúskáló levegőjétől is
                    lehetett.</p>
				<p>- Igen - mondta akkor a tanár minden átmenet nélkül -, most meg kell kérdeznem
                    magát, Mária, hogy akar-e a feleségem lenni?</p>
				<p>A színek sápadoztak már, távoli szőlősdombok felett fehéres párák keltek, és
                    támolyogtak az égbolt felé nyújtózva! Mária lecsüngő kezéből virágokat hullatott
                    a porba. “Meglepi ez a kérdés?” kérdezte a férfi, és szelíd kíváncsisággal,
                    kicsit meghajtott fejjel kémlelte oldalvást a leány arcát.</p>
				<p>- Nem lep meg, Sándor!</p>
				<p>- Ugye? Hisz erről mi már párbeszédeket mondtunk némán. Ha nem akarna mindjárt
                    felelni...</p>
				<p>Mária léptei akaratlanul gyorsultak, előre nézett. “Hát ez történt, ez - gondolta
                    valami tétova, belső daccal -, ezt idéztem fel! Valami mégiscsak jött! Most itt
                    van. Nekem kell elvégezni!”</p>
				<p>- Mielőtt válaszolna, Mária, kérnem kell, hogy csak a maga szempontja döntsön
                    itt. Éppen azért, mert én vagyok az, aki jobban szeret. Én jól ismerem magát, és
                    olyannak szeretem mindenestül, amilyen; maga is jól érzi mellettem magát, ezt is
                    tudom. Én annyira tisztelem, és olyan komolyan veszem a mi eddigi viszonyunkat,
                    Mária, ezt a szép csendeset; hogy nem fogom megalázásnak érezni, ha nemet mond
                    esetleg.</p>
				<p>- Ó, Sándor!...</p>
				<p>- Sőt, nézze - folytatta, és remegés érzett a hangján -, hogy előre
                    megnyugtassam, most éppen egészen biztos lehetősége van számomra egy külföldi,
                    tanulmányi ösztöndíjnak. És ha úgy találna dönteni, hogy egyedül menjek...
                    szóval nem kellene feszélyeznem magát egy ideig, egy évig; és mire visszajövök,
                    minden felejtve lesz a barátságon kívül.</p>
				<p>A leány bólintott, és várt még egypár pillanatig.</p>
				<p>- Hát most - mondta aztán gyorsan, alig lélegezve - el fogok mondani magának
                    valamit, Sándor. Kötelességem ez, ha már megengedtem, hogy ilyen dolog szóba
                    jöjjön köztünk.</p>
				<p>- Mit mond... Mária?</p>
				<p>- Igen, ezt el kell... hamar fogom. Most mindent!... Én néha emlegettem magának
                    Seregély Pált, ugye?</p>
				<p>Visszanézett egy percre. A két nő leült volt pihenni valami padra egy szőlőskert
                    előtt. Őket nem akarták megzavarni, úgy látszik; engedték együtt.</p>
				<p>- Hát én, Sándor, senki másnak nem lehetek a felesége. Az övé voltam.</p>
				<p>- Mária! De... hogy érti?</p>
				<p>- Most két éve, nyáron... együtt utaztunk Svájcba.</p>
				<p>- Ó!...</p>
				<p>- Nem, ez nem volt csúnya vagy közönséges dolog... az életem ünnepe volt. Van
                    valamim legalább a halálig - mégis azé voltam, akit szerettem. A schönbrunni
                    kertben jártunk együtt egy százszínű estén, és egy szobor alatt - egy
                    fehérmárvány szoborleány lábainál olvasta nekem a balladákat. És flamingók
                    sétáltak magas, rózsaszín nyakkal, és aranypor szállt a tarka fák között. Együtt
                    vacsoráztunk szépen terített kis asztalnál ahotelben, és a pincérek virággal
                    díszítették kedvezésből. Drezdában az Elbán hajókáztunk, egész nap a napfényen
                    jártunk és nevettünk, és délfelé hirtelen betért velem a múzeumba. “Nézd meg
                    ezt! Cranach egy képe!” Most is látom a lázpiros színeket, papok csoportját
                    kékes oszlopok között... Így akartuk mindvégig - de Berlinben jött valami szent
                    szédület, éreztük, hogy belefáradtunk -, szomorúság fogott el, minden ránk
                    nehezült. De jöttek a hegyek; néma, zöldtollas óriások, messze hó - fehér vizek
                    muzsikáltak, és Interlakenban együtt lestük az éjszakát a châlet erkélyén, az
                    Aar tajtékzott alattunk, csillagok bújtak meg a hegyek válla mögött, és
                    összébbhajoltak a lejtők... ó, nagyon szép volt. Egyetlen szép! És minden
                    szimbóluma volt annak, hogy szerettem és az is, ami történt! Az életemet is
                    akarhatta volna. Aztán megismertem a rosszat is, a borzalmat, az összetörést, és
                    vissza kellett jönnöm, így kell a szemembe néznie, Sándor.</p>
				<p>- Mária!</p>
				<p>- Ha akar, megvethet; de nem csaltam meg.</p>
				<p>- Mária! Szegény!...</p>
				<p>- Már nem kell sajnálni! Már elkészültem a dolgokkal, egyebekkel is azóta, sokat
                    gondolkoztam... készen vagyok. Ha egy év múlva visszajön, és érdemesít a
                    barátságára tovább is...</p>
				<p>- Mária, adja ide a kezét!... Olyan megzavart vagyok, Istenem, nem tehetek
                    róla... Nem tudok mást mondani, mint hogy... éppen úgy tisztelem, mint eddig...
                    és sohase fogom azt hinni, hogy ítélni van jogom. Maga emberileg olyan nagy és
                    nemes most, Mária; igen, nemes - hogy azt is meg kell értenie, ha én most nem
                    lelek szót, ha annyira hat rám mindez. Maga teljes őszinteségre méltatott; és én
                    köszönöm; el van temetve bennem minden szava, ezt mondanom sem kell, ugye? És ha
                    elmegyek... És ha visszajövök, úgy fog velem kezet szorítani, mint a leghódolóbb
                    baráttal... Ó, mégis nagyon kegyetlen mindez, Mária, nagyon fájdalmas nekem!
                    Szegény, szegény!</p>
				<p>- Isten vele, Sándor! Adjon kezet most nekem, hamar, anyámék itt lesznek a
                    fordulónál.</p>
				<p>- Így. Tartson meg jó emlékezetben.</p>
				<p>Megcsókolta a kezét hosszan, reszketeg szájjal. Aztán elérték a két asszonyt.
                    Könnyedségeket mondtak látható erőlködéssel; azok észrevették rajtuk, hogy
                    komoly megbeszélés volt itt, és összenéztek jelentősen. Megint elől haladtak, de
                    nem hagyták messze a többit, hallgattak, csak néma jelei voltak a megindulásnak,
                    a tragikus döbbenetnek... Már sötét volt. Egy utcasarkon, kis kültelki
                    zsinagóga móros cifrájú ablakából piros fény özönlött, és gyönyörű pénteki
                    zsolozsma panaszkodott ősi, tépett jajdulásokkal. A kapujuk előtt Apostol elvált
                    tőlük.</p>
				<p>Mária nem felelt a kérdő, nyugtalan tekintetekre, amik azt tudakolták: “Megkért
                    csakugyan?...” A szobájába ment, feje fáj, mondta - gondolkozni akart a
                    sötétben.</p>
				<p>De rettenetes, dúló zavar hullámzott fel bensejében egyszerre, az émelyítő
                    szégyenig, az önmegvetésig. Az ideges hazugságmámor szörnyű kijózanodása hűtötte
                    végig minden érzését. “Miért tettem ezt? Őrült vagyok; vagy gaz, gonosz; -
                    képzelgő, beteg - igen, talán beteg vagyok!... Miért tettem?”... Hirtelen eszébe
                    jutott Seregély Pál egyik regényhősnője, aki valóságos
                    botlást vall be a kérőjének így... de a hős azért feleségül veszi mégis,
                    sőt annál inkább... Ó, hisz az egy írott alak, literatúra!... Pfuj, pfuj! Ha
                    valaki tudná az igazságot, egyszerűen csak... nevetne őrajta!</p>
				<p>És hangos, ideges kacagógörccsel fuldoklott, és temetkezett bele a díványpárnába
                    - aztán sírásba csapott át, zokogott és vergődött, aztán csendesülten és mélyen
                    sírt soká, soká. - Már akkor azt érezte, hogy szánnia kell önmagát, hogy
                    szánnivaló és méltó a részvétre. Már értette is az egészet.</p>
				<p>Az ember nem lehet perceknél-tartósabban nevetséges önmaga előtt.</p>
				<p>“...Mert ezt kellett tennem! Illúziókat mentettem meg neki, jó voltam hozzá a
                    magam rovására. Egy nyílt kosár miatt, ha okát nem adom, méltán meggyűlölt volna
                    - ha már ennyire engedtem. És mindazt én átéltem a
                    bensőmben érzéssel, elképzeléssel, még többet is; - mivel vagyok jobb hát
                    igazán? Csak szegényebb vagyok, szegény, nyomorult! Ezek a dolgok bennem vannak
                    - még tetté se oszoltak soha -, hát engem így kell szeretni, ezzel együtt: -és
                    ha úgy szeretne, és holnap azt mondaná: “Minden mindegy! Nem lépek vissza,
                    szeretem!...” akkor még be lehetne vallani: “Csak ezt akartam látni! Próba volt.
                    A testem mégiscsak megőrizett, ha ez ér valamit!...”</p>
				<p>De nem jött el másnap. Aztán elutazott.</p>
				<p>Hát így is jó - vesszen ez is! Minden jól van! Nincs tovább!</p>
			</div>
			<div type="chapter">
				<head>8</head>
				<p>...Taubler Viktorin beszélt, a fiatal íróasszony. - Legsarkában ült az erkélynek;
                    körülte, egymáshoz zsúfolt székeken, egymás közelségét érezve gunnyasztott a
                    kis társaság; egy tömött, meleg emberfészek, ahogy sötétlőn tapadt a szép, ócska
                    bérház falához, négy emeletnyi magasan a latin-negyedbeli utcácska görcsösre
                    taposott kockakövei felett; körülötte szelíden derengő éjszaka, e nyugtatóan
                    éber életű, kedves, párizsi éj... A vasrácson kikönyöklő szép, formás karja néha
                    rövid, hullámzó gesztusokkal tördelte a kékes levegőt, mely százféle illatú
                    volt, enyhe és édes a korai tavaszok ez ernyedt és lágy klímája alatt.</p>
				<p>- Igen, én már végire jártam a dolognak; tisztában vagyok. Egyszerűen: ahogy
                    kielégülést kívánnak bizonyos primitív életfunkciók időnkint; úgy az a
                    magasabbrendű, másik mechanizmus is; valószínűleg a központi idegrendszerhez
                    tartozó s eddig még nagyon hiányosan tanulmányozott. - Mondjuk: négy-öt évnyi
                    időszakban egyszer átlag. Ilyenkor megérik valami bennünk, eljön a Nagy Tavasz,
                    nevezzük így, megkülönböztetésül a rendes, minden évben előforduló tavaszoktól.
                    Egyszerre megnő bennünk az, amit a régi mesélők “szív”-nek mondanak. Nem
                    mosolyogni, uraim; szó szerint értem! - Érezzük, hogy most, jönni kell
                    valaminek. Lényünk bizonytalanul lebeg a magányban, mint a súlypontja alatt
                    megtámasztott test; valami felfokozott helyzeti energiával tele. Csak
                    billentésre vár... és nagyon vár, a vágya szinte von, mint az űrbe helyezett
                    mágnes. Nos; hát jön is felé valaki véletlen, mert a véletlenek folyton
                    mászkálnak az űrben; de ez a valaki véletlenül sánta vagy béna, vagy vak, aki
                    nem látja meg. Semmi! Jön egy másik, de az épp foglalkozva van; valaki már lóg a
                    karján. Jó, jön a harmadik; az meg elügyetlenkedi valahogy, vagy a perc nem
                    alkalmas, vagy egyéb körülmények jönnek közbe, sietős útja támad - a dolog ki
                    nem fejlődhet. Végre jön egy a tizenkettedik órában, aki úgy - nagyjában
                    megjárja. Bizonyos viszonylagos mértéket megüt, valahogy eltalálja a kellő szót,
                    egyszer-kétszer kerítőnek áll az este, a hold, a zene vagy valami költőies
                    véletlen; a többit elvégzi a vágy és a fantázia, elkezdődik a lelkendező
                    hideglelés. Két hét múlva az ember ezt mondja magának: íme, a csoda; íme, az
                    öröklét-messzeségű múltból elém jött nagy Találkozás, a Végzetszerelem. A
                    csillagokban így volt megírva!...</p>
				<p>- Kedves, mikor így papol - nem?</p>
				<p>Tavi Simon, a fiatal pesti újságíró, mosolyogva, kicsit fesztelenkedő mozdulattal
                    hajolt át a barátnője vállán ésa korláton, hogy a mélybe verje le cigarettája
                    hamvát.</p>
				<p>- Nem érdektelen téma! - mondta majdnem naivul Villiers, a kis francia fiú, és
                    Lilienberg kisasszony arcát kereste a homályban - valami félénk és rosszalló
                    kíváncsisággal. De a szép svéd leány háttal ült az utcafelőli fél-világosságnak,
                    mozdulatlanul és kicsit feszélyezetten; és nem fordult felé.</p>
				<p>- Tény, hogy a legkevésbé tisztába hozott ügye az emberiségnek! - fűzte tovább
                    Tavi Simon ugyanazzal amókás tárgyilagossággal, mint a társnője. (Ők tudták
                    egymás tolvajnyelvét.) - Tény, hogy az úgynevezett “Szerelmes Szerelem”-nek még
                    csak elfogadható, tudományos definíciója sincs. Némelyek azt hiszik; egyszerű
                    plusza a lelki rokonszenvnek meg a testi ingerlődésnek. Milyen tévedés! Az ember
                    néha elkínlódik rajta, hogy lám, itt a legtöbbre becsülök egy bizonyos nőembert,
                    ragaszkodom hozzá, jó vele lenni - és bolondul hat a férfivoltomra is, és úgy
                    este, kettesben - ugyancsak érzem... szóval rendben volna; de valami hiányzik.
                    Valami csudalátás, a távoliság, fantasztikum, ámulat, babona; harag, izgalom
                    hiányzik az ilyen “barátság”-okban. - Általában, mióta az asszony is kezd ember
                    lenni, mióta számba kell venni mindenestül... ej, ez is csak komplikálja a
                    dolgot!</p>
				<p>Észrevette a Taubler Vica nagyon halk, fellélegző kacaját.</p>
				<p>- Vajon feltétlenül megbízható útmutató-e a szerelem a fajjavítás, kiválasztás
                    szempontjából? - komolyodott bele egyszerre a kis francia is.</p>
				<p>- A gyermekekre gondol, uram? Ej - szó sincs róla. A legindividuálisabb hóbort
                    az, bizony; még a fajhoz sincs észrevehető köze. Bár mindenesetre céloz
                    valamire, valahová mutat nyilván, csak mi nem tudjuk még... Különben sem
                    fejlődött a föld minden részén egyformán, és mi csak közép-európai értelemben
                    beszélünk róla. Milyen más a keleten például. - Azt hiszem, idővel külön fogják
                    majd választani, ami itt egy név alá zsúfolódott: az egyesülés vágya, a jól
                    összeférés vagy szeretet, a gyermek akarása, a játékos képzelet narkózisa, a
                    hiúság, sőt a bonyodalmak és életsűrűségek után való epekedés... Egyszer majd
                    tudni fogják, hogy az érzésekben nincsenek is éles határok, csak nüanszok
                    vannak; szeretet, szerelem... ha már így beszélünk, akkor tízféle nevet kellene
                    kitalálni legalább. De minek elnevezni?...</p>
				<p>- Lehet! - szólt bele most halkan Legrand asszony, az érdekes, harmincéves nő, ki
                    oldalvást ült Apostol tanárnak. - Talán csakugyan a szótár szegénysége az oka
                    minden bajnak és szenvedésnek ebben. Egy szó van, és mindenki azt érti alatta,
                    amit akar; és a lelkiismeretlen visszaélhet vele büntetlenül.</p>
				<p>- Itt lelkiismeretről nem lehet beszélni! - vetette ellen az írónő.</p>
				<p>- Igaz? - kérdezte Lilienberg provokáló kíváncsisággal; és szeszélyből most
                    Apostol tanár felé fordult, aki nem férve a szűk balkonra már, félig behúzódva
                    ült a penzió szobájában.</p>
				<p>- Azt hiszem, ennek éppúgy megvan a morálja, mint más emberi dolognak,
                    kisasszony!</p>
				<p>- A házasságnak igen! - magyarázta tovább az újságíró. - Értek alatta ittminden
                    olyan egyesülést, melyben két ember az ölelés kizárólagossága alapján
                    szerződött. Ennek megszegése tehát egyszerűen - szerződésbontó; ha csak a két
                    fél továbbra ki nem egyezik. De egyéb törvény aztán nincs is - képtelenség!...
                    Kérem, ne értsenek félre, én nem vagyok esküdt ellensége a hites szerelemnek a
                    mai viszonyok közt még - és hiszem, hogyha mint jogforma meg is szűnik majd a nő
                    gazdasági felszabadulásával, mint életforma soha nem múlhat el. Hisz mindig
                    lesznek intimus hajlamú, erős idegzetű, kényelmes vagy humoros emberek, akik a
                    “ház”-as együttlakást kibírják a kedvesükkel.</p>
				<p>- Hát a gyermekek?...</p>
				<p>- A gyermek az anyjáé! - felelt helyette Taubler Vica váratlan hevességgel...
                    egyévi küzdelmes házasság után vált el az urától, a züllő életű, előkelő
                    családból való embertől. Volt egy gyermek, fiú - meghalt háromhónapos korában.
                    Ha élne... ha élne - és a törvény erejével elvehetnék tőle, az anyjától, aki
                    most valami vagyonkát is örökölt váratlanul, írással is kereshet; odaadnák annak
                    a korhely embernek vagy a szívtelen, korlátolt népségnek, a családjának. Nem
                    engedné, erőszakkal sem - ölne érte! -, gondolta néha fellángoló keserűséggel,
                    emésztődve. Hiszen csak élne!</p>
				<p>- Igen, a gyerek az anyjáé - ismételte -, el kell jönni megint az anyajog
                    korszakának! Ez természetes. A férfi szülői hajlama csupa műkedvelés; őrá a
                    társadalom bízta a gyermeket, az asszonyra az Isten. Az apaság könnyen
                    föloldódhat valami általános altruizmusban, a fiatal nemzedékről, jövőről
                    gondolkodásban. Jézus szerette a kisdedeket, noha apa sohasem volt.</p>
				<p>- Ez elfogultság, asszonyom, ne haragudjék! - szólalt meg Apostol most először. -
                    Az élet törvényei változnak, fejlődnek az időben, az ösztönök sem öröktől fogva
                    valók. Lehet, hogy a társadalmi élet folytán; de mára valóban kialakult az apai
                    érzés - és van olyan erő, mint a “természettörvények”.</p>
				<p>- A társadalmi élet is “természet” - vélte a francia -, csak magasabbrendű már;
                    fejlettebb, összetettebb!</p>
				<p>Taubler Vica sietett visszaterelni a már-már általánosságban homályló vitát.</p>
				<p>- Hisz úgyis, ha majd az egész házasság és nemi erkölcs átalakul; - akkor is
                    szórakozhat majd a férfiú az ő apaságával, ha éppen kedve tartja. Egyszerűen
                    megkérdezi az asszonyt, akihez köze volt: “Kié a gyermeked?” - “Tőled van,
                    uram!” - feleli az; és egyéb garancia ma sincsen uraim, az önök számára, mint az
                    asszony “igen!” szava. Csakhogy ma az asszony kiskorú, “felelőtlen”, és sokszor
                    lehet oka hazugságra ebben, mert anyagilag függ a gyermekével együtt. - Akkor
                    majd javul a férfi helyzete ez örök tragikusan bizonytalan kérdésben is; meg a
                    nő vonzalmáról is biztosabb lehet, ha az függetlenül, szabadon áll össze
                    vele.</p>
				<p>Tavi Simon megint mosolyogva állt mögötte, másik Marylandre gyújtott, és fölé
                    hajolva nézte az asszony mozgékony, érdekes fejét, tömött barna haját a
                    homályban.</p>
				<p>- Mulatságosak maguk teoretikusok, ahogy stilizálják, kevés fővonalra redukálják
                    az ezerszövevényű és kiszámíthatatlan életet. Nézze, hátha még szerencse az,
                    hogy a kevésbé kiváló férfiegyén is hozzájuthat ma elsőrendű párhoz a gazdasági
                    kényszer folytán. Az élet így nivellálja ellentéteit a gyermekekben, hogy mást
                    ne mondjak. Aztán - de ne szidjon meg - teljes szabadság mellett hátha az
                    asszony sem tudna mindig biztosan, jóhiszeműen felelni arra a bizonyos
                    kérdésre...</p>
				<p>- Ejh! Az asszony egyférjűsége egy időben úgyszólván természettörvény. Egy
                    burkolt félelem a vérfertőzéstől, mely előállhatna, ha a felnövekedő gyermekek
                    nem tudnák, hogy... ki az apjuk. És az élet mindig korlátozni fogja majd
                    önmagát. A túlzást ebben, amit ma paráznaságnak hívnak - mindig
                    ellenszenvesnek, mert a lét harmóniája ellen vétőnek fogja érezni, és meg fogja
                    róni a közízlés, aminek morál a neve.</p>
				<p>- Szóval, nincs kilátásunk ezentúl sem több ölelésre! - nevette el magát kicsit
                    frivolan a francia, de mindjárt nagyon elröstellte Lilienberg Rebegga miatt.</p>
				<p>- Azt hiszem - vette komolyan Viktorin -, kicsit meg lesznek akadva ebben,
                    monsieur! A nő ősi, testies hajlamát a szerelemre (mint a faj céljaira már-már
                    fölöslegest) máris jórészt visszafejlesztette a gazdasági elnyomatás. Kénytelen
                    volt átengedni magát; vágya évezredeken át nem jött számításba; a passzivitás
                    felé fejlődött egyre jobban. Szerelme ma már inkább “szívügy”, érzelmi
                    lelkendezés. És sok köztünk a korcs, a dolgozóméh-típus; sok nőkülsejű ember
                    érzésben szinte kívül áll a nemén semlegességével.</p>
				<p>- Tény, hogy sok a nők közt az ellelkiesült, agyonfinomult példány. Már az is,
                    hogy általában nem sokat adnak a férfi testi szépségére! Az ész fontos nekik meg
                    a lélek meg efféle.</p>
				<p>- Most megint félreért, Simon! - ellenkezett Vica, és arra gondolt, hogy e
                    kedvelt barátja szintén nem épp Adonisz. - A születendő gyermeknek nemcsak
                    tüdeje, gyomra, csontváza határozódik meg a szerelemben, hanem karaktere meg
                    intellektusa is. Ennek van értelme!... Most másra gondoltam; a teljesen hideg
                    nőkre, és egy másik fajtára, amely maguk, férfiak számára alig volna
                    megmagyarázható. Az internátusban együtt volt velem egy csomó húsz-huszonkét
                    éves leány, csupa érintetlen testű, csupa finom és okos. Mindig a szerelemről
                    olvastunk és beszéltünk, a fantáziánk olyan hajszálnyi nüánszokra is rezonált,
                    hogy az már betegség volt szinte. Sőt, bizonyos értelemben szexuális értékűvé
                    vált köztünk minden szó, minden jelenség; a legegyszerűbb dolgoknak is volt a
                    szemünkben valami hátmegetti, lila színű és szimbolikus értelme... és mégis, azt
                    hiszem, abban az időben egyikünk sem lett volna alkalmas egy igazi, amolyan
                    rendes ölelésre... Furcsa bogarak voltunk! Szerencsére, szétkerültünk a
                    világba, jött az élet, és többé-kevésbé mindnyájunkat helyreigazított, remélem.
                    Bár valami hiba azért mindig marad!... Igaz, Apostol, maga ismer közülünk egy
                    tipikus példányt. Laszlovszky Mária egy városban tanít magával. Szegény, szép,
                    furcsa Máriánk meg az ő hóbortos levelezése egy híres íróval. Valaha még bekerül
                    az irodalomtörténetbe is tán. - Ha akarja, egyszer majd mesélek felőle
                    magának...</p>
				<p>- Laszlovszky Mária jó barátnőm; valaki, akit nagyon tisztelek! - mondta Apostol
                    feltűnő hűvösen.</p>
				<p>- Ó, természetesen... hisz már említette! Én is nagyon szerettem, szobatársak
                    voltunk. Ugye, átadja majd az üdvözletem neki?</p>
				<p>Mindenki megérezte, hogy valami tapintatlanság történt. Kis időre
                    elhallgattak.</p>
				<p>- Szél jár, Vica, maga megfázhat! - mondta Simon. - A szobában hagyta a
                    kendőjét?</p>
				<p>Már indult érte, elhozta, és vigyázva takarta be az asszony kicsit sovány, de
                    széphajlású vállait. Olyan jólesett a gyöngéd szolidaritása ebben a percben.</p>
				<p>- Ah, ah! - sóhajtozott Legrand, és hátranyújtóztatta izmos derekát egy szép,
                    puha és gyors mozdulattal. - Milyen szépen elrendezte ön a világ jövendőjét,
                    madame! Csakhogy minden hiába, mert kín és gyötrődés mindig egyformán lesz a
                    szívek dolgában. Hát akit szeretünk, mást szeret, vagy mást is szeret, vagy mást
                    jobban szeret!... Mindenki a különbet keresi magánál, s akik legkülönbek
                    szerelmileg, azok másnak is, sokaknak is kellenek. A féltés kínján nem segít
                    semmi intézmény, sem a csalódás fájdalmán vagy az elhagyatottságon.</p>
				<p>- Ez mind a két nemmel közös! - szólt bele Villiers.</p>
				<p>- Az ám; csakhogy az asszony kötött lény, gátolt és tehetetlen. A férfi szabadon
                    jár-kel köztünk, piros kakastaréjt lenget; a harcban, mit velünk megharcol, még
                    csak külön, egyéni fegyvernemet sem választ; - figyelték-e, asszonyaim, mennyire
                    ugyanazok a fogások... egy közös vívómestertől tanulja mind. A természet az -
                    mondjuk. És alig vált módszert, ha hercegasszonnyal áll szemközt vagy egy
                    midinettel. Ah, ah! - Mennyire meglátszik a világ rendjén, hogy a Jóisten is
                    férfi! A nőmegvetés hazugságaival tele van a biblia, a korán, minden szent
                    könyv. És csak a teljesülés előtti pillanatok feledtetik ezt velünk, mikor a
                    vágy juháztatja előttünk az Urat, és kedves, szegény gyermekké tehetetlenül a
                    karjaink közt. Mi mégiscsak anyáik vagyunk és szeretjük az éhséget, melyet
                    olthatunk. - Igazi asszonynak csak az adás szenzációja adódott; bár ez nem
                    kevés!...</p>
				<p>- Azt hiszem - szólt bele félénken és eltöprengve Rebegga -, az ilyen dolognak
                    csak a kezdete szép. A szerelemben olyan szép kezdetek vannak...</p>
				<p>Olyan váratlan volt ez, hogy mindenki nevetett. Csak most tűnt eszükbe, hogy hisz
                    ez leány!...</p>
				<p>- Olyan, mint Magyarország; minden szépen kezdődik benne! - ötleteskedett
                    Simon.</p>
				<p>- Szegény Magyarország! - Mint a szerelem, olyan! - nevettek a magyarok.</p>
				<p>- Érdekes föld! - mondta udvariasan Villiers. - Kár, hogy úgy elcsépelték, mint
                    témát.</p>
				<p>- Szent föld, édes föld! - érzékenyedett el Simon félig mókásan. - Sehol annyi,
                    olyan szerencsés és teljes keveredése a fajtáknak! Egyen épp most van a sor! -
                    Egy nép úgy frissül meg ezekben, mint az ember minden új szerelmében. De mint a
                    dústestű hetérát gyönyörűbbé teszi mindegyik ölelés, de magzattal nem áldja; -
                    olyan ez az ország. Elvetél! A kezdet itt már halál is. Szép kezdés, szép halál,
                    szerelmesen heroikus mozdulatok mindenütt!... Igaz, tanár úr! Még nem mondtam
                    önnek, hogy az új revü, amit említett, amit barátai csinálnak - képzelje,
                    elfogadta és most hozza egy cikkem, egy kis förmedvényt az epigon-líra
                    langyosságai ellen. Most majd beküldjük a Taubler-Tábor Viktorin egy
                    novelláját.</p>
				<p>- Nagyon örülök! - mondta Apostol Sándor kicsit szárazon...</p>
				<p>Csakhamar felállt, cigarettát hozott ki a szobából, és kínálgatta túlzott
                    szívességgel.</p>
				<p>- Köszönöm, mi már indulunk is lassan, Viktorin asszony odaát lakik túl a
                    Szajnán. - Ó, tudják, hogy fél egy? Most ütni fog odaát! - Milyen szép ez a régi
                    kis komoly érchang - milyen szép a St. Jacques templom, ez a kedves, egytornyú
                    Notre Dame itt szemben! Fogadni mernék, hogy kettő volt ennek is valaha, vagy
                    kettő akart lenni! Nem? Hogy feketül rá a rózsáslila égre! Szinte belesüpped!
                    Fél egy! Ez az óra, amikor Párizs mélyet lélegzik a könnyű álomban, drága,
                    könnyű mámorban. Hányan szeretnek messze alattunk ezen az órán, mennyi jó szagot
                    hoz a szél! És mi itt!...</p>
				<p>- Drága illat! - nevetett bele Vica gyorsan. - A pékboltok pincéiben most szedik
                    ki a friss süteményt. Érzi? Most leszaladunk, és venni fog nekem.</p>
				<p>- Csak a szaga jó, az ígérete; a legízetlenebb dolog ez a kenyértésztából gyúrt
                    édesség. Hogy még meg nem tanulta!</p>
				<p>- Ez is, mint a szerelem! - bátorkodott neki Rebegga; felállt, szép alakjával a
                    küszöbnek támaszkodva, kicsit gőgösen és merészen nézett a Villiers szemébe.</p>
				<p>Búcsúztak.</p>
				<p>Viktorin és Tavi lassan, kocogva kerültek le a Boulevard St. Michel-re. A
                    Luxembourg-park felől csakugyan orvul támadt rájuk minden illatcsudálatossága a
                    márciusi éjnek, a százféle fáknak, és idegen honú, különös bokrok tétova és
                    bágyadt rügyezésének. Az asszony ijedten fullasztott vissza valami sóhajt; némán
                    mentek.</p>
				<p>- A sütemény csakugyan rossz! Adjuk oda a nyusziknak - szólalt meg szelíden egy
                    ismerős pincerács előtt.</p>
				<p>Az éber állatkák megismerték őket, fehéren surrantak elő a zárkahomályából, és
                    elkapták az ételt.</p>
				<p>- Milyen kedvesek!</p>
				<p>- Jól jegyezzétek meg, nyuszik! Most Tábor Viktorin kezéből majszoltok, nagy
                    kitüntetés ez! Majdan világirodalmi jelentőségű kéz, a nagy nőé, ki megteremtője
                    lesz az új, a feminin filozófiának!</p>
				<p>- Megverem, Simon!</p>
				<p>- Haj, haj! Na, menjünk!</p>
				<p>- Miért siet annyira?</p>
				<p>- Miért ne siessek! Úgyis hiába!... A kapunál mondod: jó éjszakát!</p>
				<p>- Engem hazaszállít, azután megy, ahova akar. Párizs lélegzik, Párizs szeret!</p>
				<p>- Csakhogy már megint nincs kedvem máshova menni!</p>
				<p>- Én vettem el a kedvedet?</p>
				<p>- Te...</p>
				<p>- De hát... mit érnél velem, jó fiú? Mivel érnék neked többet, mint akárki?
                    Értsük meg egymást egyszer szépen!</p>
				<p>- Hisz én értelek; rendben van! Te olyan okosan megmagyarázod, asszonyka! Te
                    tudod, hogy nekem nem valami jó most egyedül hazamenni; én is tudom, hogy neked
                    mégis igazadvan. És ismerve magunkat... Hát jó, hiszen hazamegyünk.</p>
				<p>- Haragszol rám?</p>
				<p>- Dehogy! Te kifogástalanul becsületes vagy és őszinte. Ragaszkodol ahhoz az ősi
                    asszonybabonához, hogy azt csak a Nagy Szerelemről lehet és szabad; jelképül,
                    ünnepi és vallásos szertartásul. Nem fogadod el, hogy az ember nem azért ölel
                    meg valakit, mert a Csudát, a Kifejezhetetlent, az Örökkévalót érzi, hanem mert
                    ölelni van kedve, és pont azt a bizonyos asszonyt szeretné leginkább ölelni. És
                    hogy a barátság, bajtársság azért ezen kívül és túl érintetlen maradhat; az
                    külön ügy, talán magasabbrendű. Hát... jól van!</p>
				<p>- Vannak kevésbé teoretikus okok is, barátom; bár azokat ti, férfiak felejteni
                    szeretitek. A dolognak “következményei” is szoktak lenni, és az asszony...
                    legalábbis olyan helyzetbe kerülhet, hogy kénytelen a férfi támogatását,
                    tanácsát kikérni... rászorul, együttérzést kell provokálnia olyan bajban, ami
                    kizárólag őt sújtja, és a másiknak érzésében semmi köze hozzá.Ez megalázó!</p>
				<p>- Hm! Az indokolásod gyáva, szegényes és nem szép, Viktorin. Nem bírnám
                    megérteni, ha nem tudnám, hogy a gyermekkorod elnyomott, a fiatalságod kietlen
                    volt, szegényem, és elvadítottak, szégyellőssé tettek; hogy hiányzik belőled a
                    kérnitudás, a szépen elfogadni-tudás művészete, és mert most a sorod jobban
                    megy; ideges rémképed: jaj, másra ne szorulni! Nem tudod, milyen boldoggá tehet
                    az ember valakit azzal, hogy alkalmat ad neki a nagylelkűségre, könyörületre...
                    No jó, hisz nevess! Mindjárt a lakásodnál vagyunk.</p>
				<p>Észre sem vették, hogy a hídon mentek már; pedig a víznek csodálatos illata volt,
                    s a templom megjelent jobb kéz felől, és ott állt violásszürke, eleven mély-mély
                    árnyékaival; egy-darabszerű szögletességben, s a kerekded díszítések befejezett
                    nyugalmával; olyan teljesen, olyan megfoghatatlan jelentőséggel, mint az örök
                    dolgok, a hold, az ég, a hegyek. Aki látja, mindig, ezredikszer is mondania kell
                    - meglepődve, a ráismerés örömével mégis: “Íme, a Notre Dame!” És feléje
                    fordítni a tekintetet elhaladóban...</p>
				<p>- Milyen jó, milyen emberséges vagy te azért, Simon! - mondotta az asszony az
                    ószeresek kicsi utcájába fordulva, ahol a lakása volt. - Te ismersz engem -
                    mindenkinél jobban; te tudod, mivel lehetne rám hatni, igen bizony, az én
                    szegény, okos fejemre -, az én szomjas és szomorú muszájjózanságomra! Hogy egy
                    kis pátosszal, szavalattal, szerelem-hitetéssel mindent elérnél. De nem fordul a
                    nyelved a hazudozásra; inkább lemondasz az egészről, mert te csak így tudsz,
                    ilyen tisztán, becsületesen.</p>
				<p>- Nagyon tévedsz, kedveltem! - mondta a fiú valami kedves, szomorkás gúnnyal, és
                    nevetett. - Nem vagyok én se szent, se őrült; olyan közönséges, kívánkozó
                    férfiállat csak, mint a többi, és egy-egy ilyen percben hazudnék én, szavalnék
                    én, sírnék, esküdnék csakúgy, mint más; csak azért nem teszem, mert tudom, hiába
                    volna. Nekem nem hinnél, még ha igaz volna sem. Mert te is nagyon jól ismersz
                    engem, és mi már mindenről nagyon sokat beszéltünk!</p>
				<p>- “Fájdalom, nagyon jól ismerik egymást!” - idézte a Heine-verset Vica a kapuban.
                    Kezet nyújtott szelíden, egymásra néztek és megcsókolták egymást testvéries
                    szeretettel és szomorúsággal.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Villiers és Lilienberg kisasszony a penzióban laktak; a leány a második emeleten,
                    a fiú a földszinten. Legrand asszony szobája szemközt volt az Apostol
                    Sándoréval.</p>
				<p>A kis francia lekísérte a leányt, sötét volt az ódon ház szűk csigalépcsőjén, és
                    pattogó, apró gyufalángokat kellett gyújtania minden percben. Közben újra-újra
                    koromsötétség támadt, és néha olyan nehezen, babrálva keresgélte elő a másik
                    szál gyufát. Ilyenkor mindig megálltak a karfába fogódzva.</p>
				<p>Az első lépcsőfokokon közhelyes szójátékokat mondott sebten, és halk mormogással,
                    hogy lármát ne verjen az alvó házban “Sz-sz!” Hirtelen elnémulva, nagyon óvatos
                    léptekkel haladtak előre végtelen lassan, és visszafogott lélegzettel, szorosan
                    egymás mögött. A fordulónál újra megálltak.</p>
				<p>- Elfogyott mind a gyufám! - súgta a leány fülébe Villiers.</p>
				<p>- Most mi lesz?</p>
				<p>- Most mi lesz?...</p>
				<p>A lélegzetvételük hallatszott.</p>
				<p>A leány megindult mégis a sötétség bizonytalan és vak szédületében. A karfán túl,
                    lenn az örvénylő mélységben derengett valami kék-szürke fényfolt, a kapuablak
                    recés, négyszögű képe a padló kövére vetődve. Mint egy kútfenék!... Milyen közel
                    is van a halál! - gondolta Rebegga egyszerre, és nem értette... e percben
                    érezte, hogy nem érti az egészet... az életet.</p>
				<p>Tudniok kellett, hogy a következő emeletszakaszon enyhül a sötétség; a sarokban,
                    a penziószolga lakása előtt egy villanykörte égni szokott egész éjjel... Mégis
                    itt álltak meg pihenni, ahova nem ért el még a ködlő derengés.</p>
				<p>Pedig minden számító gondolatuk megállt; itt egy titokszerűbb, távolabbi
                    intelligencia volt jelen.</p>
				<p>A karfába fogództak jobb kézzel: és akkor a fiú, átnyúlva a lány derekán,
                    megragadta ballal is a korlátot, így körülfogta, elrekesztette, elzárta a két
                    karjával görcsösen. Rebegga feje visszaesett hozzá, a vállára feszült fölemelt
                    arccal; az reszketve hajolt lejjebb, míg elérte a száját; és egyetlen,
                    váratlanul rettenetes, villámütés erejű csókkal csókolta percekig...</p>
				<p>Az ajkuk lehullt egymásról, szédülten és lihegve indultak felfelé - a lány ajtaja
                    a villanymécses alatt nyílt. “Bonne nuit!” Valamit szólni akart a fiú - még
                    reszketve állt ott, és lüktető fejjel, de a leány megkapta a kilincset. Szinte
                    beesett a szobába, rémült erővel szorította vissza az ajtót, míg a másik kezével
                    megfordította a zárban a kulcsot. Akkor lehullt az ágyra ruhástól, az arcát is
                    eltakarta a sötétben; érezte minden ere és idegszála külön, zajló életét, és
                    arra gondolt, hogy meg kellene halnia. - Ez volt az első ilyen csókja.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>Az Apostol szobájában csend volt már; a zsebóráját húzta fel vigyázva,
                    percegtetve, az éjjeli asztalra tett egy könyvet, vetkőzni készült. - Halkan
                    kopogtak az ajtaján. “Entrez!”</p>
				<p>Madame Legrand állt a küszöbön.</p>
				<p>- Ah! Bocsánat - akadt meg egy percre a zavart jelezve, holott oly biztos és
                    tudatos volt minden mozdulata; - talán nem zavarom még! - mondta szokatlanul
                    mély, de lágy és finom hangján. - Csak egy pillanat, azt a könyvet, a
                    legendagyűjteményt, amit ma kölcsönadott, itt felejtettem az asztalán.</p>
				<p>- Úgy - majd megkeressük, madame!</p>
				<p>- Ne fáradjon, monsieur professzor; - én megtalálom!</p>
				<p>Apostol felgyújtotta a függőlángot; szemben álltak az asztal előtt; a nyitott
                    erkélyajtón beáradt a szagos szél, és meglibbentette a teltarcú szép asszony
                    barna hajszálait. A rózsaszín ernyős villanyfény alatt oly színes és meleg volt
                    ez a jelenség a puha, ingszerű selyem-krepp kimonóban, amit már azóta ölthetett
                    magára hirtelen. Sárgásrózsaszínű, óriás, festett krizantémok terültek szét dús
                    keblein, vállán: elvesztek a karjai alatt mély redőkben... “Mégis -
                    valószínűbb, hogy csak kacérkodik. És adná a sértődőt, ha merész lennék, és
                    hosszú ceremónia kellene!” - gondolkozott a tanár magát hűtő
                    szándékossággal.</p>
				<p>- Ó, nézze - itt a szobában hagytam pedig biztosan! - És most olvasnom kellene;
                    ilyen szép, csendes, régies dolgot valamit; hogy elaludjam rajta. Itt ma annyi
                    bolondot összebeszéltünk!</p>
				<p>- Csupa teóriát! - mondta Apostol, csakhogy valamit feleljen. Az asszony nagyra
                    nyílt, egyszerű szemeit ráfüggesztette, és elmosolyodott egy pillanatra.</p>
				<p>- És milyen furcsa szél jár! - mondta gyorsan levelezve egy könyvben, valami
                    szótárban, amit az asztaltól felvett.</p>
				<p>- Betegyem talán az ajtót?</p>
				<p>- Ó, dehogy! - Én elbírom ezt!... Szóval nincs itt a Geneviève
                        élete - hihetetlen, hogy mégis magammal vittem volna!...</p>
				<p>- Választana talán egyebet, madame?... - kérdezte még mindig bizonytalanul a
                    férfi. Az asszony nem érezte elég világosan a marasztaló vágyat e hangban; -
                    holott ő már eleget tett ezzel a lépéssel. Mindegyik gyanakodva félt a
                    visszautasítástól, mindegyik elvárta volna a másiktól a határozott kezdést.
                    Túl-nagyon fontos egyiküknek sem volt bizonnyal; s az asszony tán valóban az
                    ellenállás, viadal örömeit akarta felidézni csupán... Most már eldöntötte a
                    siető visszavonulást; úgy tett, mintha csak most venné észre, hogy hiszen
                    egyedül van itt, hogy az ágy fölvetve, és hogy ez nem illő. Megint futó
                    zavarodottságot mímelt. “Bonne nuit!” - mondta gyors, hűvös kézfogással, kicsit
                    idegesen, és kiment az ajtón.</p>
				<p>...“Hát ez mi volt?” - vonta fel a vállát egy kis fanyar csalódottság érzésével
                    Apostol. - Végigment a szobán, meg-megállt, mintha bosszankodnék valamin. Nem
                    fogott vetkőzéshez. Visszament a balkonra és leült, arccal a St.-Jacques
                    tornyának fordulva s a sarlós, hajnali holdnak.</p>
				<p>- Bizonyos, hogy csak játszani akart! - gondolta kelletlen kedvvel és legyintett,
                    mintegy elterelve a zavarbaejtő incidens emlékét. Néhányszor tett már így ez az
                    asszony; adott valami kétes vagy félreérthető jelt a közeledésre, s aztán
                    hirtelen visszahúzódott, mikor ő nekibátorodva és tán kicsit elsietten
                    kinyújtotta érte a kezét. - Pedig a széptevést, esdeklést, hódolatot és
                    gyöngédkedéseket nem volt kedve vállalni vele szemben; hiába! Nem volt neki
                    rokonszenves ez a nő, nem kedvelte; bár szép, bágyadttá érett teste, omlatag
                    valója; a pihent és összesűrűsödött érzékiség minden mozdulatában - néha szinte
                    alkalmatlanul felgerjesztette indulatait.</p>
				<p>Szándékosan egyébre gondolt. - Hm, mennyi furcsát, zavarosat összevissza
                    teóriáztak ezek ma megint! Néha közismert elméleteket merítenek fel saját
                    eszméik gyanánt az ilyen éjféli beszélgetésekben; néha meglepő fordulattal új és
                    gondolkoztató megvilágításokra jönnek rá. Hányszor volt így velük a múlt ősz
                    óta, a tél hosszú hónapjain át, egy-egy kis fehér kandalló melegénél, halk esték
                    és tea-illat meghittségében; ahogy összeutalta és egymáshoz szoktatta néhányukat
                    az idegenség s a találkozás véletlene! Néhány különszakadt ember - otthonukból,
                    sorsukból, előítéleteikből egy időre kiváltan; - mennyit gondolkoztak, hány
                    kérdését az életnek és világnak adták fel önmaguk számára leckéül, mintegy
                    hajszolva lelkiismeretüket, hogy most, életük vakációs idején, kívülről és
                    túlról nézve mindent; valahogyan tisztába jöjjenek! - Új gondolatok, végső
                    konzekvenciák, merész megközelítések, lerontás, kegyetlenség, légvárak,
                    fantazmagóriák minden kérdésben; társadalom, história, művészet, bölcselem,
                    nevelés, szerelem, család!... Milyen zavar! De hiszen... de hiszen ő, Apostol
                    Sándor híve és esküdt katonája volt mindig, minden dologban a frissítő és éltető
                    újnak; mindennek, ami fejlődés címén tér el a meglevőtől!... Miért érzi most
                    egyszerre, hogy meg kellene állni, jó volna megvetni a lábát valamiben?...</p>
				<p>Végigsimogatta a homlokát görcsös és tehetetlen ujjakkal... Hát igaz volna mégis,
                    hogy ő lénye belsejében egészen másfajta ember; hogy nyárspolgári, kényelmeit
                    féltő, körülhatárolt és érzékeny, mihelyt intim érzéseit érintő dologról van
                    szó! Hogy neki ütközések és problémák még olyan dolgok, amiken ezek
                    felszabadultan és magától értetődőn túlvannak régen! Ó, az ő szemükben olyan
                    egyszerű minden, hűs és meglazult; morális világnézetük oly türelmes,
                    engedékeny, befogadó - hogy minden szétfolyik benne, elmosódik, átolvad; az
                    ember mindennel készen lehet így. De itt van az élete, és mit kezdjen akkor
                    vele?... A korlátoknak védő és fenntartó erejük van és szent és nagyszerű
                    élettörvény, hogy össze lehet törni rajtuk vagy daccal megállani felettük,
                    harcolni és legyőzni!</p>
				<p>Ó, van valaki a messzeségben, aki szintúgy nem siklik el könnyedén a komor
                    kérdések, végső és tragikus életfokok előtt. Hanem vállalja a legszigorúbb
                    konzekvenciákat, és ráadja az életét váltságul egy tévedt kockavetésre. Mennyi
                    komolyanvevés van ebben az elszánásban, milyen hősi felelősségérzet, milyen mély
                    erkölcsösség és mennyi szenvedés!...</p>
				<p>Estébe jutott a búcsúzás napja, a júniusi alkonyat dúskáló édessége, fák és
                    földek illata; az otthoni levegő aranyporával, a kisváros álmatag esti csendje,
                    kedves utcák, tücsökszó a mezőkön - a kis barna zsidótemplom kivilágított
                    ablaka, ének - s a Mária halvány, csipkés ruhája, ahogy karcsú alakja
                    beleveszett, belemúlt remegőn a szürkület árnyékaiba. Most hallani vélte
                    mindennél csodálatosabb halványságát, kicsit egzaltált szemei sajgó tekintetét,
                    amint villámgyorsan rárebbennek és összevonaglanak a sötét pillák... És egész
                    drága, csodált és szeretett lényét; mindazt a kimagyarázhatatlan hatást érezte
                    megint, amivel ez az egyetlen lény hatott rá csupán. Hát ennyire, ennyire
                    eleven... ilyen sok idő múlva?</p>
				<p>De hiszen régóta sejti, tudja, hogy úgy van. Igen, ő ugyanaz maradt iránta a
                    távolban. Megvizsgálta az érzelmeit, és világos volt előtte, hogy az a lény,
                    akit szeretett, nem veszített a szemében. Akkor mindjárt... nem, nem is lett
                    volna helyénvaló megmondani ezt... és ő maga is oly izgatott volt, oly
                    váratlanul érte az egész, annyira szenvedett. Jó az, hogy akkor eljött, hogy
                    önmagával szemben, elszigetelve és zavartalanul élte át újra a dolgot, hogy
                    gyötrődött és harcolt ő is - önmagába tekintett, megalázkodott; értett; és
                    különb; emberebb, jobb lett e metamorfózisban.</p>
				<p>Amúgy erőszakolt lett volna az egész, és ő talán nagylelkűnek érezte volna magát
                    vele szemben; míg ma?... Megbocsátani? Mit jelent az? Ki ő, hogy hódolattal ne
                    borulhatna ezután is eléje? Sőt most talán még tisztábban és hálásan, mert neki
                    köszönhet egy belső átalakulást, egy nagy élményt, igaz életértéket - emberi
                    emelkedést.</p>
				<p>Mint annyiszor, önkínzón hozta eszébe most is az első párizsi hónapok egy bús
                    epizódját; a könnyes szemű kiselzászi hotelszobaleányt, aki olyan szomorú és
                    gyámoltalan készséggel adta magát neki, mintha szegényke sorsa egyéb, morcos
                    parancsainak fogadna szót. “Nincs nekem egyéb dolgom az életemmel, minthogy
                    engedelmeskedjem az úrnak! - Hova adhatnám én magamat jobb helyre, mint monsieur
                    kezére; mikor hát szeretem? Nem bánok én már semmit, eleget ríttam; most már
                    odabízom magam; monsieur biztosan jobban tudja az én tanulatlan fejemnél, hogy
                    mit kell nekem tenni!”... A lábai előtt ült, térdére fektette friss, fiatal,
                    egyszerű kis arcát, és zokogott; - és ő érezte a hozzásimulás pőre édességét,
                    vad és egyszerű éhséget fiatal testére -, és elfogadta őt részvétlenül,
                    felelőtlenül, elcsitítva jobb énjét. - Első ilyen tette volt; általában
                    tisztességesebbnek hitte magát a férfiak átlagánál. - Mégis tán feledte volna
                    rég az egészet, ha nem kellett volna később megtudnia egyet-mást felőle. -
                    Milyen egyedül, mennyire tudva és vállalva magános voltát indult el, amikor
                    bajba került - hogy segítsen magán valamiképp, amíg lehet; - és mikor nagy
                    betegen került a kórházi ágyba;hiába kérdezték, faggatták, néma maradt. - A múlt
                    hetekben szembejött vele az utcában; - lesoványodva, megkisebbedett; öregesre
                    vált kis arcával,jelentéktelenül; szapora léptekkel sietve új szolgálatban, új
                    törődésben. Olcsó kalapkája alól felpillantott rá egy percre, aztán szégyenlősen
                    összehúzott vállakkal, riadtan és reménytelenül szaladt át az utca másik
                    oldalára. Eszébe jutott, hogy utánasiet, és megkínálja valami pénzzel; - és
                    egyszerre borzasztóan elszégyellte magát ezért...</p>
				<p>Hát ez volt ő. Ezek mindnyájan ők, a férfiak, az urak, akik “annyival erősebbek,
                    okosabbak” - kezükben tartják a törvényt, s akikben mégis bíznia kell a
                    gyöngének, mert “hová adhatná magát jobb helyre, mit tehetne az életével?”... És
                    akkor még ők azok, akik ítéletet és bocsánatot emlegetnek! Ó, minden asszony
                    vértanú, szent! És szerencsés az a férfi, aki magához vonhat, megvigasztalhat,
                    szerethet és kárpótolhat egyet a sebzettek, a megbántottak közül. És neki
                    köszönheti lénye felemelődését, a jobbulást, az alázatot.</p>
				<p>Nem, ő nem kicsinyli az élet és szerelem nagy konfliktusait! Nem vallja 
                        ezekkel, hogy a leányi tisztaság vélt érték, barbáros
                    formaság, zsarnoki birtokló-ösztön. Miért csökkenteni azoknak a dolgoknak
                    számát, miket az ember komolyan vegyen? - Bár nem tudna rá sok vitában
                    használható érvet és elméletet; ő a döntő és nagy életdolgok közt érzi a női
                    fizikum tiszteletét, a velebánás szent komolyságát, a vallásos rítusokat és
                    korlátok tilalmát ebben; - hiszen az ember, a jövő
                    bölcsője az asszony teste... És szerelme minden mélységével nem ezt üzeni ma a
                    leány felé a messziségen át: “Ami téged ért, az semmi! Amit sorsdöntőnek
                    tartasz; gyerekjáték, előítélet!” - Hanem ezt mondja: “Nincs mit megbocsátanom,
                    mert én százszor többet vétettem. Nem kell, hogy felemeljelek; mert igazságban
                    és szenvedésben magasan állsz és méltón az asszony-ember névre. És nem kell
                    semmit felednem, mert mindenestül szeretlek, mert a te sorsod tanított meg engem
                    emberebben és tisztábban gondolkozni és fájdalmaddal ezerszer drágább vagy
                    nekem!”... Oly biztos volt felőle, hogy csak azzal a nővel élhet igazi életet,
                    igazi házasságot.</p>
				<p>Bement a szobába, és papírt, tollat keresett. Hosszú, hosszú, gyöngéd és boldog
                    levélben mindent megírt Laszlovszky Máriának.</p>
			</div>
			<div type="chapter">
				<head>9</head>
				<p>Így történt; írott szavak útján; a levelezés félig kimondó, hátteres és mégis
                    rögzített logikájú menetével elintéződött minden. Ősszel, mikor Apostol
                    hazakerült, eljegyezték egymást.</p>
				<p>Minden, ami kívülük és körülöttük volt, efelé utalta őket már: a környezet, Mária
                    családja, s a hosszú, senyvedt és üres esztendő, amit eltöltött itt, míg a férfi
                    odajárt. Valami bódult tompaságban pergette le a napokat, és nem remélt semmit
                    már, amikor Sándor először írt neki. Megindult az úton... és akkor látta, hogy
                    valójában semmi kifogást nem mondhatott a dolog ellen önmaga előtt sem, és
                    érezte, hogy az ő helyén mindenki más így cselekedne. Minden normális, ép
                    gondolkozású leány. Az emberek sejtő irigysége már rég egymásnak szánta őket,
                    már lemondtak volt Apostolról a többi lányok és anyáik itt; és szinte csodálta
                    mindenki, miért nem történt ez már jóval előbb? Igen, az ő utaik egymás felé
                    tartottak, és oly kicsiny téren folyt az életük: egymást már ki nem kerülhették.
                    Némelyek “végzet”-nek mondanák ezt.</p>
				<p>Józanul igyekezett végiggondolni. Mit várhatna az életével voltaképp, és mi jobb
                    jöhetne? Leány maradni? Szinte megijedt rajta, hogy mennyire nem érez bensőleg
                    semmi természetellenest ebben; de tudta, hogy mindenki más annak ítéli, ha
                    hallgatag szánalommal is - ezt a sorsot. Az emberek tudatában mégis valami
                    hibát, lesiklást jelent ez, és teljesületlen életet. És Mária nagyon palástoltan
                    és szenvedve, de mindig nagyon hatása alatt volt a közízlésnek, mert rettegett
                    és gyanakodott, vajon hasonlít-e eléggé a többi emberhez mindabban, amiben ők
                    egymáshoz törvényszerűen hasonlítanak? Jaj, ha meg kellene győződnie egyszer,
                    hogy egyedül áll énje és élete titokzatos törvényeivel, melyeket maga is
                    hasztalanul kutat még ijedezve, és vak bizonytalanságban; - egyedül a többi
                    lények nyugalmasan hullámló, nagy, megtámasztó közösségével szemben!...</p>
				<p>Kell, hogy elszánja magát erre a lépésre még!</p>
				<p>A huszonhetedik évében volt, és az utóbbi időben egyszerre, egész erővel tört rá
                    az ijedelem. Hisz már nincs sok ideje a meggondolásra; és az egész hátralévő
                    életét eldöntheti valami passzív és tagadó késedelem. De hát miért is olyan nagy
                    dolog neki, miért jár annyi lelki erőlködéssel az, amit minden egyszerű kis
                    asszonyi lény természetes átmenettel, a fejlődés magától való útján elvégez az
                    életében! Férfiúval élni, asszony, anya lenni! Ágneske bizonnyal nem
                    gondolkodott ezen annyit, hanem belesimult szép és egyszerű természetességgel
                    kedves és egyszerű sorsába. Hát ő maradjon a fölösek, alkalmatlanok, meddő
                    életűek kényszeredett és szánalmas sorsában? Az öregséget, melyet azelőtt
                    mindig valami távoli és valószínűtlen ködlésben sejtett, ahogy a halálra
                    szoktunk gondolni; most egyszerre a küszöbön érezte rideg bizonyosságban.</p>
				<p>Jaj, meg kell előzni! Fegyverkezni ellene!</p>
				<p>Az ifjúság évei lejártak bizony, és mint az üres malom kerekei, sután és
                    értelmetlenül zakatoltak el; nem volt mit megőrleniök. De máris lassul, szűnik
                    körülte az a kevés, mesterkélt mozgalom is, ami éltette valamikor; egyszer csak
                    minden elcsitul majd, és a szörnyű csendben hálót kötnek a pókok. Elszikkadt,
                    megmerevült élettel élni kell még - ki tudja, hány egyhangú, értelmetlen évet!
                    Jaj, nem, nem! Akkor már el volna zárva minden kilátása, a lehetetlenség rabos
                    kényszere fogná - az arcbőre ráncai; - és ő maga lenne maga előtt felelős, mert
                    hisz ott volt előtte a menekülés útja. A kérője kifogástalan, úgy szereti őt,
                    ahogy senki eddig még; és amíg odajárt, hányszor nélkülözte ő is értő barátságuk
                    sok enyhe óráját! Mivel magyarázhatná meg anyja és önmaga vagy Apostol előtt, a
                    “nem”-et most már? És hátha igaza van Verának, hátha a házasság új, eddig
                    ismeretlen utakat nyit meg számára, az asszonyi érzések ingereit és izgalmait,
                    amit titkolva, de értve ismernek a többiek! És odakapcsolja őt is a dolgok
                    biztos, nyugodt egyetemességébe az élet e rendes rendje! Meg kell tennie!</p>
				<p>Órákat töltött ideges, felszámláló töprengésben, de látszatra, külsőleg
                    egyszerűen történt minden, magától értetődőn. Együtt ültek megint soká, és
                    járkáltak hosszú sétákon, összeszokott léptekkel, csakúgy, mint régen azelőtt.
                    De magukról és egymásról, az elmúlt időről valahogy keveset beszéltek. Mintha
                    félnének valamitől.</p>
				<p>- Látja ez eget, drágám? Milyen szépen gyülekeznek az apró fellegek ott lenn!
                    Sárgák, mint a kén. Mennyi színe van megint az ősznek! Párizsi kertekre és
                    temetőkre gondolok - ó, kell, hogy együtt legyünk ott egyszer, hogy magával
                    járhassak abban a sok, sok szépben! Ugye, elmegyünk?</p>
				<p>- Igen - ha lehet!</p>
				<p>- Takarékosak leszünk egyébként. Nem fogunk járni sehová; függetlenítni kell
                    magunkat ettől a fészektől és az embereitől. Olyan fontos nekem, hogy sokat
                    legyünk zavartalanul együtt! Meghozatjuk mindig a jó, új könyveket; - mennyi
                    szép, meleg esténk van még hátra nekünk! Kedves...</p>
				<p>A leány bólintott. Maga sem tudta, miért érez kelletlenséget. Hisz ő óhajtotta
                    legkevésbé az itteni embereket s a társas érintkezést; - bár utolsó időben,
                    kénytelenül összébbkerült velük kissé. De olyan szokatlan volt a szemében
                    Apostolnak ez a gyámkodó, professzoros hangja; mintha azelőttről nem így ismerte
                    volna! És általában... mire való mindent konstatálni!</p>
				<p>Meglepődött ezen a türelmetlen, bírálgató érzésen; mintegy engesztelésül
                    hozzásimult a karjához kissé - mert így, a városon kívül karonfogva jártak.</p>
				<p>- A bútorokat, Máriám, mikor fogjuk kiválasztani? Azt hiszem, a rendelés után jó
                    ideig várni kell majd rájuk úgyis!</p>
				<p>- Jaj, olyan ellenszenves nekem, Sándor - ez az egyetlen bútorraktár itt a
                    kirakatba tett borzalmas darabjaival! Bemenni és választani - hát nem
                    kínszenvedés?... Hisz nekem van egypár kedves, régi holmim és a többit - majd
                    apránkint talán, hogy összeszokjanak legalább a dolgok!...</p>
				<p>Elcsodálkozott magán, hogy így, mégis... véleményt tud mondani ilyen gyakorlati
                    ügyben.</p>
				<p>- Ó, igen, hisz maga olyan nagyszerű dekoratőr, drága! A szép kis szobája!... De
                    azt hittem, nekünk egyelőre egy háló és egy ebédlő kell, ugye?...</p>
				<p>- Magának egy szoba és nekem egy - ha kettő lesz! - mondta a leány halkan, de
                    szokatlanul határozottan. - Abban lehet élni, dolgozni, pihenni - mindent.
                    Nem?</p>
				<p>Mintha valami bizonytalan ingerültség lett volna a hangjában. Sándor elszégyellte
                    magát, hogy úgy gondolta - és elhallgatott kétséges, zavart érzéssel. - Az
                    egymás mellé tolt ágyakat a polgári hálószobákban ő se szerette bizony... de azt
                    hitte, nem lehet másképp.</p>
				<p>- Az egyik szobánkba mégis be kell vinni néha idegent; néhány látogatást nem
                    lehet elkerülni...</p>
				<p>- Én - most is díványon alszom! - felelt a leány; érezte, hogy ok nélkül elpirul
                    kicsit, és ez kellemetlen volt.</p>
				<p>Általában voltak napok, mikor valahogy nyugtalanították, bénították egymást, nem
                    tudtak úgy összehangolódni, mint azelőtt, mikor még csak észtorna és
                    általánosság, gondolatjáték volt a beszélgetésük. A viszonyuk régi, nyugalmas
                    meghittsége, mintha veszített volna. Az idegen emberek felületes nyájasságai,
                    szerencsekívánatok, beszédek szinte jól hatottak; a leánynak valami biztonságot
                    adott, hogy mások mennyire természetesnek, egyszerűnek ítélik az ő helyzetét.
                    “Hol vesztek lakást, kedvesem? Nem vártok soká, ugye? Minek is?...” De ő
                    érthetetlen, heves makacssággal ragaszkodott a kikötéshez, hogy az esküvőjük
                    csak később, valamikor majd a nyár elején, a szünidő előtt legyen. “Addig mind a
                    ketten megszokjuk ezt a gondolatot!” - mondta néha tétován, magyarázat
                    helyett.</p>
				<p>Csak valami szép, nagy közös utazás ábrándja békítette ki Apostolt ezzel.
                    Meghajolt elszánt szeretetből, és elkészült rá magában, hogy még sokszor nem
                    fogja megérthetni ezt a finom és különös természetet. De ilyenkor szomorú
                    sejtéssel gondolt a sok szenvedésre, amit átélhetett, kegyetlen belső tusákra,
                    mik összezavarták és kilendítették lelkileg. Gyógyítás kell itt! És
                    megerősítette magát türelmes, küzdő és mindent legyőző gyöngédségre.</p>
				<p>November volt már, tiszta, esőtlen hidegek jártak - de ők folytatták hosszú
                    sétáikat a korán szürkülő délutánokon. Sándor eljött naponta a leányért, soha el
                    nem maradt, nem késett; és már gépies szükség volt ez. Rendes, kisvárosi
                    mátkaságnak látszott kívülről az övék is; folytonos együttléttel, apró, kimerítő
                    félszegségekkel, teljes illedelemmel. “Úgy látszik, ez a módja és nem lehet
                    máshogyan!” - gondolta Mária beletörődve már. A férfi nem is próbált magának
                    számot adni mindenről. A levéltelen liget utain - kopasz rétek felett jártak...
                    és mindig némán visszatértek a sorompó előtt, és nem fordultak be a szőlősdomb
                    mezsgyéje felé. Kerülték azt a helyet.</p>
				<p>...Gyanúsan siető túlgondolással hárította el Mária annak a nyáresti órának az
                    emlékét, mikor utoljára jártak itt, másfél évvel ezelőtt. Mosolyogni igyekezett
                    rajta, mint valami félszeg véletlenen, egy hibás perc furcsa ötletén. Ideges,
                    képtelen szeszély volt, igen - hogy akkor azt mondta neki!... De minden embernek
                    vannak zavaros, beteg, beszámíthatatlan félórái, mikor olyat tesz, amit maga sem
                    ért később. Bolondság!</p>
				<p>Csakhogy most... azóta - százszor is megmondhatta volna neki az igazat! Egy
                    alkalmas percben - félig tréfába simítva tán! Egyszer szívdobogva gondolta:
                    hátha most szólna! Mondhatná: csak meggondolatlan ürügy volt, hogy sértés
                    nélkül utasíthassa el akkor, mert még nem volt tisztában a saját érzésével...
                    vagy egyéb hasonlót találhatna ki. De lehetséges ez?... Oly részletezve,
                    meggyőzően, valószínűen hazudott akkor, olyan félelmes, beteges biztonsággal,
                    oly egyfolytában - emlékezett; - hátha most majd nem
                    hinne neki? Nem, ez képtelenség! Ostobának látszani, vagy őrültnek,
                    hisztériásnak - nevetségessé válni; ez a gondolat elviselhetetlen volt neki.
                    Egy vélt vétket, nagy, tragikus botlást meg tudott bocsátni, meg tudott
                    szentelni a férfi szerelme; - de tönkremenne tán egy visszás és zagyva
                    hangulaton. Valami kiváltságos, szomorú hódolat jegyében volt az érzése iránta,
                    s ez volt a levelei hangja is a távolléte utolsó hónapjaiban.  rend=&quot;italic&quot;
                        &gt;Az a dolog komoly élményt jelentett neki; nagy lelki válság emléke,
                    fejlődés eredménye volt; része és bizonysága szerelmének. “Odakinn sok mindent
                    más színben láttam meg - sokféle embert ismertem és érteni tanultam; - sokat
                    voltam egyedül is, gondolkoztam, közelebb jutottam magamhoz, a világhoz és
                    minden szenvedéshez!” - így mondta volt, amikor hazajött. Ó milyen siralmasan
                    nevetséges, nevetséges... ijesztőn furcsa minden a világon! - gondolta Mária
                    kimerülten a töprengésben.</p>
				<p>Voltak napok, mikor túlzott nagy fontosságot tulajdonított a dolognak, és úgy
                    érezte, közöttük feküszik, mint valami hulla a küszöbön, és nem nyílik tőle az
                    ajtó. Másszor meg kinevette magát, és úgy találta, gyerekség az egész; valamikor
                    mind a ketten nevetni fognak rajta még. De állandóan, vissza-visszatérőn
                    foglalkoztatta ez, néha szinte a kényszerképzetek gyötrő intenzitásával.
                    Szórakoztatni próbálta magát, többet érintkezett emberekkel, érdeklődőbb volt és
                    beszédesebb, mint azelőtt; de az édesanyja aggódva figyelte a mohó és nyugtalan
                    erőlködést ebben. “Menyasszonykori idegességek, igen! De hát miért is
                    okoskodni, én Istenem? Miért váratod annyi ideig, és - te magad is!... Rosszabb
                    dolog veled sem történik, mint ezernyi-ezer más asszonnyal a világon!” És a jó
                    anyósok tapintatos, ügyes módján fennszóval mindig a Sándor pártján volt minden
                    apró dologban.</p>
				<p>- Üzenetet kell átadnom, Mária, a polgármesterné bízta ma rám, a színház előtt
                    találkoztunk! - mondta egy délután Sándor, valami kis kelletlenséggel a
                    hangjában. - Azt szeretné, hogy maga üdvözölje Darvast, a képviselőt a
                    leányiskolák, vagy mik nevében.</p>
				<p>- Én?... Hogy? Micsoda alkalomból?</p>
				<p>- Nagy, ünnepélyes fogadást akarnak rendezni a tiszteletére, hangulatcsinálást
                    most, az új választások előtt. A polgármester nem szeretné, ha ellenjelöltje
                    támadna.</p>
				<p>- Darvas Endre... az most pártvezér, vagy afféle - ugye? - kérdezte a leány
                    váratlan, szinte mohó érdeklődéssel felneszelve.</p>
				<p>- Ismeri talán?</p>
				<p>- Dehogy ismeri! - válaszolt helyette az anyja. - A polgármester emlegette
                    tavaly, nagyon dicsérte...</p>
				<p>- Igen, az nagy híve!</p>
				<p>- Darvas most pártot változtatott, ugye?</p>
				<p>- Ej, egy kicsikét mégis olvasnia kellene a politikát is, Máriám! Új alakulások
                    vannak, a Darvas pártját szélsőbb radikális program felé hajtották a viszonyok;
                    ő pedig mint vezér, természetesen a meggyőződés látszatát kell, hogy keltse. Bár
                    - úgy mondják - a személyes hajlama, temperamentuma őszintén efelé viszi.</p>
				<p>- És ez?</p>
				<p>- És ez most aránylag legbiztatóbb útja volna a haladásnak Magyarországon. Ha
                    kormányképes lehetne, természetesen; de ez csak fantazmagória. Így üdvös
                    egyensúlyozó; legalább ébren tart és éleszt majd egy új politikai öntudatot, a
                    jogok legszélesebb kiterjesztéséről való álmot és hasznos félelmet a másik
                    részen.</p>
				<p>- Egyszerű családból való ember az, ugye? - kérdezte Laszlovszkyné.</p>
				<p>- Igen, munkásembernek - azt mondják -, egy nyomdásznak a fia. Rendkívül
                    talentumos... Hát az üzenetet én átadtam.</p>
				<p>- Volna ennek most értelme? - kérdezte az asszony határozatlanul, és a leányára
                    nézett.</p>
				<p>- Hivatalosan még fel se kértek! - felelt az különös, elodázó hangsúllyal. De
                    mintha felélénkültnek látszott volna hirtelen.</p>
				<p>Valóban különös, egyszerre izgalmas módon foglalkoztatta ez a dolog, mikor magára
                    maradt. Eszébe jutott róla valami, ami a múlt évben egy rettentően üres,
                    reménytelen, vak unalmú télen néhány napjába meg nem magyarázható, reszketeg
                    nyugtalanságot, ködlő ijedelmek és elevenségek hangulatát hozta. Egy álma, ami
                    ahhoz az ismeretlen emberhez fűződött. Magában véve semmi különös! A
                    polgármester beszélt néki róla egyszer valami színház után, amikor együtt
                    vacsoráztak. A kedves, jó Hubert mindig szívesen krónikázott, magyarázgatott
                    neki ügyekről; emberekről: a képviselőt magasztalta; tetterős, éles ítéletű,
                    felülkerekedni erős egyéniségnek mondta; aztán sok szeretettel és hódolattal
                    mesélt apró dolgairól, karakterizáló szokásairól, megjegyzéseit idézte. És azon
                    az éjen Mária felőle álmodott. Igen, valami erős huruttal ópiumos porokat
                    kellett akkor szednie, s az álmai mindig különösen élénkek, víziósak,
                    eseményesek voltak és tisztán maradtak az emlékében. A Darvas pesti lakásán járt
                    álmában, vagy csak látta a szobáit, és világosan
                    emlékezett részletekre: egy ezüstszürke vagy kékes székgarnitúrára például; majd
                    valami naplementés, hegyi tájképre a Segantini modorában; s a leginkább egy
                    nagy olvasóra, ezüst halálfőszemekkel; ez az ágy fölött lógott, középen a
                    falon... Hetek múlva egyszer újra találkozott Hubert polgármesterrel, és eszébe
                    jutott, kérdezősködni kezdett.</p>
				<p>- Úgy emlékszem, csakugyan világosszürkék nála a fotöjök... az egyik szobában.
                    Persze! No, de egy kicsiny Segantini egész biztos, hogy van nála.
                    Érthetetlen!... Az olvasót, hisz azt én említettem magának, Máriácska! Nem?
                    Dehogynem! Valami keleti, tán kínai holmi, tényleg ezüstből, ördög vagy
                    szörnyisten fejecskéket ábrázol minden szeme. Egy barátja hozta neki. Ej,
                    valahol olvasott erről, valamelyik napilap különfélék rovatában írtak róla tán;
                    csak nem emlékszik! Érdekes!...</p>
				<p>De a leányra akkor erősen hatott ez a furcsaság. Mert olyan különös, jelentős
                    utóízzel maradt meg benne az álom hangulata: valami várakozásszerű és félős,
                    lázeleven és mégis ködlő, bizonytalan érzés, olyan, ami szóval kifejezhetetlen,
                    csak valami illat juttatná eszébe tán. Valami borzasztó vagy nagyszerű dolog
                    volt vele történőben... ha közben föl nem ébred. Így néhány látott tárgy képe
                    elevenült meg, és fájdalmas ujjongás vagy rémület homályos, izgató emléke járt
                    vele. És hiába gondolkodott, hogy hol, kitől hallott vagy olvasott arról a
                    szobáról. Örült, hogy nem emlékszik; így napokra beleringatta magát valami
                    szokatlan, mámorszerű idegállapotba...</p>
				<p>Most arra gondolt, hogy egy évvel ezelőtt még, a múlt télen, amikor semmi nem
                    történt vele, semmit nem várt, letargikusan, gépmódra élt itt, hogy milyen
                    eleven és ámult érzésekre, milyen különös hangulatokra volt akkor még fogékony.
                    Mennyire élt belsőleg!... Most minden oly nappalias,
                    egyszerű; határozott a sorsa fölött, életmódot változtat, bútorvásárlás,
                    lakásgondjai várnak rá. Minden elkérgesedik majd lassan; és olyan rendes,
                    normális valaki lesz őbelőle... Pedig a társa kitűnő és értő ember; művészetről,
                    életről, fejlődésről és még meg nem fejtett dolgokról egyformán lehet vele
                    beszélni; egyet-mást okosan, érdekesen megállapítani. Sőt tendenciózusan tartja
                    magát az új áramlatokhoz, a szokatlan és kezdődő ízlésirányhoz, a haladás
                    eszméihez! “Smokk!” jutott eszébe Máriának váratlanul ez a csúnya szó. “Minden
                    új tanok lelkiismeretes professzora!...” Pedig tudta, érezte, hogy az összes,
                    elgondolható, ismerős férfiak közül egyikkel sem tudna ennyire is összeszokni,
                    együttélést elképzelni.</p>
				<p>- Beszélt Hubertékkel, kedves? - kérdezte pár hét múlva Sándor óvatosan, szinte
                    félénken.</p>
				<p>- Meg kellett ígérnem az asszonynak, hogy mondok néhány szót majd... Remélem, nem
                    helyteleníti!</p>
				<p>- Ha már elvégezte, úgyis hiába helyteleníteném utólag!</p>
				<p>A leány csodálkozó szemekkel nézett rá.</p>
				<p>- Csak arra gondoltam, Mária, hogy nekünk most szorgoskodni kell a pénzzel, ugye,
                    annyi mindenre van szükségünk. És arra az alkalomra külön ruhát kell
                    szereznie!</p>
				<p>Mária nem felelt.</p>
				<p>- De természetesen, ahogy jónak látja, kedves!... - tette hozzá Sándor halkan.
                    Valami lehangoltsággal küszködött egész este, bár titokban szégyellte ezt.</p>
				<p>Hajlamom van-e a férjzsarnokságra, féltékeny leszek-e, vagy kicsinyeskedő? -
                    tűnődött hazamenet. Nem, ez nevetséges! Hisz éppen én vagyok az, aki elvből nem
                    akarnám korlátozni semmi személyes szabadságában az élettársamat, sem
                    visszafejleszteni az egyéniségét... De ha én volnék az ő helyén... hisz én most
                    is minden léptemről előre beszámolok neki.</p>
				<p>Nem vette észre, mennyire téves dolog a szerelemben önmagunkhoz mérni a másik
                    viselkedését. Minden lénynek annyira mások a törvényei, hogy nem is lehetne
                    “viszonzás”-ról beszélni, és nem is kellene, hogy ez fontos legyen.</p>
				<p>- Sándor kísér fel a megyeházáraholnap? - kérdezte Ágnes a nővérét kicsit
                    fontoskodón.</p>
				<p>- Valószínűleg.</p>
				<p>- Nem hallottam, hogy szó lett volna erről. Talán nem is kérted rá! - szólt közbe
                    Laszlovszkyné majdnem élesen.</p>
				<p>- Valóban nem! - felelte Mária kurtán és annyi ingerültséggel, daccal a
                    hangjában, hogy megütődve néztek rá, aztán egymásra, rosszalló egyetértéssel.
                    Mária maga is elcsodálkozva vette észre néha az utolsó időkben, mennyivel
                    kevesebb egyre a belső megértés köztük. Anyja és testvére megszokták volt sok
                    éven át, hogy ő mindig szinte személytelenül gyöngéd, készséges és engedékeny
                    volt; most nem bírják elviselni, hogy valamit ízlésük ellen tegyen, vagy előre
                    közös megbeszélés alá ne vesse, amit mível. Mária legalább így magyarázta
                    bensejében ezt a lassú, csak árnyalatokban érezhető eltávolodást közöttük.</p>
				<p>Este mégis szólt Sándornak.</p>
				<p>- Nem ígérhetem biztosra. A gimnáziumban nincs szünet, és aligha
                    helyettesíthetnek azokban az órákban... És maga, Máriám, nem lesz kellemes
                    társaság híján.</p>
				<p>Nem titkolhatott el valami neheztelésfélét a hangjában. “Kedves dolog lesz, ha
                    így kezdődik! - gondolta váratlanul józanon a leány. Baldóczy Zoltán sem engedi
                    Ágnest sehova magában... de hát az más! Sándor olyan szépen tud szónokolni a nő
                    emberi nívójáról, a független, modern, paritásos házasságról!...”</p>
				<p>Másnap nyugodt és tiszta hangon, valami tudott fölényű kis hanyagsággal és
                    egyszerűséggel az egész megjelenésén, nagyon okosan és kedvesen mondta el a pár
                    jól összegondolt, formás mondatát.</p>
				<p>Szép, fehér posztókosztümje volt; nagy friss pármai ibolyák csomója sötétlett a
                    keblén; hullámos, barna haja fénylőn simult el a kedves, fehér szőrmekucsma
                    alatt. Előkelő jelenség volt, karcsú és finom; valami különös, disztingvált
                    magánosságban vált ki a sok ember mozgalma, arcok és öltözetek kopár
                    egyhangúsága közül. A városháza széles teraszán, a téli dél tiszta verőfényében
                    került szembe vele.</p>
				<p>- “A kultúránk az egyetlen, független terület ma, és a nemzeti lélek jó
                    kiformálódása itt kell, hogy megtörténjen. Minden mozdulat, melyet a politika
                    tesz a művelődés érdekében; nemes tisztelgése a megszokott körű, kényszerektől
                    gátolt energiáknak a szabad és lendülő irányú eleven erők előtt!...” Közhelyek
                    voltak ezek is, de ahogy kicsit röstelkedő álkomolysággal elmondta, ahogy új
                    gondolatra siklott, majd egyszerre a tárgyhoz térve, egy kellemesen igénytelen
                    és rövid szólammal gyorsan befejezte; - kedves volt, merész kicsit és tetszetős.
                    Az előtte szólók “imádott hazánk súlyos állapotát” - “nemzeti létünket fenyegető
                    sötét viharfelhőket” emlegettek.</p>
				<p>A képviselő szemben állt vele, komolyan, majd kellemes meglepődéssel hallgatta,
                    végül megnézte jól, elégülten és megcsillanó szemekkel. Mosolygott - feléje
                    ment, és kezet nyújtott.</p>
				<p>- Nagyon köszönöm, kisasszony! Ön engem zavarba hozna, ha még százszor kedvesebb
                    nem volna, mint amilyen okos. Boldog vagyok, hogy tehettem valamit a
                    leányiskoláért, ha ilyen kezekben van a jövője.</p>
				<p>Néhány “éljen” hangzott a közelükben.</p>
				<p>- Ilyen szép, kecses, finom kezekben! - tette hozzá súgva hirtelen. Csontos, nagy
                    tenyerében fogva tartotta a leány fehér kesztyűs kezét egy pillanatig. Akkor a
                    polgármester új szónokot tuszkolt előre.</p>
				<p>- Nagyon aranyos voltál, galambocskám! - settenkedett Máriához a jó Hubertné,
                    hogy fülébe súghassa. - Ez a karvalyszemű gúnár ugyan rádfeledi a pillantását...
                    csak nézd, most is! Keres a szemével... Ejha! Legényember, tudod-e?</p>
				<p>Úgy látszott, felejti a leány menyasszonyságát e percben; oktalan asszonyi
                    kerítőösztöne felbuzdult; szándékosan lépett hátrább, mikor - az ünnepség végén
                    - a körülte tolongó embercsoporton áttörve, Darvas feléjük tartott. Huberték
                    hivatalos, nagy ebédet adtak a tiszteletére, a város minden kitűnősége
                    odakészült.</p>
				<p>- Azt hallottam, hogy menyasszony! - állt meg egy percre Mária előtt. -
                    Gratulálhatok én is?</p>
				<p>- Köszönöm!</p>
				<p>- A vőlegényének kellene gratulálnom. Mindig itt fognak lakni?</p>
				<p>- Igen.</p>
				<p>- Kár... talán. Úgy érzem, jó volna gyakran látni magát.</p>
				<p>- Hisz a mi képviselőnk lesz!</p>
				<p>- Hátha megbukom?</p>
				<p>- Nem bukik meg!</p>
				<p>- Miért mondja ezt így?... Tudja, hogy babonás vagyok?</p>
				<p>- Nem bukhatik meg! - ismételte a leány komolyan - furcsa merészséggel nézett a
                    szemébe, aztán elpirult kicsit, de sajátszerű mosoly surrant el a szája
                    sarkában.</p>
				<p>- Megérzi a sorsomat?</p>
				<p>Bólintott rá.</p>
				<p>- Hát most bízom! - mosolyodott el a férfi. - De ilyen szó sokszor kellene!</p>
				<p>- Itt mindig készen a szó! - merészkedett a leány.</p>
				<p>- Meglelem-e mindig, mikor nagyon kell? Adjak egy keszkenőt, mint a mesében:
                    “mikor ez a kendő színében változik!...” ha nagy bajban tud egyszer, izenjen!
                    Jó?</p>
				<p>- Jó!</p>
				<p>Tréfás hangon volt mindez, de csodálatos gyorsan és élénken. Sietve törtek
                    egymásra a kurta válaszok, és meglepetés volt mindenik szó, nyomban, ahogy
                    kimondták. Kezet fogtak még egyszer, búcsúzva.</p>
				<p>- Hát csakugyan nem jöhetsz fel hozzánk, drága? - sajnálkozott Hubertné.</p>
				<p>- Anyám vár. Apostol is nálunk ebédel ma! - felelte tétovázón. És elköszönt
                    tőlük. A vőlegénye a főutca sarkán várta.</p>
				<p>...Így kezdődött; hogy megváltó álommenekvés, rejtett izgalmak és távolbavivő
                    gondolatok becses képzeletszövevénye váljék belőle megint egyszer - a
                    kiszomjazott, elterelt, már-már bénult lelkének. Mint valamikor régen... úgy
                    kezdett foglalkozni megint ok és realitás nélkül egy ember alakjával, akit alig
                    ismert, akit zavartalanul formálhatott magának, magyarázgatva, kutatva lényét és
                    távoli, idegen életét. Csakhogy ebben most annyi sok volt a szándékosság, az
                    akarat; - évek fakó és silány csapata volt már közte, s az akkori, régi lelke
                    között.</p>
				<p>És annyira különbözött az álmok tárgya.Az új világ embere volt ez nyilván; -
                    nyílt és merész jelenség, gyors szavú és profán - bizonyosan tud nyers és rossz
                    is lenni; hisz eseményeket kavar és mozgat, cselekedetek, döntések serege
                    juhádzik széles, erős tenyere alatt; szándékai vannak, és tisztán látja az utat
                    hozzájuk; - és ő van legelöl mindenben, saját sorsa, pályája, feltörtetése az
                    igazi rugó - szavak, ideák és tekintetek mögött. A nőre felpillant mohón,
                    kedvtelve és meglepett örvendéssel; de sohasem szegetné útját eggyel is, sem
                    pietások meg nem zavarhatnák. Nem az élet szent bárkája a nő, hova mindenével
                    menekül; hanem feldíszített, szép, kényelmes jacht, amit kölcsönvesz, vagy
                    kibérel egy pihenő utazásra. Aztán túlad rajta, és folytatja a dolgát, így
                    ismerte hallomásból, ez volt eddig. De ha egyszer egy ilyennek az életébe úgy
                    kerülhetne asszony, hogy zászlónak látná lengeni maga előtt, és az útjára sütne
                    mindenünnét messze, magános ablaka fénye.</p>
				<p>“...Érzi a sorsomat? - kérdezte tőle oly különösen váratlanul. - Most bízom, de
                    ilyen szó sokszor kellene!...”</p>
				<p>Heteken át tartott ez az állapot, hogy álmokba gubódzva ült megint estennet -
                    hogy nem gyújtott lámpát késeig, s a tűzhely nyitott torkába bámult, izzó
                    parázshegyek, rőten villódzó szakadékok, pokoli barlangok fantasztikus tájékaiba
                    merülve; és végigélt, végigképzelt magában egy dús és dagadó pompájú
                    életregényt; esélyeket, változásokat, küzdést, fájdalmat és pillanatok izzó
                    jelentőségét. Aztán egyszerre, látható ok nélkül, hirtelen felrezzent ebből.</p>
				<p>Megint érezte a mámor utáni lehangolást és fanyar szájízt. “Hát nem vagyok őrült
                    én - abnormális és beteg teremtés?” - fordult maga ellen váddal és ijedtséggel
                    egyszerre. “Menyasszonyfővel most egy ilyen eszelős ügy megint, levegőszcénák,
                    játék-emóciók... és ilyen bolond, perverzus beleélés! El kellene pusztulnom; én
                    tán csakugyan nem vagyok ép életre teremtve! Meg kellene mondanom Sándornak,
                    hogy milyen vagyok, tán megértene és akkor tudhatna gyógyítani! Ő egy türelmes
                    szent! Hogy lehetnék meg én már őnélküle a saját magam félelmes társaságára
                    maradva!”</p>
				<p>Februárban gyöngélkedő volt megint, és hetekig nem mozdult ki hazulról.
                    Szabadságot kapott; az orvosi bizonyítványban szívgyöngeség szerepelt. Oly alélt
                    és letargikus lett, hogy az övéi komolyan aggódni kezdtek miatta.</p>
				<p>- Mária - mondta egyszer Sándor, valami mély levertséggel, de nagyon komolyan -,
                    én egy idő óta nagyon sokat gyötrődöm valamin. A maga dolga nincs jól, Máriám;
                    maga hajlama ellenére készül belemenni egy új életbe, amitől én a kettőnk
                    boldogságát vártam. De én nem vagyok vadállat, hogy áldozat gyanánt akarjak
                    elfogadni egy életet. Épp azért nem, mert szeretem.</p>
				<p>- Nem értem egészen, Sándor!...</p>
				<p>- Mária, hát azt hiszi, nem látom, nem érzem én már régen a maga... keze
                    érintése, a bőre, az idegei, az ösztönei jeges idegenségét irántam? Azt hiszi,
                    ilyen a mások mátkasága is, mint a miénk? Tudja, hogy tisztelem a tartózkodását,
                    de ez... mint szimptóma, döntően bizonyít. Maga tudja, mi nekem és az életemnek.
                    De azért ne kösse lelkiismereti aggodalom; valahogy csak rendbe jövök még... én
                    kész vagyok visszalépni inkább, mint így!...</p>
				<p>- Sándor ne... kérem, ne mondja ezeket. Én szeretem magát, Sándor...</p>
				<p>Rémült elszánással nyújtotta felé soha nem érintett ajakát...</p>
				<p>- Máriám, üdvösségem, édes, édes! - Úgy lesz, ahogy akarod - minden! Így tudok
                    türelmes lenni, bízni, dolgozni, várni! Szeretsz, Mária!</p>
				<p>“Egy hazugsággal több!” - gondolta a leány új gyötrődéssel. “De nincs már más út!
                    Most már nem lehet visszalépni, magamra maradni - rágalmazó kíváncsiak, s a
                    szegény, ijedt anyám előtt mi volna a mentségem? És nem is bírnék egyedül
                    lenni!”</p>
				<p>A városban képviselőválasztások folytak... Ki sem lépett az utcára, kérdezni sem
                    akart senkit; sőt valami szégyenkező érzéssel gondolt a közelmúlt hetek
                    képzelgéseire. Csak a helyi újságban nézte meg lopva a híreket. A kormány pártja
                    csakugyan léptetett fel másik jelöltet; izgalmas harcban, nem nagy szótöbbséggel
                    győzött Darvas Endre. “Biztos, hogy gondolt rám egypárszor azalatt,míg itt
                    volt!” nyilallt meg benne valami izgalmas kíváncsiság mégis.</p>
				<p>Aztán csend lett, jó ideig megint nem történt semmi. “Így van jól - határozta el
                    tompa hangulatban -, most már így következik az életem. Hisz tulajdonképp nincs
                    is már hátra semmi! Olyan csendes, passzív, befelé senyvedő asszony leszek, mint
                    az édesanyám, egyre semlegesebb, egyre kövesültebb; lesz tán egynéhány
                    leánygyermekem, évődöm és aggódom majd szegények miatt csendben és elmúlok
                    szívbajban, mert öröklöm azt is tőle; és nem lesz nyoma sehol, hogy voltam!”</p>
				<p>Időnként eltűrte a Sándor vőlegényi csókjait; maga sem értette, hogy volt ez
                    lehetséges... És gondolni arra, hogy tovább megy majd az esküvő után, és
                    mindennek meg kell lennie!... De hogyan, milyen átmenettel? Hiszen azt...
                    majdnem fizikailag lehetetlennek hitte. “Őrültség! Hisz nem vagyok “tudatlan”
                    csirkelány, sem gyerek!” - leckézte magát sokszor ijedten.</p>
				<p>Régi olvasmányaira gondolt, titkos erotikájú beszélgetéseikre az internátusban,
                    mikor éppen ő lelte meg a könyvtárszoba polcán, ólegendáriumokban, feledt,
                    francia szövegkönyvek ásatag lapjai közt és keleti mesék selymes
                    ezerszínűségében; és ő közölte a társnőivel a régi, különös éjszakák mélyén,
                    suttogó elfogódással az élet rejtélyes szövésű oldalát, az idegek reszkető és
                    mindennél mélyebb értelmű sejtéseit... Hol vannak azok az idők, a megérzésnek
                    azok a képességei? - Tristán és az “Örökké Megújuló Vágy” itala és az éj a
                    hajósátor küszöbén, amikor összeforrva állnak egy ölelésben hajnalig. És a másik
                    éjszaka, mikor a királyné ágyasházában kell hálnia őrizőül a lovagnak, de
                    fűrészport hintettek a padlóra, ő átveti magát a királyi nyoszolyára, de
                    felszakad egy régi sebe, és a vér árulón szökkenve festi bíborra a fűrészport.
                    És a másik Izolda, aki keserűen kacag fel a vadászaton, mikor átugratja lovát
                    egy mocsáron. “Mit nevettél?” - “Csak azt, hogy ez a gyáva sár is, a szoknyám
                    alá fröccsenő - bátrabb, mint az én királyi férjem, Tristán!...” Ó, Istenem, hol
                    vannak már azok a fiatalkori éjszakák? És hogy ő egyszer, Interlakenben 
                        egyedül ült hajnalig egy balkonon; az Aar tajtékja
                    zúgott, egymáshoz bújtak a hegyek, és ő arra gondolt, hogy  rend=&quot;italic&quot;
                        &gt;mindent meg tudna tenni egy férfiú kedvéért, akit akkor szeretett. De
                    csakugyan szeretett-e?... És hogy akkor egy öngyilkosra is gondolt, aki az
                    intézet ablaka alatt, a kis tér padján egy éjszaka főbe lőtte magát, ismeretlen,
                    fiatal férfi volt, és a halántékából csurgott a vér!...</p>
				<p>Nem, nem, ez mind más... ezeket nem is bírja úgy érezni
                    már, elmúltak tőle. Most a valóság jön és az annyira más! - Most látta, hogy
                    valójában milyen tájékozatlan a legegyszerűbb dolgokat illetőleg is, amik a
                    házasságban várnak rá. Az ő drága, bolond csapatuk a Valériában csak a
                    költészetét élvezte az érzéki életnek, a testi szerelem illatát itták tarka és
                    eszmélyült bujaságú gyönyörében a szónak és kitalált életnek. A valóság ebben is
                    más; egyszerűbb, szigorúbb, a mord természet leplezetlen célzatában és a
                    következményekben.</p>
				<p>Most erőszakos kíváncsisággal fordult az ilyen dolgok felé. Megkerített valami
                    kicsit nagyképű, professzoros, német könyvet, mely vastag kötetben,
                    rendszeresen tárgyalja a nemek életét, s az anyaságot. Mind nagyobb zavarral és
                    borzadva merült el a biológiai részletekbe, ámulva nézte a hússzínű, szörnyű
                    ábrákat. Ilyen részletességgel soha végig nem gondolta a dolgot eddig. - Hisz ez
                    elviselhetetlen, ezek a nehézségek!... Elrémült, ha Ágnesre gondolt, aki derűs
                    és mély örömmel engedi sejteni külsőleg még alig észrevehető reménye titkát! Hát
                    ez vár szegényre, és őrá is majd; nem elég, hogy a testi szűzi lázongása
                    letörik, megalázkodik az átengedésben?...</p>
				<p>S egyszerre megakadt a gondolata valami váratlan és vad ijedelmen; azon, amit
                    már-már szinte felejtett megint. Hiszen ő... Sándor azt kell, hogy higgye
                    róla!... És most világosan látta, megtudta ebből a könyvből, hogy rá fog jönni
                    majd a hazugságra. Ez rettenetes! Most már nem lehet, nem is bírna szólni; ezen
                    már nem lehet segíteni!...</p>
				<p>És újra halálos izgalomban élt és járt-kelt, folyton kínlódva a legképtelenebb
                    lehetőségeken. Holott voltak világos és nyugodt percei, mikor tisztán vélte
                    látni, hogy beteges kényszergondolat az egész csak, és nincs a dolognak akkora
                    jelentősége. Ezt a lelke külön szakadt és ép része mondta; de a többi, egész
                    összezavart és megtámadott gondolatvilága, mint valami borzasztó kelepcében, úgy
                    vergődött ebben.</p>
				<p>És mégis teltek a napok. Március szellői jártak újra, Sándor gyöngéd és
                    állhatatos erőszakkal vitte mindennap a szabadba, és mintha valóban enyhült
                    volna is egy kicsit. A testi egészsége határozottan javult. És el tudta érni
                    néha - legtöbbször csak ezt akarta -, hogy semmire ne gondoljon szinte órákon
                    át. Csak halálosan fáradtnak érezte testét-lelkét.</p>
				<p>Ám volt még valaki, akire majdnem éppoly kimerítően hatottak az utolsó hónapok,
                    igénybevéve minden türelmét, okosságát és szeretetét: Apostol Sándor...</p>
				<p>Egy délelőtt történt, hogy Mária Hubert polgármesterrel találkozott az utcán. “Mi
                    történik magával? Hogy él? Mikor esküsznek? Miért nem látjuk soha?” Szokása
                    szerint elkísérte egy darabon, beszélt erről, arról és felemlítette a
                    képviselőt, legújabb és zajos politikai eseményekkel kapcsolatban. “Pompás egy
                    ember az! Tudja-e, hogy most az ő kezében van a helyzet? Úgyszólván rajta
                    fordul. Olyan kiforratlan párttal, mint az övé! - De zseniális!”</p>
				<p>Elbúcsúztak; - Mária befordult gyorsan egy utcasarkon, és napilapot vásárolt. Nem
                    járt neki egyik sem; sohasem érdekelték aktualitások. De most hazavitte,
                    bezárkózott vele, és mohón, gyorsan futotta át a politikáról szóló részt.</p>
				<p>Igen, amennyit így kikapva és tájékozatlanul megérthetett belőle, valami olyan
                    alakulás volt küszöbön, mely “lehetőséget mutatna a Darvas-féle csoportnak egyik
                    nagyobb, mérsékelt ellenzéki párttal való egyesülésre, ami minden számítás
                    szerint a kormány bukását hozná magával”. El volt még mondva, hogy a vezér
                    bizonyos felelősségek (főképp személyiek) vélt súlya alatt késlelteti még a
                    döntő lépést, de a kibontakozás úgyszólván napok kérdése.</p>
				<p>Maga elé ejtette a lapot, és mozdulatlan maradt sokáig. Nem értett sokat a
                    dologból, bár sejtette, hogy e látszólag egysíkú kérdés mögött titkos érdekek,
                    gátak és ütközések szövevénye lappang, melyekről sejtelme sem lehet. “Így jó! -
                    gondolta egyszerre. - Legalább kívül vagyok, és nem befolyásolnak egyéb
                    részletek. Talán stratégia mindez, magasabb sakkjáték, és senkinek sincs igazi
                    haszna belőle. De az ő élete, sorsa - az erős emberé, aki
                    akar és bír és felülkerül. Ez szép!... Ej, jobb, hogy nem értem. Pythia behunyt
                    szemmel szól!...” Egy kézmozdulattal nyúlt papír és toll után, és felírta
                    ezt:</p>
				<p>“A kendő színe nem változik, csak elevenül! - Szeretném most olyan percében
                    kapni, amikor nem nevet a babonákon; akkor azt mondanám: nem mindig
                    leghasznosabb út a legnehezebb! Odaát többet kockáztatnak; meglepetést érzek és
                    várok; és - örülök. Nem is tudom pedig, hogy szabad-e nekem?... Ha úgy akarja,
                    dobja el ezt, és ne gondoljon velem!”</p>
				<p>Megállt egy percre. Egy kis belső gúnymosoly settenkedett benne az egész játék
                    mögött; úgy érezte egy kicsit, hogy a kártyavetők rosszhiszemű véletlenségével
                    rángatott itt együvé néhány zavaros szólamot. De mert nagyon szerette volna,
                    később majdnem sikerült elhinnie, hogy hisz. Gondolkozott egy ideig az
                    aláíráson, aztán gyorsan odajegyezte: Laszlovszky Mária.</p>
				<p>Elküldte.</p>
				<p>És azontúl megvett mindennap néhány újságot, ellentétes pártok szócsöveit; lázas
                    odaadással olvasott át vezércikket, pártpolitikát, országgyűlési riportot; két
                    hét alatt szinte beletanult, mint valami rejtvényjátékba, melynek lassankint
                    elleshető és csaknem egyszerű fogásai vannak.</p>
				<p>Ezek történtek. A kormány a várható válság kényszere alatt alkudozni próbált, az
                    utolsó percben engedményeket ajánlott a törzsellenzéknek. Ám itt nem volt
                    egyöntetűség. A vezérek egy része inkább hajolt a fúzió felé; - ez a hatalom
                    némi kilátását jelenthette idővel; többségre jutást egy szerencsés pillanatban
                    majd. Némelyek tudni vélték, hogy a “Szépszakállú gróf” állt útjában ennek - az
                    európai és modern mázzal átvont, hivatásszerű kuruckodó, de bensejében
                    hozzáférhetetlenül kaszthű és hagyományos, feudális úr. Akkor egy-kettőre jött
                    minden. A kormány Darvasékhoz közeledett; s az eredmény olyanféle megegyezés
                    volt, mely egy legközelebbi - a nemzetiségeket érintő - javaslatban “jelentékeny
                    kedvezéseket” ígér a párt intencióinak - a béke és bizonyos vámkérdések
                    zavartalan lebonyolíthatása fejében. Azt is jelezték féltitokban, hogy alighanem
                    a miniszterelnök személyes ellentétei jutottak itt szóhoz a Szépszakállúval
                    szemben, kivel társaságszerte tudott, udvari, asszonyi, félig familiáris, sőt
                    örökölt torzsalkodásban állt...</p>
				<p>És volt valahol egy vidéki leány, aki mindezektől távol és eltörpült, kicsiny
                    élete közepett - titkos és becses közét vélte érezni mindehhez; néhány száz
                    ismert nevű, az élet szintjén járó, szerencsés ember külön, úgyszólva
                    személyessé kisajátított ügyeihez. Asszonyi erők lappangó szereplése, a feminin
                    akarat szívós és állandó jelenvalósága a világ játékaiban!... Még ennek is csak
                    gúnyja és paradoxonja volt az, övé. Hóbort. De önmaga szörnyű terhétől
                    szabadította meg óráit és napjait akkor; görcsösen kellett belefogódznia.</p>
				<p>És egy napon jött valami végre onnét - ami igazolta és jutalmazta. Levél
                    Darvastól, az övére válasz. Lelkendezve, felkavart érzésekkel olvasta. A nem
                    író-hivatású művelt ember kicsit negélyezett és cifrálkodó stílusában szólt.</p>
				<p>“Túlról harcon és érdekek kuszáján, mintha valami távoli, szép, idegen part
                    tájáról - úszott felém néhány különös szava. Becsesnek éreztem és köszönöm.
                    Nemcsak azért, mert míg eltűnődtem rajta babonás, megfogott érzéssel - ki tudja,
                    nem az a félóra döntötte-e el valamelyik sakkhúzásom esélyét. A cselekvésben
                    élők, mint a tengerjárók, megtanulnak tisztelkedni a véletlenek előtt. De még
                    inkább köszönöm mégis azért, mert a finom és lágy tollvonások egy kezet
                    juttattak eszembe, mely az enyémben pihent egyszer egy pillanatra, és a
                    kesztyűjén át éreztem reszketeg melegét. És egy drága, finnyásan leányos bájú
                    alakot, fehérben és lengén, mint a nádtündérek - de ugyanazzal a lidérces
                    villanással a szemek mélyén, azokkal a viharos hirtelenségű mozdulatokkal -,
                    hogy hajlós táncok boszorkányságát, gyönyörű, hevült lendülések szentségtelen
                    képzeleteit, küldje egy profán és eltelt halandó új szomjakra gyúlt álmaiba. És
                    egy idegen csodálatos nőarcot, halványát - tele lágysággal, szomorúsággal és
                    veszedelemmel. Kell -szükségem van rá és akarom, hogy ezt
                    az arcot másodszor is feltűnni lássam időm és élményeim unott színei közé
                    világítón. Jöjjön! Külön szakadva egyszer egy zavaró, és sekély miliő
                    kényszeréből - külön, csodálatosan s úgy, hogy egy drága óra altatása azt
                    mondassa velem: hozzám, csak énhozzám!”</p>
				<p>Ez volt. Így egyszerre - mint a villámütés - profán merészséggel, de
                    szuggesztíve... A leány hátrahajtotta fejét összekulcsolt, nyújtózó, szép
                    karjaira; nagy, mély lélegzésben hullámzott fel a keble, és soká nézett a szoba
                    mennyezete felé. Aztán egyszerre, hirtelen előreszökkent. Ámulatból ocsúdva -
                    váratlanul szabadult fel benne egy gondolat - egészen pillanatnyilag. “Így...
                    így el volna intézve minden!” Csak úgy vaktában még, szavakba nem foglaltan. De
                    aztán... felmerült világosan, és ő szembenézett vele... A régi, beteg
                    szóhazugság most igazzá gyógyulhat valami barbár és egyszerű ténnyel; valósággá
                    oszlik... nem lesz útjában többé!... Ha megteszi!...</p>
				<p>És nem érezte frivolnak e gondolatot, mert nem volt mihez mérnie. Oly
                    tájékozatlan, oly elcsigázott és félrevezetett volt minden érzése...</p>
				<p> - Nem akarnám kedvét szegni, Máriám - békétlenkedett Sándor a jólismert, halk,
                    szomorú módján -, de nem látom be egészen, miért kell a szabadsága utolsó hetét
                    most mindenáron Pesten töltenie? Idáig, azt hiszem, nem volt szándékában! A
                    kelengye-ügyben a húsvéti szünidőn is lehetne; s akkor én is felkísérhetném. És
                    az úgynevezett... nászúton, kedves, úgyis megpihenünk pár napra anővérénél,
                    nem?... Mindenesetre, ha jónak látja!...</p>
				<p>- Hagyjuk csak, fiam! - legyintett fáradt, halovány kezével az öregasszony. - Tán
                    szerencse még, hogy vágyni tud valamire; olyan ideges, olyan mindegyes volt már;
                    azt hittem, sose lesz vége. Én már nem is próbálgatom megérteni szegényt; én is
                    belefáradtam már: mindig érettük, helyettük és elhagy az életerőm, beteges
                    vagyok már... Hagyja csak, most egyszer még; nyárra megesküsznek, és akkor tán
                    sok minden rendbejön. Csak adja az ég hamar úgy, mint Ágnesnek - az anyaság
                    mégis legjobban hozzáköt a való világhoz!... Hagy menjen most. A Vera társasága
                    csak segíthet rajta az csupa józanság és okosság!...</p>
				<p>És mikor a vonatfülke ajtajában utolszor nyúlt búcsúzva a keze után, hogy
                    megcsókolja, mikor felrebbent még egyszer, csak egyetlenegyszer az elrohanó
                    ablak mögött búcsút intve világló fehérségben az a csodálatos és veszedelmes,
                    szegény kis kéz; - Apostol Sándor egyszerre úgy érezte, mintha a szívében
                    megforogna valami. Révedten állt meg egy pillanatra, aztán sarkonfordult és
                    indult visszafelé már szokatlanul magános útján. “Így lesz ez mindig, mindig,
                    hiába!” - tört fel benne egyszerre. Oly rég ideje már, hogy mindig egy másikkal,
                    annak a bajával, életével, érdekével foglalkozott, szinte jólesett most egyszer
                    észrevenni saját magát megint - szánakozni és fájni. A szemhéja alatt égőn és
                    sajgatva gyűlt össze egy könnycsepp. “Hiába, mi sohasem leszünk boldogok!” -
                    sóhajtotta akkor, és lehorgasztott fejjel haladt. Kis, szélső utcákon át
                    igyekezett vissza a városba; ráérzett, mily ritkán járt ezeken; csak akkor, ha
                    elutazott valamerre. Mikor Párizsba indult, vagy mikor visszajött teli
                    reménnyel és akarattal. Milyen furcsa!</p>
				<p>Jószagú, tavaszi délután lebbent és fuvallt körülte, frissebben lépett, kicsit
                    megélénkült; ezek már ismerős utcák voltak. Egy fiatal leány jött szembe vele
                    sötétkék kosztümben, nagy, fehér csipkegallérral. Gólyahírvirág a gomblyukában.
                    Már hosszú szoknyát visel, szépen, délcegen jár, az alakja izmosabb lett és
                    nyúlánkabb, de nagyon formás. No lám - a kis Förster Blanka -, akiknél két évvel
                    ezelőtt kvártélyos volt... Sötétszőke dús haja fiatalosan repked ki a kacér
                    bársonysapka alul, rózsaszín, friss arca előtt. Piroslóbb színt vált még egy
                    árnyalattal, ahogy visszaköszön neki valami sajátságos, bizarr kellemű
                    félmosollyal. Apostol utánanézett egy percre. “No lám!”</p>
				<p>De mindjárt megint a másikra gondolt megnehezült szívvel... Azzal már szaladt a
                    vonatja - egyre, egyre messzebb... valahol.</p>
			</div>
			<div type="chapter">
				<head>10</head>
				<p>“Most már elindultam, most már megyek!... Olyan bizonytalan az egész, mint valami
                    álom! Pedig én vagyok és megyek; várnak ott és én 
                        akarom, így akarom! Mennyi mindenből kiváltam, mi mindent
                    a hátam mögött hagytam, amíg így megindulhattam felé: - Ó, évek!...”</p>
				<p>Nyüzsgött és zümmögött az áprilisi utca, mint valami felnyílott, nedves és
                    kíváncsi szem, olyan volt az egész világ körül. Valami kimondhatatlan, szinte
                    fájó, éles elevenkedés. Alig szürkült még, nem lehetett több, mint fél ötre
                    délután.</p>
				<p>Lassan ment Laszlovszky Mária. Meg-megállt kirakatok előtt, hisz el kell töltenie
                    az időt addig; de csak a saját képét látta ott benn, a hátsó tükörüvegek mélyén.
                    Halvány! - Ó, milyen sötét árkok a szeme alatt és az orr tövénél a száj két
                    sarkáig lehúzódó mély, kegyetlen vonal! Nem, ez lehetetlen, a rossz világítás az
                    oka. Hiszen még szép, és ma kell, hogy az legyen - utolszor. Azután úgyis minden
                    elszűnik és megáll.</p>
				<p>Ma elintéződik, megoldódik minden, igen; egy nagy, végleges elszánás révén, és az
                    elszánás megtörtént már, őtőle indult, azon már túlesett. Most útban van, már
                    nem fog visszafordulni. Lám, hisz a cselekvés nem is
                    olyan nehéz, ha az első lépés megvolt; a további már nem különbözik sokban a
                    passzív magát-engedéstől. És mégis, ebben szellőzik a lélek. S az övé, hogy
                    senyvedt, összegémberedett, beteggé nyomorodott az években!... Lám, így, ahogy ő
                    megy itt mostan, evvel a kétkedéstelen, könnyű, szabad mindegyérzéssel, ezzel a
                    bizonyosságával, hogy másképp nem tehet; hisz így követhették el az emberiség
                    legnagyobb tetteit és hősiségeit. Hiszen nem tenni sokkal gyötrőbb,
                    szövevényesebb, fáradságosabb! Szinte bántotta, hogy nem érezte ebben eléggé,
                    és percenkint világosan a saját akaratát. Mintha nem az vinné. Hiszen a léptei
                    viszik!</p>
				<p>Tudni akarta, végiggondolni, amit tesz, egészen átélni - élni!</p>
				<p>Az órára nézett. Csak hatra írta, hogy ott lesz, több mint egy órája van még.
                    Merre járjon?</p>
				<p>Összébbesett a szürkeség odakinn, sűrűbb lett a járás-kelés. Szép, elegáns
                    asszonyok jöttek virággal, gyors, idegzett léptekkel, szemük kicsillant a
                    fátylak homálya mögül árulkodón, nyugtalanul, mintha nem bírna a titkokkal. A
                    fátyolok szegélyét a szél zaklatta, repeste mögöttük, ha gyorsan kémlelve
                    fordult el mozgékony fejük egy utcasarkon. Mintha szerelemre, ölelésre sietne
                    mind, mintha legbelső, rejtélyes és csodás géprugóin járna, mozogna!... És
                    sűrűbb lett a kocsirobogás!... Volt már így, valamikor régen, egész régen, egy
                    hajdani drága délután. A ferenciek kis pincetemploma ott, parfüm és tömjénszag;
                    a színház...körülte nyüzsgés, tolongás már. A thrák
                        harcos; -kiáltozták akkor... Ó, hány éve annak! Mi minden elsiklott,
                    süllyedésbe múlt azóta! Más színdarabokat játszanak. Ha itt egyenesen elhaladna
                    még, elérné az utcát, ahol a Seregély Pál akkori lakása volt.</p>
				<p>Itt voltak a szép, régi gyűrűk és kösöntyűk. Hol az a bolt? Most új, silányan
                    ragyogó tucatholmi van egy kirakatban... Most át kell mennie a másik
                    oldalra.</p>
				<p>Ha becsengetne, mint akkor, és valami álomvarázslat visszahozná azt a régi órát,
                    hinni tudna neki. Ha Jankó nyitna ajtót, elébe szökellne Hella, a kávészínű
                    agár, és fehér szoknyája puha, bolyhos szövetéhez simulna. “Eredj csak oda,
                    öreg, bátran!” biztatta a gazdája hajdan. Minden úgy volna, mint akkor. A szép
                    legényszoba, a könyvek, a dohányzó, egy pompás szőnyeg selyemvirágai, az
                    édesanya képe a falon és a másik asszonyé kivágott, fekete ruhában; egy
                    pisztolycső hidege, egy boldogasszony kép... És felényújtaná mind a két kezét
                    ismerősen, meghatva, szeretettel. De ő most rámosolyogna, letenné a kalapját,
                    megnézne mindent jól, és a kezébe venné, megsimogatná a holmikat, segítne teát
                    főzni; aztán elmondana neki mindent. Részletesen, jól kimagyarázná magát,
                    rábízná, hogy ítéljen, tán sírhatna is nála! Az meg tudná érteni, kimentené,
                    megvigasztalná, milyen igaz, nemes barátja volt! Hova lett? Rettenetes, hogy
                    most meg nem találhatná a nagy város estjében, hogy el kell idegenedni
                    olyanoktól, akik előtt ki tudtuk önteni valaha a lelkünk, megszabadulni
                    magunktól az ő színe előtt!... Szántszándékkal élezte ki érzéseiben ennek a
                    fájdalmát. Eltűnt, múltba veszett. Ha most odamenne, idegen lakók nyitnának
                    ajtót, és bámulva néznének rá.</p>
				<p>...Felrázta magát ebből. Most máshova indult, más városnegyedben van dolga, más
                    korszakában az életének. Csak vissza a mostanhoz!
                    Várják! Idegenes, erőszakolt érzés... valami kifejezett, önmagának százszor
                    elmagyarázott, szertelenül szavakba erőlködő ok; ami e percben mégis oly
                    bizonytalan, álomszerű. Odamegy, mert már elindult feléje... ennyi!</p>
				<p>Egyszerű és nyers kalandvágy az, ami feléhangzott a hívásban? Mindegy, úgy is jó!
                    “Akarom, hogy eljöjjön hozzám, úgy fehér ruhában, különszakadva mindenből!”
                    Modern tucatregények stílusa ez, igen! De hát veszélyre nem gondol, felelősséget
                    nem érez? Akkor mégis nagyon kell neki?... Vagy olyannak hiszi őt, akinek már
                    mindegy?... Ez a demokrata! Hisz lehetetlen, hogy ne hallott volna a
                    családjáról, ne ismerné a rokonait! Tán valami érzékeny veresége volt nemrég,
                    sebző kudarca szerelem-ügyben, és egy ilyen gyors, egyszerű hódítás sikerével
                    akarja gyógyítani férfiönbizalmát! Vera magyarázná így, ha tudna a dologról; és
                    talán igaza volna. Szegény, okos Vera... de hiszen ő is!...</p>
				<p>Tegnap beszélt magáról, mindent elmondott. Egy szerelemről, ami elvégezte
                    asszony-életét, és annak a nyomát viszi utolsóul az öregségbe mármost. És milyen
                    bölcsen, nyugodtan tudott beszélni róla szegény!</p>
				<p>...“Világosan láttam és tudtam mindent akkor; de azt is, hogy nem tehetek
                    másképp. Próbáltam menekülni - de a szenvedés egy volt mindenképp; gondoltam,
                    akkor már mindegy! Legyen valami legalább! És elmentem. - Az asszony átengedése,
                    tudod, nem változtat sokat; nagy szerelemből ki nem ábrándít, tán ellenkezőleg -
                    de könnyű hajlamból sem csinál szerelmet, nem köt jobban! Ez mind mesebeszéd,
                    babona; és én tudtam ezt. Nem is azért tettem. Amíg arról álmodoztam, hogy a
                    lelkéhez is lehet közöm; halogattam a másik dolgot, és csak ezt akartam
                    erőlködve, mindent próbálva. De nem sikerült! Nem voltam elég fontos neki; tán
                    egy asszony sem lehetne az! »Te az enyim vagy, de én a magamé vagyok!« - mondta
                    nyíltan, kegyetlenül. Olyan ember, aki munkát vélt vállalni a földön, és abba
                    nem avat asszonyt; azt hiszi, csak zavarná. Nekem pedig az, éppen csak az
                    kellett volna, amit nem kaphattam meg. Védekezett a befolyásom ellen, féltette a
                    gondolatait, független énjét, munkás nyugalmát, napközi életviszonyait - azért
                    játszta ki túlzottan az érzékiséget, a feltétlen, heves, vad bírni-akarást.
                    Tudom, hogy a vágydúlta percek felelőtlenségébe szökött előlem; érezte tán, hogy
                    veszélyeztetem. Hát legyen! - gondoltam keserves daccal és fájva. Egy
                    félbemaradt flörtnél tényebb, valamibb az úgynevezett
                    »viszony«, ez a babona járja legalább, és én elevenebb emléket akartam magamnak,
                    tán magamról is. »Mennyire hálás vagyok, hogy szeretsz!« mondta a gyöngédség
                    percében. Nagyon szenvedtem - pedig talán igaza volt. Független, erős magános; -
                    mi szüksége lett volna az én lelkemre, hangulatokra, harmóniára, kétes végű
                    érzelmeskedésre; az ölelés gyorsabb, elintézőbb, csak az animális részt kell
                    belevinni; az ember hetykén kívül is felülmaradhat; felocsúdik és az órára néz.
                    Én tudtam ezt, és bensőmben elbúcsúztam tőle az ölelések alatt; és már keserű
                    szájízzel lestem a percet, amikor mennem kell, nehogy terhére legyek, hogy unva
                    és önvádból marasszon egy ideig. Sohasem beszélt nekem a munkájáról, a
                    gondolatairól, belső harcokról - még a gyermekkoráról is nehezen, ha faggattam,
                    vagy anyjáról, a testvéreiről, az első szerelemről. Láttam, hogy fáj neki minden
                    közlés, nem tehetett róla! Elvesztettem a csatát, csak visszavonulni tudtam még.
                    Idejében mentem el, amikor látszatra még (vagy percnyileg maga is hívőn az
                    őszinteségében) - marasztott és akart. Ha maradok, küldött volna előbb-utóbb
                    valami mozdulattal - láttam volna megváltozni a bánásmódját, elkésni vagy sietni
                    tőlem. Nem vártam be - és ez volt minden, amit még magamért tehettem ebben a
                    dologban... És azután elmúlt egy év, már a második, és nem lettem öngyilkos; hát
                    most már nem is leszek. Igen, valamit majd csak hoz még az élet - nem lehet
                    megállni egyetlen gesztusban, még a fájdalomban sem. - Ezek a feminista
                    szereplések, amikbe belesodródtam, néha... egészen érdekelnek. Mit tegyek?
                    Zsuzsika is megnő lassacskán. Az urammal jobb most, hidd el - békén hagynak a
                    kis játékai, türelmesebb lettem irántuk. Így lassan, minden
                    elkövetkezik!”...</p>
				<p>Így beszélt, ezt mondta Vera tegnap. Az ő nagy józansága, tudatossága hát semmit
                    se használt neki - ő is “elment” egyszer. Ez a közös sors; elmenni mindig, így
                    vagy úgy. Mivel rosszabb ő akkor? Tán még szebb is így, tudva és nyitott szemmel
                    azt mondani: magamért, az életemért, egy pillanatért, vagy próbából, kísérletből
                    - de akarva.</p>
				<p>Fél hat. - Az Andrássy úton volt. Háromnegyedkor befordul lassan abba az
                    utcába!... Addig elmehet még az Oktogonig és vissza, legalább kipirul,
                    megfrissül egy kicsit az arca. Megint eszébe jutott, hogy megnézi magát egy
                    kirakatban. A villanylámpa kigyúlt már, odament. Ó, tévedett az imént, vagy
                    lámpavilágnál annyira más; annyival jobb az arcának az esti fény. Milyen jó!
                    Szépnek látta most magát, valami áttetsző, különös ragyogásban; - az utolsó idők
                    dúló, sistergő élete, szenvedései átdolgozták, megzilálták az arcvonalait, és a
                    szeme... oly zavaró, különös csillámú, halálos elevenségben sajog ma. Olyan
                    szép.</p>
				<p>Mit kell mondania majd ott, hogy kell viselkednie? - nyilallt belé váratlanul
                    valami lendítő, izgalmas ijedtség. Aztán eszébe jutott, hogy mindent a
                    pillanatra bíz. Az ő dolga csak addig tart, amíg odaér, elébe áll - azután
                    engedheti történni a többit. Az ő része pedig majdnem elvégezve már; el van
                    határozva,meggondolva - nincs mód a töprengésre miatta, hálisten, hálisten! Egy
                    nagy, rettenetes hullámot ver legalább a szegény, tespedt élete - mielőtt végleg
                    felszívódna, belemúlna a tétlenségbe, unalomba. Talán... egészen egyszerű is
                    ez!</p>
				<p>Nem ismerik egymást - így jó, ezért gyönyörű az egész. “Két ember elindul a föld
                    ellenkező pontjáról - összetalálkoznak egy órára valami lakatlan szigeten -,
                    másnap visszatér mindegyik, anélkül, hogy megnevezné magát.” - Mintha ő gondolta
                    vagy írta volna ezt valamikor. “Csak egy jelenet, valami betetőzés,
                    összetalálkozás, visszaemlékezés valami sohasem-voltra; - percnyi csodás
                    felemelkedés, aztán hulljon vissza minden!...” Most itt van a küszöbén ennek. -
                    “Ez az újféle ember, a tett lovagja, idegen, durva, fölényes és siető!” - így
                    gondolta össze magában lényét. De ha váratlanul mégis jó volna hozzá és
                    szelíd!... A szörnyű, hússzínű ábrákra gondolt, amiket egy orvosi könyvben
                    látott egyszer. Jaj, ha nem bírná, ha az utolsó percben elmenekülne gyáván,
                    kétségbeesetten!... Vagy ha végképp összezúzza a nagycsizmás, sáros valóság, és
                    nem bír majd fölkelni utána!... Ejh, végső esetben még mindig meg lehet halni!
                    De nem szabad rágondolni. Ővele se történhet szörnyűbb, mint minden más
                    asszonyokkal.</p>
				<p>Igen, igen, igen! Végzetszerű az egész - az ő találkozásuk Darvassal. Az első
                    szókat úgy mondták már, gyorsan, meglepőn, mindjárt a lényegest; mintha valaki
                    előre megtervezte volna. Két percig se beszéltek, az arcát nem tudja látni
                    képzeletben - de mennyit foglalkozhatott vele azután! Ki akarta ezt? És egy
                    évvel előbb még... hiszen álmodott felőle. Látta a szobáit, a kék bútorokat, egy
                    Segantini képet, egy halálfej-olvasót... Hirtelen remegés fogta el, a 
                        csoda előtti boldog ámulat. Ha most ráismer; - ha újra
                    érzi az álom kimondhatatlan hangulatát! Több volna ez mindennél, amit eddig
                    átélt. Ha ezért kellett hazudnia is akkor, érthetetlenül, őrülten... ezért a mai
                    teljesülésért? Oly kész volt a hitre e percben;
                    szomjasan, mámorosan fogadta. Reszketett minden tagjában, ahogy közelebb ért a
                    házhoz; érezte, hogy a sorsa dől el ebben az órában.</p>
				<p>Elegáns utca volt, villákkal és tágkapus, szép bérpalotákkal. Széles, szőnyeges
                    lépcsőházban állt meg. A karfába fogódzott. “Második emelet.” Eljut-e odáig
                    valaha?</p>
				<p>Második - ez az! Nem lehet!... Még nem történt semmi?... Idegen erő tudtán kívül
                    emelte a csengő gombjáig a kezét.</p>
				<p>Meddig várt?...</p>
				<p>A szomszéd helyiségből - konyhaféle volt tán - kidugta a fejét egy asszony.</p>
				<p>- Mi tetszik?</p>
				<p>- Darvas képviselő úr! - mondta a leány és megszédült.</p>
				<p>- Itt lakik, de nincs itthon. Milyen ügyben kérem?</p>
				<p>- Be vagyok jelentve mára, és azt hiszem... várnia kell. Hacsak a levelem...?</p>
				<p>- Jaj, kérem, már négy napja, hogy Bécsbe utazott. A leveleket a szekrénybe dobja
                    a postás. A képviselő úr senkit sem említett.</p>
				<p>- Úgy hát...</p>
				<p>- Bécsből egy hétre Gmundenbe megy pihenni, nagyon elfáradt az utolsó időben.
                    Csudálom, az újságba’ is benn volt tegnap! Kinek a nevét jegyezzem fel?</p>
				<p>- Köszönöm, majd...</p>
				<p>- No, velem lehet izenni! Én vagyok a Török néni, én takarítok rá, és megbízik
                    bennem. Különben, ahogy tetszik!... A szobákat lezárta, elvitte a kulcsot.
                    Ajánlom magam!</p>
				<p>...Lent volt megint, és tudta, hogy most minden elvégeztetett fölötte. Elmúlt az
                    út, a hidat felszedték, nincs hátra semmi. Valami tompa és egyetlen gondolata
                    volt még; - mintha mindezt éppígy, ahogy történt, ő már előre tudta volna, és
                    másképp nem is lehetett.</p>
				<p>Kinn az utcákon egészen besötétült; égtek a lámpák, idegenek szaladoztak el
                    mellette. Némelyik megnézte jól - olyankor sietni kezdett.</p>
				<p>Egyszer csak eszébe jutott, hogy idefenn is az imént hogy megbámulta az idegen
                    asszony, és a szemközti lakás konyhaajtóban is félrehúzódott a függöny; valami
                    kíváncsi cselédarc utánalesett. Milyen látvány lehet, feltűnő, fehér
                    posztóruhájában, széltől csapzott hajjal, elcsúszott kalappal, ahogy itt elrohan
                    és dúlt, kikelt lehet az arca! Mit gondolnak felőle? De hiszen... azért ment
                    oda, hogy... Egyszerre olyan gyötrelmes, égő szégyenkezés jött rá, mintha
                    meztelen haladna itt végig.</p>
				<p>Hova megy, kihez?</p>
				<p>A város rettenetes sűrűjében régi, elvesztett irányait kereste, az utakat, amiken
                    valaha járt. Régen, vagy még ma?... Vera most egyedül van otthon, már mindent
                    elmondott, és talán megbánta utóbb. Ő mégis erős így letiportan is, igen, vissza
                    tudott térni önmagához... Valahol messze tán rágondol most, és hazavárja őt az
                    édesanyja, szegény. Várja-e vajon? Úgy elfárasztotta a szeretetét - ő és a
                    betegség, a kor. Az Ágnes gyermekét megvárja még, azt nagyon várja... Apostol
                    Sándor! Mennyit ártott ő ennek az embernek, hogy kihasználta, pazarolta, a nagy,
                    jó szerelmét! Levezekelhetné valaha?... Ha Seregély Pálhoz elmehetne most! Ott
                    megnyugvást lelne, rendet, kibékülést. De hol van az, merre lakhatik a
                    feleségével? Milyenné változott azóta!... Igen, az internátus, a régi drága,
                    meleg fészek, a legigazibb otthon, ahonnét elszármazott! Ha most odamehetne, és
                    benyitna a tizenhetes szobába, és ott lelné a régi lányokat mind, csipkés,
                    hófehér hálóköntösükben a tiszta, szép ágyakon.</p>
				<p>Az okos Klárit, a kedves drága Józsát, Taubler Vicát is, akit olyan sokra
                    tartottak. Ó, abból csakugyan vált valami mégis, “a jeles írónő” - így
                    emlegetik. Jaj, hiszen elszéledtek, szétmentek mind, ki tudja, hol vergődnek,
                    vívnak az életükkel vagy magukkal ők is! A tizenhetes szoba harmadszor
                    cserélhetett lakókat azóta. Évek, évek! Új generációnak adtak helyet a drága
                    falak. Ki alszik az ő ágyában vajon?</p>
				<p>Ment előre, agyonfáradtan, szakadatlanul. A járás mechanikus ritmusa vitte csak,
                    és az tartotta fenn, hogy össze ne essék. Az agyában végigkergetődzött életének
                    valamennyi gondolata, vad száguldással és csodálatos rendszerrel; de erről most
                    nem volt világos, biztos tudomása.</p>
				<p>Hihetetlen messze utat megtett már így, összevissza kanyarogva zegzugos utcákon,
                    kétszer is kijutva oda, ahonnét elindult. Néha felérzett egy percre. Kocsi után
                    nézni, várni, villamosra ülni, irányra, átszállásra ügyelni!... Minek az
                    már!</p>
				<p>A Margit-híd ívelt fel előtte sötét, lenge bordáival. Ó, mekkorát került! - ütött
                    eszébe majdnem józanul és értelmesen.</p>
				<p>Hisz a Veráék lakása ettől esik legmesszebb! Odaát majd mégis villamosra kell
                    szállnia! Borzasztó ez most!</p>
				<p>De hát nem lehet megállni az utcán. Nincs mire várni többet! Mégiscsak indulni
                    kell valamilyen irányba!...</p>
				<p>- Kérném szépen, nagyságos kisasszony, merre lelem meg az irgalmas barátok
                    kórházát?</p>
				<p>Bekötött fejű asszonyka lépkedett mellette szaporátlanul, és gyámoltalan, esdeklő
                    nézéssel könyörgött fel hozzá.</p>
				<p>- Az uramat operálták, kérem. Most tudtam meg, most jövök Szentmihályról. Ha már
                    be se engednek mama, legalábbmegtudakolnám...</p>
				<p>Felrezzent végre. Ideges, jeges nézéssel meredt rá egy pillanatig, aztán
                    kinyújtotta a kezét, és megmondta az utat kurtán, gépiesen.</p>
				<p>- Isten fizesse meg! Jaj, Istenem!... Köszönöm igen szépen!</p>
				<p>Megszeppenve sietett előre. Mária lassabban ment, mintegy szándékosan engedve,
                    hogy elhaladjon. “Mit akart? Mit mondott nekem?... Az urát operálják...
                    Miért?”...</p>
				<p>Már alig támolygott. Meg-megállt néha és a hídkarfára fektette a félkarját. Nagy,
                    tágas, mozgó egyformaság odalenn... a folyó! Megy, mindig megy a víz, örökké! Az
                    ő születése előtt, a halála után majd, száz év múlva... mindig így fog folyni
                    egyik hullám a másik nyomába, lassan, konokul, közönnyel és meg nem
                    gátolhatón... Mindig.</p>
				<p>Kinyújtott karját nézte és a kis fekete bőrtáskát a kezében. A víz fölött
                    himbálta... (Ez is volt már így, éppen így valamikor!) Ha most kigörbíti az
                    ujjait... egyenkint és elengedi... csak egyetlen ízét még a kisujjának!...
                    Most!... Ó, már ott hull, hull, mint egy kis fekete madár, megforog, elvész a
                    ködben... Már elérte a vizet, de a csobbanása nem hallatszott fel idáig. Soha,
                    soha többé!...</p>
				<p>Mária nevetett. Most már tudta, hogy mikor volt ez már egyszer éppen így. Régi,
                    régi dolgokat tudott... egyszerre mindent... Kihajolt a karfán, mélyen utána a
                    víz fölé... Hirtelen felhágott féllábbal, és már nyújtózva feküdt a párkányon...
                    oly különös, groteszk helyzetben egy pillanatig. Már csak félkarral fogódzott.
                    No még... még! Megiramló léptek dobogtak felé, szaladó emberek. Mosolygott. El
                    nem érik!... Egy görcsös ín a bokában és a bal csukló; de már elfáradt! Már
                    enged...</p>
				<p>- Valaki leugrott! Segítség!</p>
				<p>- Segítsé-é-ég!</p>
				<p>- Egy nő. Fehér ruhában. Jaj, ott!</p>
				<p>- Láttam! Jaj, Isten irgalmazz! Az imént kérdeztem tőle a kórházat. Még
                    megmutatta, jaj!</p>
				<p>- Hogy sikoltoz! Rettenetes!</p>
				<p>Egy úrforma ember a budai hídfőhöz szaladt; úgy tudta, hogy az őrfülkében van
                    telefon. Azt mondták neki, hogy azt csak hivatalos ügyben lehet használni.</p>
				<p>Éktelen, méltó haragra gerjedt, hadonászott, elhatározta, hogy az újságokba
                    téteti másnap ezt a szörnyűséget. Mikor emberéletről van szó.</p>
				<p>Hova is akart telefonálni? A mentőknek vagy a rendőrségre... Csónakot oldani, ha
                    nem lett volna még késő!...</p>
				<p>A kiáltozást percekig lehetett hallani még...</p>
			</div>
		</body>
	</text>
</TEI>