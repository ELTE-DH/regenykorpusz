<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01281" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A szerelmes levél</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">16069</measure>
				<measure unit="pages">36</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A szerelmes levél</title>
					<date>2003-11-10</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01200/01281/"/>
					<respStmt>
						<resp>Original Electronic Edition</resp>
						<name>Somogyi Sándor</name>
						<name>Viga Tibor</name>
					</respStmt>
				</bibl>
				<bibl type="printSource">
					<title>A szerelmes levél</title>
					<author>Móricz Zsigmond</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1984</date>
					<ref target="https://mek.oszk.hu/01200/01281/"/>
					<idno>ISBN 963 15 2608 9</idno>
				</bibl>
				<bibl type="firstEdition">
					<title>A szerelmes levél</title>
					<author>Móricz Zsigmond</author>
					<date>1918</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-16"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>A szán sebesen futott előre az ezüst fák alatt.</p>
				<p>A magyar mező csodálatos volt, végtelenül véghetetlen; nagy ívben hajlott meg az
                    út, s ereszkedett a lovak előtt egy lendülő szelíd lejtő, csak éppen a szem
                    látta a rajzát a távol felé, a hó kéken szikrázott, s a fehér fák lila árnyékot
                    vetettek.</p>
				<p>Az asszonyka közelebb bújt az urához.</p>
				<p>Nem volt ez még mozdulat sem, csak érzés; lelkében bújt hozzá. Persze Samu nem
                    vette észre. Nyugodtan ült a nagy farkasbundában, amivel fölszerelve küldték
                    elibük a szánat.</p>
				<p>- Olyan jól érzem magamat - szólalt meg később, fiatal férjek büszkeségével -,
                    isten bizony, csak egy cigaretta hiányzik a tökéletes boldogsághoz.</p>
				<p>Aranka nem nézett rá, mosolygott. Neki isten bizony semmi se hiányzott, s szinte
                    bosszantotta, hogy Samunak még cigaretta is kell ehhez a paradicsomi
                    boldogsághoz.</p>
				<p>A nap valahol fellegek mögött volt, de mintha a távolt megaranyozta volna; ők
                    opálszínű fényben futottak előre. Az útmenti ákácfák tündéri ezüstjén túl a
                    szántóföldek egyenletes síkja terült el, nagy távolban Patay-tanyák, a közelben
                    egy-egy szállongó fekete varjú. Párolgott, sugárzott a hómezőkön a természet
                    tündéri nyugalma, amint hó alatt szunnyadt az élet, az ígéretes jövő nyári
                    vetés.</p>
				<p>A fiatalasszony imádságos szívvel, begubózva, a boldogság becsületességébe
                    bónyálva ült a szán puha ülésén. Olyan jól melege volt a bundákban,
                    lábzsákokban, a friss levegő oly kellemesen csípte ki az arcélét: most először
                    jön haza a szülőföldre az esküvője óta. Jaj, istenem, de jó! De jó így jönni
                    haza, asszonyfővel! Jaj, de rossz volna még mindig itthon élni, a kis
                    földszintes kúriában özvegy anyjával, szegény lánynak, s várni és egyre csak
                    arra gondolni, hogy vajon elviszi-e, aki elvitte a csókját, a zongora mögötti
                    sarokban elárult boldog vallomását, a fiú, aki úgy repked a világban, mint a
                    madár.</p>
				<p>Vékony piros ajka zártan takarja a belső érzéseket, s barna szeme alig nyílik ki
                    a világra, olyan bágyadt, olyan boldog, olyan nedves.</p>
				<p>- Én bizony rágyújtok - szólalt meg egyszerre határozottan Samu.</p>
				<p>Mindjárt hozzá is fogott a két keze a nagy bunda belsejében dolgozni, mint a
                    bányász a föld mélyében. Szétzilálta a meleg szőröket, s kikotorta erős
                    munkával a belső zsebből az ezüst szivartárcát.</p>
				<p>Aranka csak mosolygott, nem mozdult, mosolygott. Bágyadt volt, mint egy
                    szerelmes macska, ült bekuporodva, ellankadva, elalélva; a nagy mezők szépek
                    voltak, az ég hihetetlenül tágas és derült, s olyan nagy, oly rettentően nagy
                    volt minden, mint az ő nagy, nagy, mértéktelenül nagy boldogsága.</p>
				<p>Akkor eszmélt fel, mikor szivarfüst csapódott az arcába.</p>
				<p>Mosolyogva nézett oda Samura, ennek csak a nagy orra látszott. Pirosló, nagy
                    Mátyás király-orra s alatta a hetyke, fehér cigarett.</p>
				<p>Samu észrevette, hogy feleségecskéje ránéz. Odapillantott, hirtelen szerette
                    volna átölelni, de nem volt karja az irtó nagy eszkimóbundában, hát rádőlt,
                    mint a szénaboglya, ráborult, mint a fűz a patakra, füstjével legyezte, úgy
                    nevetett a szemébe vidám szerelmesen:</p>
				<p>- No, hogy van, báránykám? Jól?... Nincs semmi baja?... Nem fázik... Nem fúj
                    be?... No jól van akkor... Egy óra múlva ott leszünk Gedi bácsiéknál.</p>
				<p>Aztán megint csak a rohanó lovak patkósuppogása hallatszott, a pára is látszott,
                    ami csak úgy dőlt a tüzes paripákról. A kocsis egészen dérbe volt burkolva, s
                    olyan furcsa volt az egyenletes rohanás át a hómezőkön a tiszta levegőben, a
                    nagy csöndességen, át a boldogság édes vidékén, még egyszer haza, még egyszer
                    farsang... Háromhónapos asszony...</p>
			</div>
			<div type="chapter">
				<head>2</head>
				<p>A nagy ház tömve volt emberekkel. Mintha szét lettek volna válogatva. Aranka
                    egyszerre ráeszmélt, mennyire magára maradt. A lányok közt volt, a kerti
                    szobában, itt voltak a barátnői: Sárika, Julcsa, Erzsike, mind, mind, mint
                    ezelőtt három-négy hónappal, mikor még ő is lány volt köztük itt.</p>
				<p>S mégis annyira magában volt, annyira elhagyatott; valamennyien becézték, annyi
                    figyelemmel, irigységgel, örömmel vették körül, de hogy ünnepelték, s mégis
                    teljesen magános árva volt.</p>
				<p>Samut leszakították róla, mint ahogy levették a bundát, elszedték a fejkötőt, a
                    kendőket, a kesztyűket, úgy vitték el tőle az urát.</p>
				<p>Látta, hogy ez a világ rendje. Hiszen hamar felfogta, hamar beletalálta magát,
                    nem is volt neki szokatlan, s mégis olyan megfoghatatlan, oly érthetetlen
                    volt:</p>
				<p>Miért nincs itten, vele, Samu?</p>
				<p>Ezt sose hitte volna. Már egyórája, már kettő, és nincs itt Samu. Ott van a
                    másik, a harmadik, a tizedik szobában. Ott van az urak közt, s politizál vagy
                    iszik vagy kártyázik, vagy isten tudja, hol s mit csinál, nincs itt. Arankának
                    folyton az ajtón a szeme, s egyre azt lesi, mikor toppan már be.</p>
				<p>A lányok körülte hamar eluralkodtak az ő szótlanságán, s ő volt az egyetlen téma.
                    Folyton róla, az ő kis dolgairól beszéltek. S neki ki kellett vallogatnia a
                    kis, emeleti lakást, a városi kis fészket, s olyan büszke volt a két kicsi
                    szobára, oly naiv volt, olyan ártatlan: elmondta. Nem gondolt rá, mit gondolnak
                    ezek; ő meg volt elégedve az élettel, boldogsága volt minden tartalma, s olyan
                    idegenül hallgatta a lányok sikongó nevetéseit. A lányokat csiklandozta minden
                    szó, amit régi barátnőjük elárult; csak épp annyi ideje nem látták, amennyi idő
                    így falun akármikor el szokott telni két találkozás közt. S ez már asszony, ez
                    már egészen távoli s idegen világnak részese. Úgy fel-felfakadó pillantással
                    nézték körül, hol? miben? mitől változott el? mi az, hogy asszony? hol ennek a
                    szónak a titka? nem olyan lány, mint három hónappal ezelőtt...</p>
				<p>- Ír még Samu szerelmes levelet? - támadták meg végül.</p>
				<p>Aranka fülig elvörösödött.</p>
				<p>- Törődöm is én az ő firkáival - mondta.</p>
				<p>Ez imponált, de persze nem hittek az őszinteségében.</p>
				<p>Mindjárt akadt is, aki megerősítette, amit a lányok jól tudtak, hogy Samu még
                    most is levelez régi ideáljaival. Egy kis szőke lány a múlt héten Nyírbagolyban
                    látta a Samu levelét!</p>
				<p>Aranka ezen nagyon eltűnődött. Nevetett ugyan, és adta a bankot, de igazán gyanús
                    lett neki egy és más tünet, ami most visszaidéződött az emlékébe.</p>
				<p>- Nahát, Aranka - kiabáltak a lányok -, hogy tudod ezt tűrni!</p>
				<p>- Miért, - vonogatta a vállát, kissé tüntető nyugalommal Aranka -, hadd
                    szórakozzon szegény.</p>
				<p>- Szegény? - s a lányok kacagtak.</p>
				<p>Az Aranka nyugalma azonban hasonlított a csalithoz, amelybe kígyó siklott be. Már
                    be volt lopva a gyanú ártatlan lelke fodraiba, s most ott emelgette sziszegő
                    fejét.</p>
				<p>- Felőlem mulathat, én nem rontom senki mulatságát.</p>
				<p>- Csodállak!</p>
				<p>A lányok nevettek. Megzavarta őket a fiatalasszony nyugalma s fölénye. Nem tudták
                    hirtelen, igazat adjanak-e neki, vagy ne. Nem tudták, milyen álláspont állana
                    most jobban a hajuk színéhez.</p>
				<p>- És te látod azokat a leveleket? Meg is mutatja neked? - kíváncsiskodtak. Volt,
                    aki azt sikította bele:</p>
				<p>- Együtt írják!</p>
				<p>A kacagás egyre idegesebb lett. Aranka még duzmadtabban nézett s affektált,
                    biggyedten csak abba a kis szóba kapaszkodott, amit legelőször bökött ki, hogy:
                    - Sokat törődöm vele.</p>
				<p>- Igazán? szavadra? ki se kutatod a zsebeit?... Este... mikor lefekszik, vagy
                    reggel, mire felkelne...</p>
				<p>Arankának lecsukódott a szempillája, s az otthoni édes, kibeszélhetetlenül édes
                    lefekvésekre s a késő, bágyadt ébredésekre gondolt, s beleborzongott kis
                    lelke. Hogy ő még akkor a zsebeket kutassa? ó, istenem, milyen képtelenség! Csak
                    a szemével intett, hogy soha.</p>
				<p>- Nahát, te valóságos hősnő vagy - fejezték be a vitát.</p>
				<p>Úgy nevettek, majd széthullottak. Aranka csak tűrte régi barátnőit. Mennyire nem
                    illik ez az ő asszonyi méltóságához. Milyen éretlen, szeles lányok maradtak
                    ezek. Mennyire elszakadt ő a világtól, ettől az ideges, lánykacajos
                    világocskától. Alig várja, hogy kiszabaduljon közülük, hogy az asszonyok közé
                    ülhessen, akik olyan szépek, komolyak, kedvesek, méltóságosak, és olyan fontos
                    dolgokról beszélnek: drágaságról, beszerzésről, ruhavarrásról, ételreceptekről,
                    annyit lehet tanulni közöttük... Ah, ezek a lányok a fitri-futri
                    eszükkel...</p>
				<p>Már unalmas volt, hogy még mindig csak ezt faggatják belőle, hogy:</p>
				<p>- Igazán egy levelét se olvastad? Nem akartad? előtted volt, és nem olvastad el?
                    hosszú levelek? igaz, rossz az írása, rossz olvasni, de mégis a máshoz írt
                    leveleket? hát ez nagyon furcsa...</p>
				<p>Arankát egyre jobban nyugtalanította az íróasztal bal oldali fiókja, ahol egyszer
                    olyan női írásokat látott, s a Samu nagy sárga bőrtárcája, amelyben valami
                    furcsa papírok szoktak lappangani!... De hát ő a jóllakott ember unalmával tolta
                    el ezeket a kis históriákat... Hát hogy lehet az: olyan gazdag ebéd után még
                    kocsmába járni rossz kosztra...</p>
				<p>S akkor Samu, a legnagyobb kacagások pillanatában, csak bedugta nagy orrát a
                    lányok közé.</p>
				<p>Aranka egy pillanat alatt látta, milyen fiatal fickó ez a Samu, milyen kis szőke
                    bajuszkája van, s hogy csillog a szeme! Biztos már bort ivott... S nem is őt
                    látja meg először, s nem marad rajta a pillantása örökre. Ez szétnéz,
                    szétnevet, ez minden lányt megérez, aki körülötte van. Most már bizonyos volt
                    benne, hogy ír, csakugyan ír... És a lányok, hogy rápillantanak, hogy megnézi
                    mind; mind egyszerre kacérkodik vele... Persze, ha ez olyan levelező Samu;
                    egyszerre mind flörtölni kezd vele.</p>
				<p>- Fiacskám - mondta Samu, s a szeme tüntetően mondta: lássátok, én a
                    feleségemhez jöttem, nekem feleségem van, kis feleségem, s Aranka az én kis
                    feleségem, nem ti, s meg is fogta a feleségecskéje állát, mint egy kis babáét,
                    minden respektus nélkül; Aranka elpirosodott tőle... -, nem látta, fiacskám, a
                    cigarettatárcámat?...</p>
				<p>Aranka lángpiros lett, érezte a tisztelet híját, s az ő pirossága átterjedt a
                    Samu arcára, s látta, hogy Samu röstelli, hogy pirul, szinte bosszús érte, s a
                    lányok nevetnek, kinevetik őket.</p>
				<p>- Sokat törődöm a maga tárcájával - mondta Aranka, s a szemét elfordította
                    Samuról.</p>
				<p>A fiatal férjecske kinyitotta a száját, s körülnézett, mintha segítségül hívná a
                    többieket, hogy ez nem szép, ezt ő nem érdemelte, nem érti, ez meglepetés, ez
                    sértés, ez neki fáj, s nem tűri az ilyet.</p>
				<p>- Azért ne fordítsa el a fejét - mondta hangosan, s el is hárított magáról minden
                    felelősséget a kettős pirulásért: - Nem kell úgy szégyellni magát!...</p>
				<p>Aranka érezte, hogy most megütötte a szívét. Samu őt támadja meg itt, mindenki
                    előtt, a lányok kuncogva nevettek, Samu még csíptetett is nekik a szemével, s
                    kiszolgáltatta Arankát. De azért érzett rajta, hogy az a baja, nincs
                    hozzászokva, hogy kell bánni az asszonykájával idegenek előtt. Valahogy úgy
                    csinálta, mint mikor otthon mórikáltak kettecskén a világító kályha
                    előtt...</p>
				<p>- Tudja, hogy nem szeretem azt, ha elfordítja a fejét - ismételte Samu, s azt
                    hitte, ezzel már helyreállította a békét.</p>
				<p>De Aranka idegesen emelte el arcát a csipkedő csúf keze elől:</p>
				<p>- Hagyjon békén, kérem...</p>
				<p>- Hagyjam békén?!... Jó!... Hagyhatom... Nem rossz!...</p>
				<p>A lányok nevettek:</p>
				<p>- Samu kikap! - kiabáltak. - De milyen szigorú ez az Aranka!... Úgy, úgy, Aranka,
                    úgy kell! - avatkoztak bele, és minden szavuk árulás volt a barátnővel szemben,
                    minden szó a Samut cirógatta, flört volt, cicározás.</p>
				<p>Samu megérezte, hogy valami hajsza van itt körülötte ismeretlen okból, s nem
                    tudta, mit tegyen. Igazán csak csacsiságból jött be, csak úgy megszokásból
                    kérdezte Arankát a tárca felől, mert megszokta otthon, hogy olyan jólesően
                    kiszolgáltatja magát, még azt is megkérdi, hogy hol van, amit a kezében tart.
                    Csak hogy érezze, hogy állandóan ott van nála a jótevő angyal, akinek semmi más
                    dolga, gondja e földi létben, mint kiszolgálni urát, parancsolóját, ejha, ilyen
                    basa lenni, nem is utolsó dolog!</p>
				<p>- Nanana - mondta, s egészen hozzádugta a nagy orrát -, barika nem néz rám?
                    barika! nem néz rám? - gorombácskán megrázta a vállát, mire Aranka haragos
                    szemeket vetett rá. - Ugye rám néz!</p>
				<p>- De hagyjon! - villogott meg az Aranka barna szeme, s Samu kényelmetlenül
                    játszotta a megelégedettet.</p>
				<p>- Így-így-így - mondta nevetősen, s eleresztette a feleségét.</p>
				<p>Ki volt elégítve, úgy érezte, győzött. Megmutatta, hogy nem papucshős, s ez a fő,
                    a többi mind mellékes. Sokat törődik ő az asszonyka dühével. Grimászt vágott a
                    rovására, mire a lányok nevettek, s kiment kissé elbizakodott léptekkel, mint
                    egy primadonna.</p>
				<p>Alig húzta ki a lábát, a lányok mind feltámadtak:</p>
				<p>- Na hallod, Aranka! Hát te ilyen asszony vagy! Veled így packázik!</p>
				<p>Egyre jobban heccelték.</p>
				<p>- S te ezt csak úgy tűröd? Minek engedsz magaddal! Én nem volnék ilyen
                    balek.</p>
				<p>S mint a villamos szikra, szurkálva sistergett a sok piszkálódás.</p>
				<p>- Most már elhiszem, hogy ír... Persze hogy ír! Samu nagy legény... Legénykedik a
                    Samu!... el van bizakodva! Nem fél!... Nincs kitől félni... Még nem égette meg a
                    körmét... Mért nem tanítod meg egy kicsit.</p>
				<p>Aranka összevont szemmel, szomorkásan, magánosan, idegesen ült. Mi közük ezeknek
                    hozzá. Védte magát, beoltotta magát ellenállásra, s egyformán gyűlölte most
                    Samut s ezeket a fecsegő lányokat.</p>
				<p>Akkor minden összefüggés nélkül eszébe jutott, hogy Samu az úton, a szánon,
                    cigarettára gyújtott, akkor pedig biztosan a nagykabátja külső zsebébe
                    eresztette a tárcát, mert a farkasbundában nem lehetett mozogni... Ha ugyan le
                    nem ejtette a szánba, amitől isten őrizzen, mert akkor vége az
                    ezüsttárcának...</p>
				<p>Rögtön fel is ugrott, s futott kifelé az előszobába. A lányok rajban utána, nem
                    értették, mi az. A nagy előszoba most sötét s tömött ruhatár volt, de Aranka
                    egy pillanat alatt megtalálta az ura szép pézsmabéléses bundáját, tele volt
                    kívülről tapadva tarka szőrökkel, a kocsibundától. A lányok valami titkos
                    borzadállyal nézték, hogy mer belekotorászni a férfibundába. Nekik ez még
                    idegen világ volt, a férfibundák országa megközelíthetetlen tér, be sem mernének
                    közéjük lépni, azt hinnék, rögtön beléjük karol valamelyik. S lám ez az Aranka,
                    alig pár hónapos asszony, hogy végigturkálja, kívül-belül minden zsebét;
                    izgató.</p>
				<p>- Megvan? - lélegzenek fel, amint az ezüst fehér csillogása szemükbe csap. Nem is
                    tudták, hogy azt keresi.</p>
				<p>- Nézd csak milyen helyes tárca - zsarolja el tőle valamelyik, míg Aranka a
                    bundát visszarendezi -, kitől kapta ezt a Samu?</p>
				<p>S egyszerre kézről kézre jár a tárca. Aranka csak nézi csodálkozva, majd
                    felszippantják az idegen férfitárgyat...</p>
				<p>- És ez mire való? - fedeznek fel még egy nagyobb sárga tárcát az Aranka
                    kezében. - Leveleknek? pénz? ilyen sok pénze van? na hallod, ez nagyszerű!
                    Ebben vannak a szerelmes levelei? Aranka, nyisd ki, bizony isten, Aranka, nyisd
                    ki!</p>
				<p>Már ki is szedték a kezéből, hízelgéssel, ravasz erőszakkal. De Aranka védi.
                    Féltve védi, féltve védi.</p>
				<p>- Isten bizony, Arany, nincs benned semmi vér.</p>
				<p>S addig, míg csak bele nem kukannak.</p>
				<p>S csakugyan ott van a levél, zárt, rózsaszínű kis levél. A Samu keszekusza
                    betűivel címezve: Nagyságos Jasuch Masa úrleánynak, Eperjes.</p>
				<p>Visítva és sikongva zsizsegnek fölötte. A megcímzett és leragasztott és
                    felbélyegzett s még el nem küldött levélke fölött.</p>
			</div>
			<div type="chapter">
				<head>3</head>
				<p>Samu erőszakkal iszik; szó sincs róla, hogy olyan rettentően ízlenék neki a bor,
                    mint ahogy mutatja, de hát a tekintély kedvéért csak iszik az ember.</p>
				<p>Mondhatni, hogy nem érzi jól magát. Nagy könnyelműség volt ez tőle, hogy lejött
                    farsangra. Persze; ő azt hitte, hogy parádézni fog, s le akarta aratni a
                    dicsőségét. Meg akarta mutatni a cimboráknak, hogy egykettőre milyen úr lett
                    belőle, komoly ember, akinek hivatala van, házassága van, révbe ért, a szava
                    számít, szóval huszonhat éves fővel élvezni akarta azt a tisztességet, amit más
                    harminc-harmincöt éves korában szokott elérni. S most a legnagyobb zavarban van
                    a kollégái, régi diákpajtásai előtt! Isten tudja, szinte szégyelli magát a
                    házasságáért, mintha nem volna valahogy komoly ez az egész... Csak idegeskedik
                    hát, s tüntetően hivatalos arcokat vág. Úgy veszi észre, hogy a komoly öregurak
                    nem veszik be maguk közé. Utóvégre mért is vegyék? Béla bácsi takarékpénztári
                    igazgató, s ő micsoda? Meg se meri mondani... András bácsi négyszáz holdján
                    gazdálkodik, őneki nincs a spájzban egy fél sonkánál több... Ezek a bácsik mind
                    régi meglett emberek, ő csak annyiban hasonlít hozzájuk, hogy felesége van...
                    Hogy mosolyognak, ha ránéznek; hogy veregetik a vállát; milyen felülről s
                    gyerekbecéző módon bólogatnak reá... Nem érzi jól magát közöttük... Azt találta
                    mondani, hogy a “feleségem majdnem rosszul lett a vonaton, olyan fülledt volt a
                    levegő az utasoktól...” Fülig vörösödött, mert az öregek keresztülnéztek
                    rajta.</p>
				<p>- Nohát ezek a rosszullétek fiatal menyecskéknél!... - mosolygott a Márton bácsi.
                    - Nem is olyan nagy baj az!... Egészséges betegség lesz az!</p>
				<p>Ő hebegett, s valamiképpen szerette volna tudtukra adni, hogy szó sincs arról!
                    Egyáltalán szó sincs, sokkal okosabb ember ő annál...Míg meg nincs a kellő
                    alapja az életnek, addig nem szabad megterhelni a büdzsét, hogy finoman fejezzük
                    ki magunkat.</p>
				<p>De mikor ezt így kikottyantotta, akkor még jobban nevettek a bácsik, s a fejüket
                    csóválták, nézd csak a kis kakast, milyen okosak ezek a mai csirkék!...</p>
				<p>Pironkodva kellett elkotródnia, s úgy érezte, hogy most már befellegzett az egész
                    időre... Ezt a hibát soha ki nem fogja köszörülni. Teringettét, most befűtött
                    magának, még öregkorában is el fogják neki emlegetni a büdzsét! Hogy finoman
                    fejezzük ki magunkat.</p>
				<p>El is határozta, hogy holnap reggel visszautazik. Föltétlenül. Ha nem a ma éjjeli
                    vonattal! De ha nem ma éjjel, mert az mégis föltűnő volna, holnap éjjel
                    mindenesetre.</p>
				<p>A diákcimborák közt meg még rosszabb. Ezek úgy affektáltak, hogy folyton ökölben
                    volt a keze.</p>
				<p>- Nagy merészség volt, barátom - mondta Géza, s Lajoska tódította. - Kurázsi
                    kellett hozzá!</p>
				<p>- Férfias tett volt mindenesetre - állapította meg Elemér.</p>
				<p>- Ez az igazi házasság, fiatalon találni meg az embernek azt, akit az Isten
                    élettársául rendelt. Mit ér az, mikor kihűltek a szív érzelmei! - mondta Paragh
                    Jóska, aki a legcinikusabb volt valamennyiük közt.</p>
				<p>Samu csak billegett a sarkán, s hebegett, nevetgélt, igazat adott, s ivott, s
                    folyton azon törte a fejét, melyiket volna a legbölcsebb s legtapintatosabb
                    dolog botrány nélkül jól felképelni...</p>
				<p>- Hja, barátom - szólt kappanhangján a kis Máté Berti, s feltolja magát, szokása
                    szerint, kéretlen szószólónak. - Ez predesztináció dolga! Nem mindenki olyan
                    szerencsés, mint Samu barátunk, hogy megtalálja azt, akit az istenek az ő valódi
                    párjául rendeltek. Mert a nagyságos asszony valóban rendkívül bájos, szeretetre
                    méltó mintaszerű asszony!...</p>
				<p>- Samu jól járt.</p>
				<p>- Bizony, gratulálunk, Samukám.</p>
				<p>- Mindig olyan jó orra volt neki!</p>
				<p>- Jó nagy.</p>
				<p>- Tudta, mit kell csinálni.</p>
				<p>- Megszimatolta.</p>
				<p>- Boldog vagy, barátom?</p>
				<p>- Gazember volna, ha nem lenne.</p>
				<p>- Hű vagy?</p>
				<p>Ez volt az a pillanat, mikor Samu fölemelte a kezét, hogy szájon vágja Paragh
                    Jóskát, de meglepő fordulat következett be. Megjelent az ünnepelt, mint szokás
                    mondani: Aranka jött be az urak közé.</p>
				<p>Egyszerre mindenki felé fordult, s Samu bíborvörös arccal nézett rémülten a
                    feleségére, mintha kísértetet látna.</p>
				<p>Szörnyű ideges lett, s elébe ment.</p>
				<p>- Akar valamit, báránykám?</p>
				<p>- Itt a tárcája - mondta Aranka egyszerűen. Olyan természetes volt, s annyira
                    minden póz nélkül nézett rá, hogy lefegyverezte az egész társaságot. Elmúlt a
                    feszültség, a féltréfa, félgúny. Az asszonykából áradt a lelki nyugalom, a
                    szelídség, egyszerűség. Csak Samu volt annyira felidegesítve, hogy nem volt
                    képes megcsillapodni. Az igazat megvallva a tárcaügy is bántotta. Mert nem
                    minden célzatosság nélkül hagyta ő a nagykabátban a tárcát. Valahogy röstellte a
                    házi töltésű cigaretteket, s nem akarta itt fitogtatni a fiúk előtt, mert igaz
                    ugyan, hogy Kir van benne Purzicsánnal keverve, de hát mit fog itten izélni...
                    egyiptomit, a felesége töltötte cigarettával kínálni vissza.</p>
				<p>- Nagyszerű, báránykám! - mondta hangoskodva. - Nagyon jól van! No, nézd csak, én
                    már meg voltam ijedve, hogy elveszett... - s érezte, hogy a nagy csendben
                    mindenki feszülten figyeli Arankát. Lángba borult az arca, pedig már eddig is
                    tüzelt, a gazemberek, vakuljanak meg, most megnézik a termetét, ruháját, a
                    szennyes alacsony fantáziájú népség... De mi az ördögnek búvik ki egy fiatal
                    házas az első három hónapban a házból, s még Arankát sem szidhatta érte, ő
                    szegényke igazán nem akart jönni, semmi íze, semmi kedve nem volt a
                    farsangoláshoz... De persze, ő, fösvénységre magyarázta, s annál cudarabbul
                    erőltette...</p>
				<p>- No, menjen báránykám, csak menjen szépen a lányokhoz - térítette vissza
                    kétségbeesetten -, s mulasson, báránykám -, s úgy tuszkolta kifelé, egészen
                    magánkívül az idegességtől, hogy tovább ne kompromittálja magát, pedig érezte,
                    hogy ezzel még jobban belezavarodik az élet hínárjába, a társaság nagy
                    mulatságára, már se holt, se eleven nem volt. - Viselje jól magát, gondoljon
                    rám. Aztán majd írjon! - tette hozzá viccesen, s amint a felesége az ajtón
                    eltűnt, azonnal visszafordult.</p>
				<p>Kissé felduzzasztotta kis helyes tokáját a rettentően, gyilkosan magas gallérban,
                    s úgy hagyta el kis hitvesét, mint a püspök a szemináristákat, amint megáldotta,
                    már el is felejtette őket.</p>
				<p>A fiúk összenevettek, s összenéztek.</p>
				<p>- Hallatlan! - kotyogtak. - Nagy zsivány ez! Nagy betyár ez a Samu!</p>
				<p>De Samu olyan elszántan s oly felbőszülten pillantott körül vérben forgó
                    szemekkel, ha most valaki megpisszen, abból párbaj lesz.</p>
				<p>Valaki azonban olyan tapintatos volt, hogy poharat koccintott, ezen megenyhült a
                    hangulat, aztán a Szabó Anti utolsó szigorlatáról kezdtek beszélni.</p>
			</div>
			<div type="chapter">
				<head>4</head>
				<p>Aranka azonban igen csalódottan ment vissza a lányok közé.</p>
				<p>Azért jött be, mert hiszen olyan magában volt. Olyan fájdalmasan egyedül. Azelőtt
                    igen, akkor a mamához tartozott, s most szeretett volna ugyanúgy vagy sokkal
                    jobban az uracskájához húzódni. És most mehet vissza a lányokhoz, akikhez meg
                    már nem való. De minek is nekik a farsang! Milyen boldog tudna most lenni
                    otthon, Debrecenben, a drága, bizalmas jó kis lakásukban, mint a madár a
                    kalickában... A körmét rágicsálta, szórakozottan, mint a gyermek, míg
                    visszalibegett kissé fáradtan, kissé megtépve, a lányok közé... S az a gonosz,
                    az milyen jól tudja magát érezni az urak közt... Hát annak ma nincs itt a
                    szíve?... Hát talán a szívét is otthagyta a kocsibundában?</p>
				<p>Amint durcás arccal belépett az utolsó szobába, mert minden fajta csak
                    összebúvik, bárány a bárányhoz, s persze, farkas a farkashoz... A lányok
                    összebújva az asztal fölött, vihogva s visszafojtott lélegzettel néztek valami
                    titokzatos munkát.</p>
				<p>Aranka elsápadt, s az övéhez kapott. Csakugyan nem volt ott a levél, odadugta az
                    imént az ura szerelmes levelét. Nem engedte, hogy közprédára menjen az ő kis
                    uracskájának titka, bűne, még ha olyan gazember is a drága. S nincs a levél,
                    kicsenték a lányok, biztosan a békítő ölelgetések alatt, mert apprehendált,
                    mikor az erőszakoskodásokon megsértődve elindult a tárcával az urához... S most
                    felbontották, ó, hogy falják, mint a csukák...</p>
				<p>Belerohant, bumm! s elragadta a lila papirosú levélkét.</p>
				<p>A lányok sikítottak, utánaszálltak:</p>
				<p>- Add vissza, cicám, na Arany, no, kérlek, no, ne legyél olyan, még nem is
                    olvastuk!</p>
				<p>- Te olvasd fel, hisz olyan az írása, mint a macskakaparás! Bizony isten, nem
                    tudtuk elolvasni, olvasd fel, Arany! No, Arany fiam, nézd ez a kötelességed!</p>
				<p>- Mindnyájunk érdeke, hogy megtudjuk, mifélék azok a jómadarak!</p>
				<p>- Téged akarunk megvédeni, Arany - zsibongtak, sikongtak, s szinte kétségbe
                    voltak esve.</p>
				<p>De Aranka egész lelkéből fel volt háborodva. Nem s nem engedte. Nem tűrte, hogy
                    az ura kompromittálva legyen, szolidáris volt a gazemberrel. Vele, s nem a
                    lánycimborákkal, jóllehet ezekkel élt gyerekkora óta, avval a svindlerrel pedig
                    csak három hónapja... De fölgyúlt az asszonyi hűsége, s házasságának legfőbb
                    érdeke e percben, hogy az ura el ne veszítse a nimbuszát.</p>
				<p>- Hallatlan, micsoda asszony!</p>
				<p>- Ez az Aranka, ez borzasztó! Még el fogja küldeni!</p>
				<p>- Meglássátok! Ez megteszi! Ez az Arany, ez elküldi az ura szerelmes levelét!</p>
				<p>- Nemhogy kikaparná a szemét inkább.</p>
				<p>De hogy Arannyal nem bírtak, maguk ötletéből táplálták tovább a heccet. Piroska,
                    aki legjobban föl volt izgatva, mintha csak személyes érdeke fűződnék a
                    levélhez, hallatlan kacagások közt kiáltotta:</p>
				<p>- Te: én mondok egy jót, lányok, én mondok egy jót: írjunk helyette másik
                    levelet!</p>
				<p>- Nagyszerű: “Kedves Masinka, kedves mismasinka...”</p>
				<p>- Lányok, ki kell vágni a Pesti Hírlapból egy apróhirdetést, egy jót, elküldeni
                    neki, fölragasztva fehér papírra, slussz!</p>
				<p>- Jaj, de kitűnő, hol egy Pesti Hírlap! Ezt ni: ez jó lesz: “Édes Gyöngyvirágom,
                    sok csókkal és üdvözlettel sokat gondolok rád. Bocid.” Vagy ezt: “Keresztény
                    gyáros, fiatalember, kétmillió saját vagyonnal, nősülne.”</p>
				<p>- Na hallod! ezt megtartjuk magunknak!</p>
				<p>- Hát akkor ezt: “Varrónők azonnal felvétetnek.” Vagy ezt: “Eladó negyvennégyes
                    új bagariacsizma... Negyvennégyes, igaz...”</p>
				<p>Már majd meghaltak a nevetéstől, észre sem vették, Aranka mikor szökött meg
                    tőlük, s elbújt a kis kamrába, az ajtót magára zárta a nagy faretesszel, s mohón
                    nekiesett a macskakaparásnak:</p>
				<p>Kedves Masinka, a maga nyolcoldalas levelére, nem lévén időm, csupán nyolc sorban
                    válaszolok, már megbocsát, ha ugyan célszerűnek látja megbocsátani. Különben is
                    ezt a rövidséget nem kell úgy venni, mint sértést, majdnem azt írtam sertvést:
                    Pardon, lássa, az én régi kedélyességemet megőriztem a sors csapásainak dacára,
                    nemde? (Ó, a pimasz!) Tehát visszatérve az el sem kezdett sajnos! témára: ha
                    csak barátságot parancsol, abban én miliárdos vagyok (egy l-lel!) észre sem
                    veszem, hogy valakit megajándékozok egy pár meleg kézszorítással (hm, hm). Mivel
                    pedig Magácska csak egy, mond eggy (két g-vel!) számmal: 1. kézszorítást
                    parancsol!... tehát rendelkezésére állok és ha csak tűz kell, én nagyon tüzes
                    vagyok... (Noo?!) Tehát rendelkezésére bocsátom a jobb, avagy balkezemet, vagy
                    mancsomat, ha megengedi... Tehát kézcsók, ha megengedi..., ha megengedicsek:
                    csok jasa, csok jasa!... Pá, pá, pá: Samu.</p>
				<p>Arankának égett az arca, s nagyon, nagyon szégyellte magát ezért a levélért.</p>
				<p>Még sokkal jobban szégyellte magát, mint amennyire meg volt ijedve.</p>
				<p>Ó, mikor hozzá jöttek ilyenféle levelecskék, milyen boldog volt ezektől a fura
                    kis viccektől, azt hitte, hogy ő érti, hogy csak neki kedves az ilyen. Samunak
                    az efféle kis butikasága; úgy nézett rá, mint egy drága jó kisfiúra, az ő kis
                    csacsikájára, s most... egy percig a hideg rázta... Most? hogy eltaszította őt,
                    a magára hagyottat, hogy lerázta, kirázta az életből erre a napra... Hogy fogja
                    ezt jóvátenni?... s ezt... Ezt a levelet!...</p>
				<p>Felgyűrődött a kis szája széle, pityergősre, keservesre, a szeme tele lett
                    könnyel, s nem is hallotta, a lányok hogy dörömbölnek a nehéz tölgyfa ajtón apró
                    ökleikkel:</p>
				<p>- Arany, Arany, Aranka!</p>
				<p>- Nyisd ki az ajtót!</p>
				<p>- Agyongyilkolja magát odabenn!</p>
				<p>- Agyon ne sírd magad!</p>
				<p>- Meg ne mérgezd magad!</p>
				<p>- Avval a levéllel!</p>
				<p>Aranka lecsillapodott.</p>
				<p>Szegény ember... Így kompromittálja magát... - mondta magában - milyen szerencse,
                    hogy elkergetett onnan... nem volt idejük ezeknek kisilabizálni...</p>
				<p>Megtörülte a szemét, az arcát, s a dolog komoly részére gondolt.</p>
				<p>Gúnyosan mosolygott, s kivette a kis tárcáját, abból a parányi, aranyvágású kis
                    naptárt. Abban volt nehány lap tiszta papír!... hisz még csak február...
                    elkezdte teleírni: Pá, pá, pá...</p>
				<p>Fogta, kitépte a lapocskát, s belerakta a megcímzett kis borítékba. Le is
                    ragasztotta.</p>
				<p>Hanem a Samu eredeti levelét, azt igen, azt eltette, s nem is az övébe, hogy még
                    egyszer kicsenhessék, hanem egy sokkal biztosabb s jobb helyre.</p>
				<p>Addig hiába dörömböztek a lányok, míg készen nem lett, akkor a legnagyobb
                    lelkinyugalommal ajtót nyitott.</p>
				<p>- Jesszusom, hát még élsz?</p>
				<p>- Már azt hittük, a szita helyén lógsz.</p>
				<p>- De hogy ki van sírva a szeme.</p>
				<p>- Leragasztotta!... Megőrült ez az asszony!.. Nézzétek!</p>
				<p>- De legalább mást írtál helyette? Így görbülj meg?... Esküdj meg!</p>
				<p>A kis menyecske csalafintán mosolygott, s bemenekült a lányok közül az asszonyok
                    szobájába. Oda senki se merte követni, ott voltak a mamák. Ők ott nem érezték
                    jól még magukat. Olyan csodálkozva néztek be később Arankához; hogy
                    megváltozott; de tényleg; hogy meg tud ülni az asszonyok között. És hogy figyel
                    a puncstorta készítésének titkára!... S a szeméből semmit se lehet kiolvasni...
                    Nahát ez a lány: ez egész asszony lett...</p>
			</div>
			<div type="chapter">
				<head>5</head>
				<p>A vasúti kocsiban már néhányan aludtak az olajsárga plüssfotelekben, s
                    kellemetlenül verte fel őket a beszálló fiatal pár. Egyik sarokban egy fekete
                    selyemsapkás idősebb úr ült, ez nagyon bosszús lett, mert este még azt hitte,
                    egyedül fog aludni Máramarosszigettől legalább Szolnokig, s már négyen voltak
                    vele, úgyhogy ki sem lehetett nyújtóznia. Most megdörzsölte a szemét, s egyet
                    gondolt, helyet adott a fiatal párnak, átült egy másik ülésre, hogy ezek ketten
                    kaphassanak fél díványt. Samunak még a fején volt nagy szőrmesapkája, szalutálva
                    köszönte meg, aztán példátlan figyelmességgel becézte a feleségét, mint egy
                    ölbeli babát.</p>
				<p>- Burkolózzon be, báránykám - suttogta egyre, mert kevéssé volt fűtve a szakasz.
                    - Még ezt a plédet jobban körülcsavarom. Hallatlan, hogy fűtik most a
                    vonatokat!</p>
				<p>Még a kezét is eldugta, a gallérkát jobban felhajtotta. Persze átfagytak a kis
                    őrháznál, míg a vonatot várták az éjszakában.</p>
				<p>De az Aranka szemét, azt többet nem lehetett bekötni. Hogy hitt ennek a
                    hízelgésnek még csak tegnapelőtt is, amikor jöttek...</p>
				<p>Most már úgy pillantott keresztül ezeken a mesterkedéseken, mint egy fonálhálón,
                    mint aki tisztában van mindennel! Éppen így becézné Masát is, Piroskát is,
                    akárkit, csak nő legyen... Tiszta véletlenség, hogy ő van mellette... Folyton a
                    szeme előtt vannak a keszekusza betűk: legalább írni megtanulhatott volna a sok
                    szerelmes levél írása közben.</p>
				<p>Azért csak hagyta, hadd becézze a zsivány. Inkább őt, mint mást. Hadd irigyeljék
                    az idegenek.</p>
				<p>Az a sárga hölgy máris pukkadoz, ez a páratlan férj bemutatja magát. A szakállas
                    úr szemben felébredt álmából, s szúrósan nézett az arcába. Aranka mosolygott
                    magában: meg akarja állapítani, elég csinos-e ahhoz, hogy ekkora figyelmet
                    megérdemeljen egy férfitól. Egy kedves arcú öreg néni az ajtó sarkában
                    mosolygott, talán fiatalkora jutott eszébe, no, hadd emlékezzék.</p>
				<p>Végre Samu is leül. Még egyszer körülnézi a pakkokat, nem potyog-e valamelyik a
                    nyakuk közé, aztán nagyot lélegzett. Rögtön odasündörgött hozzá.</p>
				<p>- Jólvan, szívecském - suttogta -, jól van, báránykám?</p>
				<p>Aranka hidegen nézett rá, csak a szemét fordította felé, mit akar ez?...
                    Álnok...</p>
				<p>De amint a barna szeme összevillant a Samu szürke szemével, ebben mély láng
                    lobbant fel, s Aranka elpirult. Beljebb húzódott gyorsan a bundájába, prémjébe,
                    lehunyta a szemét, s melegség kezdett áradozni a testében fölfelé. Lassan újra
                    kinyitotta a szemét, s odalopta a pillantását a Samuéba: az még mindig olyan
                    falánkul, éhesen meredt rá, s most ő is hagyta, kiszolgáltatta magát, hisz olyan
                    bátorságban érezte az életét, így bebugyolálva, ennyi ember között, de
                    kimondhatatlan édes gyönyörűség hatotta át meg át, szinte elalélt bele. A szája
                    elbágyadt, picikét megnyílott, mint a bimbó, ha fesleni kezd a napon...</p>
				<p>Hátraejtette a fejét, egészen kéjesen, kimerült érzéssel, nagyon jó e mellett a
                    gazember mellett élni, mégis nagyon jó...</p>
				<p>- Nna, most aztán csucsuljon el, szívecském, el fog szépen aludni, báránykám,
                    pihenni fog Debrecenig... Háromkor ott leszünk... Csak el ne aludjunk... Majd
                    szólok a kalauznak... de én különben úgysem aludnék el...</p>
				<p>Hogy tud suttogni, egy szót sem érteni abból, amit mond, de hogy tud suttogni a
                    hangja, úgy birizgálja az asszonyi testet... Ó, gazember, gazember, ugyanígy
                    suttognál Masának; mindnek...</p>
				<p>Félrebillenve hagyta a fejét, s olyan erőtelen, úgy elfogyott belőle minden élet,
                    mintha meg volna halva; a vonat dürrögése az idegeit csapkodja, a gyönge rázás
                    ringatja, szája lecsukódik, szeme lecsukódik, kimondhatatlan bágyadtság lepi el,
                    elfúl, belefúl az álom csöndes vizeibe.</p>
				<p>Mikor felébredt, a vonat megállott.</p>
				<p>- Régen alszom? - kérdi.</p>
				<p>- Tessék, báránykám? Parancsol? - búvik hozzá Samu.</p>
				<p>- Régen alszom?</p>
				<p>- Öt perce. Még csak egy megállót jöttünk.</p>
				<p>Nem érti. Öt perce. Azt hitte, megvirradt. A szeme ráakadt egy fiatal lány
                    szemére, amely mintha itt járt volna tolvajkodva... Ijedten fut utána... Eddig
                    észre sem vette, hogy fiatal lány ül ott szemben jobbra az ablaknál, háttal a
                    vonat irányának, az álnok, úgy tesz, mintha aludnék... az álnok... Gyorsan
                    ellenőrizve visszapillant az urára; s ez is ott járt, bizonyos, ez is annál volt
                    vizitben a szemével... Összeszorítja a száját, előbb kitágul, aztán összehúzódik
                    kicsire a szeme, már zárkózik, magába vonul: gondolkodik, átadja magát a
                    lappangó gyanúnak... Haragszik már, emészti magát.</p>
				<p>- Aludjon szívecském, aludjon, kicsikém!</p>
				<p>Jó volna, ugye?... - mondja magában, s elhatározza, hogy nem is fog többet
                    aludni, semmit... - Jó volna, ugye, hogy megbeszéljétek a levelezést?</p>
				<p>- Nem fázik?</p>
				<p>- Nem.</p>
				<p>Hosszú ideig hallgatnak.</p>
				<p>Samu észreveszi, hogy Aranka tiszta éber szemmel néz maga elé, megszólal,
                    suttogva, nyújtózva, törötten, csak szól:</p>
				<p>- Az öreg doktor szeretett volna látni az este berúgva.</p>
				<p>Aranka picit, pici gúnnyal elmosolyodik:</p>
				<p>- No, be is volt.</p>
				<p>- Én? Egy cseppet sem!</p>
				<p>- Egy kicsit.</p>
				<p>Samu elhallgatott.</p>
				<p>- Jó bora van, jó kis bora van - mondta aztán tűnődve, vita nélkül, halkan.</p>
				<p>Később megszólalt:</p>
				<p>- Nem éhes? - mondta hirtelen.</p>
				<p>Aha - szólt magában Aranka: hát ettől nem alszik... Megvetette érte: ez csak
                    ilyen ember. Hiszen ettek tíz óráig; míg csak kocsira nem kellett ülni...</p>
				<p>- Igen? - kérdezte Samu azzal a szolgálatkészséggel, amelyik örvend, hogy akkor
                    saját magáról is módja lesz gondoskodni.</p>
				<p>- Nem - intett szigorúan.</p>
				<p>- De, de nem lesz rossz valamit enni, báránykám - mondja Samu, s bölcsen, sőt
                    tudományosan tette hozzá: - az ember az utazás izgalmában sok hőt veszít, tudja,
                    sok hőt... Azt étellel kell pótolni... Ennénk valamit?</p>
				<p>Már látta, ezzel bírni nem lehet:</p>
				<p>- Ott van a kis táskában - szólt hűvösen.</p>
				<p>Samu felpattant; csinálta ugyan, hogy nem ugrik olyan nagyon, mint egy gyerek, de
                    már Aranka keresztüllát rajta, mint az üvegen.</p>
				<p>Levette a kis táskát, kulccsal kinyitotta.</p>
				<p>- Csak szét ne kotorja!</p>
				<p>Samu méltóságán alólinak találta, hogy szóval védekezzék. Hideg sültet szedett
                    ki.</p>
				<p>- Na egyen, fiacskám.</p>
				<p>- Én nem eszem.</p>
				<p>- Dehogyisnem eszik. Jót tesz az, jó lesz egy kis jó falat.</p>
				<p>- Nem tudok enni. Nem vagyok éhes.</p>
				<p>Samu egy pillanatig férfiasnak találta volna dacosan becsapni az egész táskát s
                    visszatenni a polcra, de olyan erősen kívánta a finom, vastag, sárgapiros
                    kacsacombot, amely rávigyorgott a csomagból, hogy lemondott a férfiasság
                    dühéről. Dacból hát, nem fel dobta a táskát, hanem le; maga mellé, egyszerűen
                    enni kezdett belőle.</p>
				<p>- Nagyon jó, naggyon jó!</p>
				<p>Aranka mosolygott, titokzatosan: “két g-vel”, mondta magában.</p>
				<p>- Maga mit nevet?... Rajtam nevet? Barikám, barikám, maga rajtam nevet? -
                    tudakolta Samu, s kényesen majszolt.</p>
				<p>Tudta, hogy ez valóban a legnagyobb mértékben nevetséges, amit ő csinál, de hát ő
                    ezt már így szokta. Mikor diákkorában ment be a kollégiumba, mindig megette a
                    vonaton az egész sült húst, amit egy hétre pakoltak neki. Hála istennek igen jó
                    gyomra van, sose ártott meg. De hát mit is akar ez az Aranka: nevetséges, ő haza
                    akarja vinni talán, spórolásból? hogy ne kelljen főzni holnap, s pénzt kiadni...
                    Ezt erősen helytelennek tartotta. Az asszonynak meg kell érezni, hogy mi
                    kellemes az uracskájának, s azt kell tennie... Igenis, ő mindig azt vallotta,
                    hogy “amit ma megehetsz, ne halaszd holnapra”, s ha ő ezt így tartja, az
                    asszonynak kötelessége vele tartani... De lám, mégsem ízlik valahogy az evés,
                    úgy érzi, mintha minden kis falatot kinézne a szájából az asszonyka. Hamar
                    bekapkodta hát, amit muszáj, s elrakta a húsokat.</p>
				<p>- No nézze csak, báránykám - tett még egy utolsó kísérletet -, itt a java, egy jó
                    kis püspökfalat... ez lesz a finom! Akarja?</p>
				<p>Aranka bosszúsan nézett rá, mire Samu csakugyan restelkedve sietett elrakni a
                    holmit.</p>
				<p>- Legalább egy kis süteményt, nézze csak, finom kis piskótatészta, ez nagyon jó
                    lesz. Amália néni jó gazdaasszony; nagyon jó.</p>
				<p>- Két g-vel - szólt Aranka hangosan.</p>
				<p>Samu nem értette.</p>
				<p>- Mit mond, báránykám?</p>
				<p>De Aranka nem világosította fel.</p>
				<p>Erre Samu nyilván azt hitte, hogy mégis valamivel tartozik neki, fogott egy kis
                    cukros kiflit, kivette, s a felesége ölébe tette.</p>
				<p>Akkor lenyelte az utolsó falatot, s a táskát félretolva, elkezdte fölbontani a
                    fátyolt az Aranka állán. De ügyetlen volt az ujja, s nem is volt egészen
                    tisztában a fátyol szerkezetével, azt hitte, az itt van megkötve, pedig hát
                    tágan maradt a fátyol, s Aranka az állacskája alatt csak éppen becsavarta egy
                    kicsit, Samu már csaknem eltépte a pókhálóholmit; hogy milyen lehetetlen izékbe
                    vannak pakolva a nők...</p>
				<p>- De mit akar?</p>
				<p>- Muszáj ennie egy falatkát!</p>
				<p>Aranka kissé mosolygott: ezzel teszik jóvá a jófélék a nagy hűtlenséget!...
                    Ismerjük...</p>
				<p>- Csak nem gondolja, hogy erőszakot kell alkalmaznia, hogy egyek!</p>
				<p>Kissé anyás fölényességgel mondta, mintha csak véletlen pillanaton fordulna, hogy
                    az ölbéli babából, akit gügyögve babusgat az ura, átalakuljon a dajkáló anya...
                    a kis mamácska...</p>
				<p>Samu abba is hagyta a kis erőszakoskodást, a gyöngédség gyöngédtelenségét, de
                    otthagyta a patkót a felesége muffján, s gondosan elpakolva a táskát,
                    visszatette a hálóba.</p>
				<p>Aztán ott ültek egymás mellett, folyton egymásra nézve. Samu úgy néz, oly
                    tüntetően, oly szerelmesen és hűséggel: Aranka jól tudja, mi ez. Most akarja
                    pótolni, négyszemközt, sőt idegenek előtt azt, hogy az egész farsangon
                    elhanyagolta. Persze, már közelednek hazafelé, szüksége van rá! Gyáva már, fél
                    az otthontól, a szemrehányástól, a visszatromfolástól, fél a hátul ütő fától.
                    Bezzeg nagy legény volt, mikor a fiatalurak előtt azt mondta: most menjen a
                    dolgára... aztán majd írjon!... Mintha mindenki olyan levelező volna, mint
                    őkelme... Vagy mikor Bereczkyéknél rászólt, hogy a másik kanállal vegyen a
                    tálból és hogy el ne cseppentse a borsodót... De ki volt fordítva magából, de
                    adta az urat, aki mindent tud: a felesége rovására... Mintha ő sose evett volna
                    ezüst evőeszközzel... Herendi porcelánból... Vagy mintha ő evett volna valaha, a
                    rongyos!... És ha evett, annál szebb. Jobb lett volna, ha azalatt komoly
                    dolgokkal foglalkozik... Nagy lókötő ez... Sok mindenre megtanította őt ez a
                    farsang: köszöni is, nem kér többet belőle...</p>
				<p>Már fölmelegedett, a kupé is kezdett szinte forró lenni, úgy látszik, most kezd
                    működni a fűtőkészülék. Ki kell gombolni a bundát. Unja a mákost is kézben
                    tartani, leoldja hát a kék fátyolát, de az be van bomolva, persze, ez a vaskezű
                    az elébb összecibálta. Leveszi egészen, s megeszi a kis patkót.</p>
				<p>Samu folyton nézi, oly kitartóan, oly odaadással, ahogy csak a kutya tudja nézni
                    az étkező gazdáját, a jó vadászkutya, csak úgy legel a szeme. Aranka már szinte
                    kacérkodik, az a lány a sarokban repedjen meg: odatartja a Samu szeme elé a
                    fátyolt, függönynek, játszva, mintha el akarná a szemét takarni magáról.</p>
				<p>Ettől azonban a férjecske meghökken, s elhárítja a fátyolt. Ez sok. Bolondot, azt
                    nem, bolondocskát nem enged magából csinálni: az asszonyka az arcára akarja a
                    fátyolt borítani, hogy nevessenek rajta...</p>
				<p>- Látni akarlak vele - kuncog Aranka -, milyen vagy benne.</p>
				<p>- No, nem... Elszakad... - s lefogja kőmancsával, de úgy, hogy a dulakodásnak a
                    színét is elkerülje, röstelli a dolgot, a lány előtt, aki máris nevet... - No...
                    nem illik rám... nem vagyok megborotválva...</p>
				<p>Arankának olyan lusta a feje, olyan lassan fordul benne a gondolat.</p>
				<p>- Éppen azért... hogy ne lássák a szakálladat...</p>
				<p>Tréfál, de olyan rettenetesen bágyadt, mintha csókolva volna; ha agyon volna
                    csókolva, s odanéz a szemérmeskedő lány felé: nézd a majom, hogy elfordul,
                    tüntet... Erre kapja, átöleli a Samu nyakát, s a vállán hagyja a karját. Fehér,
                    kesztyűtlen keze világít a villany kevés fényén.</p>
				<p>Samunak szúrás van a szemében; persze, már harmadik éjjel nem alszik. Hirtelen
                    kiveszi kis zsebtükrét, hogy megnézze a szemét. De az utolsó pillanatban
                    elröstelli, hogy hiúnak gondolják, s az asszonyka arca elé tartja a tükröt.
                    Aranka elfordítja a fejét, úgy lóg, mint a bágyadt virág s elfordul; a tükör
                    erőlteti.</p>
				<p>- Mit lát, mit lát benne, bárányka? - csintalankodik Samu.</p>
				<p>Aranka megfogja vastag csuklóját, s visszafordítja a szeme elé a kicsi
                    tükröt:</p>
				<p>- Maga mit?</p>
				<p>Samu odahajlik, a fülébe súgja, nem azt, amit az asszony provokál, hogy “majmot”,
                    hanem:</p>
				<p>- Szép fiúkát - súgja.</p>
				<p>- Én is cép aconkát - pityegi Aranka.</p>
				<p>Egy percig olyan jól érzi magát. Eh, ezek a férfiak, a kutyák, kutyusok,
                    zsiványok, huncutnép... és kibontakozik, magára maradva, hátradűl...</p>
				<p>Akkor elteszi Samu is a tükröt, s most ő dűl az asszonya ölébe. Pillanatokig
                    szomjasan érzi a hőséget, a gyenge, szerelemébresztő, delejesen meleget, amely
                    asszonya testéből árad, odaszorítja arcát az asszonyához, s ezzel jelzi mohó,
                    édes, titkos gondolatját, s már alszik is. De a zsebében megzirren valamely
                    papiros, s Arankában felébred a bosszú. Kegyetlenség villog fel.</p>
				<p>- Vigyázzon... a zsebében egy feladatlan levél van... összegyűri...</p>
				<p>Samu jó ideig nem érti, mit beszél.</p>
				<p>- Levél?</p>
				<p>- Az.</p>
				<p>- A... zsebemben?</p>
				<p>- Igen.</p>
				<p>- Igen?</p>
				<p>- Igen... iggen... két gével...</p>
				<p>Arra lángvörös lesz Samu: eszébe jut... ó, ő ökör!... Hülye... még most sem adta
                    fel... azt a levelet... Kimegy az álom a szeméből, s hűvösen:</p>
				<p>- Maga az én zsebemben szokott kutatni?</p>
				<p>- Én azt hittem, tisztességes ember zsebében nincsenek titkok.</p>
				<p>De mikor láthatta meg? - gondolkodik Samu. - Milyen szerencse, hogy le van
                    ragasztva...</p>
				<p>De nem. Ez nem. Ez nem megy. Az ő zsebében kutatni. Nem szabad!... Ezt nem
                    tűri... ennek idejében kell útját vágni, s ezért fenyítés jár... Fel is
                    egyenesedik a felesége öléből azonnal. Megül külön a maga helyén s jobb válla
                    fölött a támla dudora, annak veti fejét... Úgy csinálja, mintha már aludnék, bár
                    képtelen reá...</p>
				<p>Az asszony egy percig szomorúan, fájdalmasan, sőt ijedten nézi... Hogy el tud
                    magában lenni. Alszik. Milyen erős tud lenni. Milyen hideg. Komisz. Komisz
                    ember, komisz egy fráter ez!...</p>
				<p>Nem bírja soká. Elernyed a szíve, s egyszer csak ő hajtja a fejét a komisz fráter
                    karjára.</p>
				<p>Persze fáradt. Fáradtak mind a ketten. Két éjjel táncolni, inni, lehetnek
                    fáradtak. Hiába, a farsang nem házasembereknek való.</p>
				<p>De aludni, azt mégse bírnak.</p>
			</div>
			<div type="chapter">
				<head>6</head>
				<p>Mikor a hivatalban a kabátját felakasztotta, hirtelen eszébe jutott. A zsebébe
                    nyúlt s kivette a levelet. Biz, az egy kicsit gyűrött volt, pedig ő úgy
                    emlékezett, hogy az irattárcájában helyezte volt el.</p>
				<p>- József! - szólott nagyon magasra felvont szemöldökkel a szolgának. - Vigye
                    csak, fiam, a postára s adja fel, de rögtön, mert még egyszer el találjuk
                    felejteni.</p>
				<p>József elvette a levelet, s ő így morfondált magában: “De nagy szamár is vagyok,
                    hogy régen fel nem adtam, legalább egy hete meg van írva. No, az már igaz, hogy
                    megírni csak megírja valahogy az ember a levelet, de feladni nem adja fel. Hja,
                    persze, vénülünk: ez sem így ment azelőtt.”</p>
				<p>Egész délelőtt kutyafáradt volt: nem ért a munkája egy fabatkát. Minden rést
                    megragadott, hogy kaszinózhasson. Sorra járt az asztaloknál s a nyíri farsangról
                    beszélt. Hogy otthon volt a pátriában két napig, s két meseéjszakát mulatott át.
                    Hát persze, azon is megérzik azért már, hogy nem úgy áll a bál, mint hajdanán:
                    fiatalkorunkban.</p>
				<p>Az urak nevettek is, irigyelték is.</p>
				<p>- Vannak-e még lányok a Nyírségen? - kérdezte valaki.</p>
				<p>Samu elhúzta a száját, s felráncolta a homlokát. Tudja a szösz. Vissza kell
                    gondolnia, hogy vannak-e hát, vagy se? Azelőtt ez pláne egészen más volt. Még a
                    nyáron is... Még aratási vakáción minden lány lány volt neki... Most!... Azért
                    azt mondta, hogy vannak.</p>
				<p>- Szépek?</p>
				<p>Samu gondolkozott.</p>
				<p>- Hát tudod, kérlek - mondta idősebb, kopaszabb, de nőtlen s ilyenformán
                    lánykívánóbb kollégájának -, tudod, kérlek, nekem erről megvan a magam
                    véleménye. Az ember a szülőföldjéről házasodik. Egy lányt elhoz, a többit
                    hagyja. Én részemről sose tudtam volna másféle lányt elvenni, csak otthonról
                    valót. Az aztán körülbelül mindegy, hogy a pátriából melyiket hozza el az ember:
                    a fő, hogy meglegyen a nyugodt, meleg hűséges otthon. Ahogy megszoktuk
                    gyerekkorunkba. Ez éppen úgy kell az embernek, mint a levegő... Azért is
                    házasodtam meg ilyen hirtelen, fiatalon, hogy biztosítsam magamnak ezt a régi
                    megszokott, kedves kis otthont. Mert aztán, ha az embernek a fülébe akaszkodik
                    valami külföldi, városi némber, könnyen meghiúsítja a szépen elgondolt
                    jövőt.</p>
				<p>- Nagyon egészséges elv - mondta egy kövér kolléga nevetve -, tehát a feleségedre
                    úgy akarsz nézni, mint az anyádra.</p>
				<p>- Igenis - tüzeskedett Samu, aki nem értette a tréfát, s nem tűrte, hogy őt
                    kinevessék. - Az én családi életem olyan legyen, amilyen a szüleimnél volt.
                    Tiszta legyen és levendulaillatú. Megbízható. Az asszony pontos legyen, dolgos
                    legyen, tiszta és takarékos. Az én dolgom, hogy megkeressem a pénzt, az övé,
                    hogy jól beossza. Úgy üljön az én jövedelmemen, mint egy sárkány, s még tőlem,
                    magamtól is megvédelmezze.</p>
				<p>- Ez, barátom, unalmas házasság, az ilyen.</p>
				<p>- De biztos és egészséges.</p>
				<p>- Biztosnak biztos; a tömlöc is elég biztos.</p>
				<p>Az urak nevettek, Samu paprikavörös volt, s kikérte magának, hogy az ő családi
                    életén nevessenek.</p>
				<p>- Hát, Samukám - mondta a kövér úr később, s megfogta a Samu vállát -, te sose
                    játszottad ki a mamádat?</p>
				<p>- Én igen - mondta Samu keményen -, én becsaptam a szegényt gyakran: de ő engem
                    soha!</p>
				<p>Erre újfent kacagtak.</p>
				<p>- Jaja, értem! - mondta a kövér.</p>
				<p>Samu felpattant:</p>
				<p>- Sőt egyáltalán nem érted.</p>
				<p>- Dehogynem. A feleségedet is így akarod kezelni.</p>
				<p>Samu konok lett.</p>
				<p>- A fő az - mondta, s ököllel gesztikulált -, hogy az ember ne csak szeresse,
                    hanem tisztelje is a feleségét, és tartson is tőle. No, istenem-uram, az csak
                    kell, hogy az ember itt-ott kanászkodjék...</p>
				<p>Nevettek!</p>
				<p>- Mi az, Samu, kanászkodni?</p>
				<p>- No - legyintett Samu -, tessék a szót föltagolni, és meg fogjátok érteni...
                    Másképp nagyon megposhadna az emberben a vér, az állandó és egyforma
                    boldogságban... - folytatta gondolatmenetét. - Olyan nőcskékkel is kell
                    találkozni néha-néha, akiket se nem szeret, se nem tisztel az ember. Sőt többet
                    mondok: meggyőződésem szerint erre nem is a férjnek van szüksége, hanem a
                    feleségnek. Mert honnan tudja a férj, hogy milyen nagyszerű asszony az ő icipici
                    kis párja, ha nincsen alkalma összehasonlítani más kis nőkkel... S még egyet:
                    meg vagyok győződve felőle, hogy a férj, ha egyetlen bókot mond egy idegen
                    nőnek: mindjárt megmozdul a lelkiismerete, s nem hagyja békén, míg nem
                    revanzsálja a saját feleségénél... Isten bizony!</p>
				<p>Az urak igen vidáman fogadták a Samu elveit, s mindannyian helyeselték is, a
                    csökönyös házasembereknek azzal a titkos szabadkőmíves összetartásával, ahogy
                    vállvetve ragadják meg a férjek a legkisebb alkalmat az aranyjármon való
                    könnyítésre.</p>
				<p>Egész délelőtt ennek a filozófiának kiépítésével, valamint gyakorlati
                    alkalmazásával foglalkoztak beszéd közben, Samu azonban délben hazafelé menet
                    ugyancsak törte a fejét, mit fog mondani, ha Aranka még egyszer szóba hozza a
                    szerelmes levél ügyét.</p>
				<p>De Aranka nagyon tapintatos volt, egész ebéd alatt nem tett célzást, sőt
                    megnyugtatóan derült volt s édes a hangulat, csak Samu roppant fáradt volt, alig
                    várta, hogy leheveredhessék a díványra. Alig tette le a fejét, már aludt is, de
                    erőt vett a fáradtságán, s illikből hozzáfogott könyörögni a feleségecskéjének,
                    hogy üljön oda mellé, hogy ölébe hajthassa a fejét. Annyira erőltette a dolgot,
                    hogy már majd meghalt a fáradtságtól s a türelmetlenségtől, hogy Aranka nem
                    engedelmeskedett azonnal: látta, hogy férfiúi tekintélye forog kockán: ha most
                    abbahagyja a kunyerbálást, az azt jelenti majd a felesége szemében, hogy nem
                    elég szerelmes; emiatt a szarvasokoskodás miatt aztán feltápászkodott, s
                    letapadó szempillákkal, addig járt az asszonyka után, míg az abba nem hagyta az
                    ebéd utáni takarítást, s le nem ült neki a dívány sarkába.</p>
				<p>Samu olyan gyorsan leheveredett, mint egy kutya, elnyújtózott, s a fejét, amint
                    letette, megfordult vele a világ, s hajóhintában érezte magát, csak úgy szédült
                    és repült, fel kellett nyitnia a szemét, hogy el ne repüljön vele a szoba.</p>
				<p>Aranka puha ujjaival a hajában turkált, s messze nézett ki az ablakon.</p>
				<p>Samu egy fél pillanatig kíváncsian nézte az arcát, amelyen valami titokzatosság
                    volt, de aztán kizárta magából a kíváncsiságot is, hogy mielőbb alhasson.</p>
				<p>- No, hát elküldte? - kérdezte csendesen Aranka.</p>
				<p>Samu rémülten ébredt fel újra, s rámeredt az asszonykája arcára. Aranka
                    mosolygott, igen kicsit s igen finoman a szája sarkában lappangott a kis
                    mosoly.</p>
				<p>- Nem tudom, mit beszél... - motyogta Samu.</p>
				<p>Az asszonyka elhallgatott. A szája széle fájdalmasra, gúnyosra torzult.</p>
				<p>- El bizony - mondta hangosan, s fájdalmasan simogatta a gonosz ember haját. -
                    Persze hogy elküldte. Az volt az első dolga, hogy postára adja.</p>
				<p>Samu felpattant, felült.</p>
				<p>- Már megint a zsebembe kotorászott!</p>
				<p>Dühösen felállott. A tükör elé ment. Rettenetes álmos volt, de most már nem
                    lehetett aludni.</p>
				<p>- Ezt egyszer s mindenkorra elengedem... báránykám... - kiáltotta idegesen.</p>
				<p>Aranka ott maradt a díványon, s gúnyosan mondta:</p>
				<p>- El?... Nagyon kedves magától... Ő elengedi... nem is rossz...</p>
				<p>Samu szikrázó szemmel nézte a felesége puha, hamvas piros arcát. Persze egész
                    délelőtt itthon aludni, míg a férj a rabigát vonja a hivatalban!...</p>
				<p>- Maga nagyon ravasz! - kiáltotta Aranka, s felállott. - De most az egyszer
                    valaki túljárt az eszén: barátocskám!... A maga levele itt van!... tudja!... - s
                    a mellét veregette, ahol el volt rejtve, mint a legbiztosabb
                    wertheimszekrényben, mert ezek után azt nem merhette Samu, hogy hozzányúljon,
                    hogy csak meg is érintse... - Az, amit maga a borítékban elküldött, az az én
                    levelem volt, kedvesem! Tudja! Nem a magáé: az enyém! Azt én írtam!... én tettem
                    valamit a borítékba, a maga levele helyett! Csipisz.</p>
				<p>Samu szédelegve hallgatta a felesége beszédét: annyira kábult volt a fáradtságtól
                    és álmosságtól, azt hitte, talán valami lázálom lepte meg.</p>
				<p>- Na! Hadd lássuk, hogy őrizte meg a régi kedélyességét a sors durva csapásainak
                    dacára?... miliárdos úr... egy l-lel... írni megtanulhatott volna a sok
                    szerelmes levél mellett... legalább ne kompromittálná magát azzal, hogy az egyet
                    két g-vel írja... Na: mit áll itt, mint egy félhalott, ha csak tűz kell, maga
                    nagyon tüzes... tessék tüzelni... én megengedicsekelem... csok jasa, csok jasa:
                    no... pápápá...</p>
				<p>Egészen olyan volt, mint egy kis kakadu, amely értelmetlen szókat vartyog, s Samu
                    úgy is nézte: ő még sose látta ezt az asszonyt... Ez egy új asszony... Ő most
                    egy új feleséget hozott magával a régi bundában?</p>
				<p>Míg át nem gondolja a dolgot, nem is mert érdemleges vitába bocsátkozni: sietve
                    felült a magas lóra, és így ereszkedett le a kis fúriához:</p>
				<p>- Maga egy féltékeny csacsi! Egy nagy csacsi!... És én magát meg fogom büntetni a
                    féltékenységéért!... Mert ezt nem tűröm: tudja? Ezt nem!...</p>
				<p>S egészen úgy csinálta, mint egy komoly és jellemes férfiú, aki tanári
                    magasságból nézi az életet:</p>
				<p>- Ezt nem tűröm - ismételte stentori hangon -, hogy a házamból pokol legyen!...
                    Kikérem magamnak az ilyesmiket! S megkövetelem, hogy engem itthon bizalom és
                    szeretet és gyöngédség s mindenekfölött feltétlen bizalom vegyen körül!...
                    Tudja?!... Nem?... Hát vegye tudomásul!</p>
				<p>Ezzel fogta a kabátját, fejébe nyomta a kalapját, s mint komoly és jellemes
                    férfiak szokták Szokrátész óta, ha az asszony pattog, ment a kávéházba.</p>
			</div>
			<div type="chapter">
				<head>7</head>
				<p>Úgy rohant el hazulról, az arca tüzelt, a szíve erősen vert, borzasztó izgatott
                    volt. Az Aranka alattomos támadása végképp kihozta a sodrából, s meg is volt
                    rémülve, nem tudta, most mit csináljon.</p>
				<p>Legalább annyi esze lett volna, hogy azt vágja az asszonyka szemébe kacagva,
                    hogy: az a levél?... Hol van az már, az a levél!... s bizonyos célzást lehetett
                    volna tenni, hogy hol is van... szemétládában, vagy annál is lejjebb...</p>
				<p>Most már nincs más hátra: vissza kell kapni a levelet.</p>
				<p>Berohant a Hungáriába, leült egy márványasztal mellé, s ceruzát, papírt keresett
                    elő; a következő táviratot fogalmazta:</p>
				<p>Jasuch Masa úrleány, Eperjes. Mai postával küldött levelemet felbontatlanul
                    azonnal visszakérem poste restante. Samu.</p>
				<p>No, megállj, fenyegette magában Arankát, no, megállj, s már kacagott magában:
                    most meg leszel táncoltatva, kicsikém!</p>
				<p>Nagyon duzzadt s méltóságos arcot öltött, s mialatt a rongy feketét fölkavarta,
                    elhatározta, hogy most két teljes napig a kősziklát fogja otthon játszani.</p>
				<p>Jól van, nagysádkám, jól van, kis nagyságos asszony!... - dünnyögte magában -
                    nagyon jól van... Ezért a kis komiszságért kétnapi böjt lesz a büntetés... Nix
                    csók... nix ölelés... Hahá... Ki lesz koplaltatva, s be lesz véve a vár... És ha
                    visszajön a levél: akkor aztán, majd csak akkor jön az igazi: Arankának térden
                    kell bocsánatot kérni... Le fog térdelni előtte, őelőtte, a férj előtt (hogy
                    minden tévedés ki legyen zárva)...</p>
				<p>Kegyetlen volt a bosszú elgondolásában: egyszerűen úgy fogta fel a dolgot, mint
                    rabszolgalázadást, semmi irgalom és semmi kegyelem, egyszer s mindenkorra meg
                    kell tanítani az asszonyt... Az első ingében kell megtanítani, ahogy a nagyapja
                    szokta mondani. Mert azután már késő. Fájdalom, s arra gondolt, hogy ő milyen
                    oktalanul jó volt idáig hozzá, szó szerint kellett volna venni ezt a tanítást,
                    de persze, az ember, míg itt nincs a baj s a következmény, nem törődik a bölcs
                    öregek igazságaival. Akkor kellett volna, a legelső napon, akkor kellett volna
                    valami hallatlan és radikális módon megtanítani. Mert itt nincs szó jóságról,
                    jellemről, emberségről; az asszonyt dresszírozni kell!... Micsoda butaságokat
                    beszélt ő ma a hivatalban, hogy a feleségét tisztelni akarja, mint az anyját:
                    fenét, a feleségén uralkodni akar... Hát kin? ha még a saját feleségén sem? akit
                    ő tart el. Keserves napi munkával, igavonó baromi hivatalos vérverejtékkel! mit!
                    ő kiölti a nyelvét kínjában, s az az asszony így hálálja meg?... Persze otthon a
                    jólétben elbízza magát: csak ennyit kell mutatni az asszonynak, csak egy
                    kisujjat, s az mingyárt úgy az egész kart kívánja, s ha megkapja a fél karját az
                    urának, már az egész embert le akarja tiporni. De nem, asszonyom: meg fogja
                    tanulni, hogy két isten van a világon: az egyik odafenn az égben, a másik
                    idelenn, a férje!...</p>
				<p>Nem szabott határt a dühöngésének, nagyon jólesett, szinte kielégült magában,
                    ahogy a feleségét efféle gondolatokkal képzeletben megbüntette...</p>
				<p>Fizetett s elment a kávéházból, mert félt, hogy még ismerős talál betoppanni. Nem
                    képes az ember arra, hogy mikor így föl van hevülve, alakoskodjék... A nők, azok
                    igen... Számtalanszor megfigyelte, hogy a legártatlanabb lányok is tele vannak a
                    legrafináltabb színlelő képességgel. Mikor egyszer egy apa rajtakapta abban a
                    pillanatban, hogy megcsókolta a lányát, ő lángvörös, mit láng: bíborvörös volt,
                    a restelkedő vértódulástól, s a szemtelen kis fruska olyan vidám és pajzán és
                    kacér volt az apjával szemben, akkora lélekjelenléte volt, hogy maga az apa nem
                    hitte, hogy látta, amit tényleg, a tulajdon szemével látott. Akkor nagyon
                    megtanulta, mit jelent a női színlelő képesség... Az isten tudja, mikor kapta a
                    kezébe, s hogy, azt a fatális levelet... Egy pillantással sem árulta el, hogy
                    tud róla... Sőt... milyen kedves és szemtelen volt a vonatban, hogy játszott
                    vele, fátyollal akarta az arcát betakarni, pedig már akkor tudott a levélről...
                    Eh, minden nő, nő!... Igaza volt annak a nagybátyjának, aki azt szokta mondani:
                    “Öleld meg a nőt, s rúgd ki, míg meg nem mar...”</p>
				<p>És ő állat, ő tisztelni akarja a feleségét...</p>
				<p>Már kint volt az utcán, s a hivatal felé ment, mert szívesen gondolt arra, hogy
                    ott még nem lesz bent senki, egyedül lesz vagy egy negyedórát...</p>
				<p>- Hiszen az is volna a legjobb: tisztelni a feleségét... - tért vissza saját
                    filozófiájára.</p>
				<p>- Istenem, ez a szó, hogy feleség? Hol vettük, hol nem, de ez a szó neki olyan
                    szép és szent szó... a vallásról, az oltáriszentségről, a szentháromságról
                    könnyen mer profán és kihívó módon nyilatkozni, de ez a szó, hogy feleség ennek
                    még megvan a varázsa a lelkében... Észrevette, hogy még most is, akárhogy szidja
                    magában Arankát, mindig csak Arankát szidja, mint egy egyenlő rangú idegen
                    embertársat, de abban a pillanatban, mikor ezt a szót mondta ki magában, hogy
                    feleség, már megszűnt kíméletlen és durva lenni hozzá... Ez a szó valami szent
                    pietással veszi körül a szeretett és a gyűlölt nőt egyaránt: feleség, kis
                    feleség, édes kis feleség… S elkezdett dünnyögni, burrogni, dürrögni magában,
                    mint a fajdkakas a fenyvesben: feleség, édes kis feleség... Hát te nem érzed,
                    hogy nem vagy többé nő? nőstény? idegen teremtés? lány, asszony: hogy szent vagy
                    és sérthetetlen, s tiszteletet kell, hogy egyél s igyál: feleség vagy...</p>
				<p>Ez, ez a dühítő, hogy ezek a nők, abszurdum, nem képesek felfogni, hogy már
                    ezzel, hogy a férfi ilyen vallásos kegyelettel tud reájuk gondolni, s rájuk
                    nézni, már ezzel is mi minden sérelemért ki van fizetve, amit elvégre el tud
                    követni a gyarló és hitvány férfi velük szemben... Hisz ő nem mentegeti magát,
                    elismeri, hogy komisz férfi, aki tele van hibákkal és szamár kéjvággyal s
                    mindennel, ami csak tetszik... hazudik, csal, lop, ahol s ahogy lehet: de a
                    felesége, de a házi oltára neki szent! Igenis, most is azért van ennyire
                    felháborodva, mert az egész lelke meg van rémülve, hogy az az illatdús és tiszta
                    és magasztos háziáldás, amely három hónap óta ott lebeg az élete fölött, az
                    veszendőben van. Nem, ezt nem tűri el; megköveteli, hogy az asszony minden vész
                    és vihar között fenntartsa ezt a refugiumot, ezt a magasan az élet sara fölött
                    lebegő, szent kis fészket, ahová be lehet menekülni minden baj elől, ahol meg
                    lehet nyugodni, ahol élni lehet... és aludni, aludni... három ilyen fáradt
                    lumpoló nap után...</p>
				<p>A hivatalban még csak Józsi volt jelen, aki az ablakot nyitogatta:</p>
				<p>- Józsi, Józsi, kérem, vigye csak hamar a postára ezt a táviratot!</p>
				<p>Józsi fogta a táviratot meg a forintot, aztán becsukta az éppen kinyitott
                    ablakot, és elment.</p>
				<p>Samu egyszerre borzasztó zavarba jött, észrevette, hogy Józsi olvassa a
                    táviratot, rá akart kiáltani, hogy ne olvassa el, de nem mert, hogy akkor még
                    jobban figyelmessé teszi a szolgát... Leültette hát a télikabátját az asztal
                    mellé, s kis híja, hogy nem saját magát akasztotta fel a fogasra.</p>
			</div>
			<div type="chapter">
				<head>8</head>
				<p>Gondolta, dolgozni fog, de rettenetesen álmos volt. Inkább hát tovább
                    szitkozódott:</p>
				<p>- Az ördög vigye el, ezt kifogtam! Hogy nekem mindig ilyen átkozott pechemnek
                    kell lenni!</p>
				<p>Ahogy leült a forró irodában, olyan tűrhetetlen álmosságot érzett, amilyet csak
                    diákkorában ismert, délutáni vallásórán, úgy június tájban.</p>
				<p>- De mi a csodának fűtenek itt annyira! - kiáltott fel egész hangosan. - Nem
                    sajnálják azt a drága fát!... Csak pusztítják az erdőségeket, letarolják a
                    hegyoldalakat, a végén nem lesz a levegőben ózon...</p>
				<p>Ózondús levegő, Kárpátok, hegyek, odafenn a fenyvesek jutottak eszébe, a bártfai
                    fürdő s Masa... nahát, az olyan csibészszerelem volt, az nem venné tragikusan az
                    effélét... Megcibálná, megpofozná, s megvan... De hát amit az az Aranka tesz, az
                    már sok...</p>
				<p>Most már egész biztos, hogy a tárcájában volt a levél: hogy is lett volna ő
                    annyira ökör, hogy csak úgy a zsebébe dugja a levelet... Szóval bizonyítva van,
                    hogy Aranka kikutatta a tárcáját... Lángvörös lett, mert szokott abban olyan
                    dolog is lenni, mi nem való ilyen betanítatlan, szinte lányasszonyka szeme
                    elé... Abszurdum: mégis abszurdum: ez a dolog a házassági eskü legsúlyosabb
                    megszegése!...</p>
				<p>Csak ilyen álmos ne volna, az ördög vigye el ezt a hivatalt, a szempilláját
                    vasvillával kell feltámogatni, mert leragad, a főnök szobájában van egy kis
                    kanapé, jaj, de finom volna elnyúlni rajta, csak egy fél órát, csak egy percet,
                    harminc órája nem hunyta le a szemét...</p>
				<p>Egyszerűen felállott, átment a nagy termen, s a főnök kis szobájában lefeküdt a
                    kanapéra; csak egy órácskát szundíthatott volna... de irigyelte... az asszony,
                    ah az az utálatos féltékenység... Ő bezzeg otthon alhat, amennyit akar... jó
                    éjszakát, pá, kis aranyos... Koplalni fogsz az éjszaka...</p>
				<p>De olyan gyors távúszó alvó mégsem volt, hogy tényleg s valósággal el tudott
                    volna aludni akkorra, mire a főnök megjött.</p>
				<p>Először azt hitte, csak vízió, a pilláin keresztül, de már fel is ugrott, s mély
                    meghajlással pirult a főnök hideg arca előtt.</p>
				<p>- Hehehe, alázatos szolgája, főnök úr... - próbálta elütni a dolgot.</p>
				<p>A főnök, aki otthon nem érezte magát jól (a felesége mindenkivel csalja, mint
                    köztudomású, s csak a gyerekek miatt vannak együtt), s ezért a hivatal száraz
                    kényelmébe menekül, s mindig a legelső, aki bejön... a főnök hűvösen szólt:</p>
				<p>- Kérem, ne zavartassa magát.</p>
				<p>- Ezer bocs’ főnök úr, kérem alázattal...</p>
				<p>- Délutáni álom?...</p>
				<p>- Addehogy, kérem alássan, sohasem szoktam, csak siettem be a hivatalba
                    dolgozni.</p>
				<p>A főnök jónak látta, hogy szigorú arcot öltsön, mert hisz ez rémes, hogy ma
                    mennyi konfidenciát enged meg magának ez a legfiatalabb generáció.</p>
				<p>- Kissé megártott a nyíri farsang, nemde?</p>
				<p>- Nem, kérem alázattal, főnök úr, én nagyszerűen bírom... Most is mondta a kis
                    feleségem: “feküdjön le, kedves”, de minek, ha nem vagyok álmos! sietek
                    dolgozni, a restanciát ledolgozni...</p>
				<p>Egyre jobban zavarba jött, ez a főnök még azt sem vette tudomásul, hogy ő
                    megházasodott; mit pakolja ki előtte indiszkrétül a boldogságát, s... micsoda
                    boldogság az... éppen ma... s ez az őrült bürokrata úgy néz rá, mintha viaszból
                    volna:</p>
				<p>- Kedves barátom, igyon egy pohár vizet.</p>
				<p>- Igenis - mondta szolgálatkészen Samu, mintha ezzel a főnöknek tenne
                    szívességet, például, mintha a télikabátját segítené le... s fogta bal kézzel,
                    oda sem nézve, a nagy tintatartót... Az isten őrizte meg, hogy bele nem
                    ivott.</p>
				<p>De észrevette magát, s most aztán kotródott, de olyan gyorsan, ahogy csak
                    lehetett. Még az álom is kiment a szeméből.</p>
				<p>A másik szobában már ott voltak az urak, s mivel a főnök már bent volt, olyan
                    gyorsan ültek s olyan erősen a helyükön, mintha már legalább tíz perce ülnének
                    ott.</p>
				<p>Így Samu nem mondhatta el a vicces esetét, hogy kimossa magát, ment ő is a maga
                    asztalához, s őrülten elkezdett szorgalmaskodni. Jobbról az aktákat átrakta
                    balra, egyenként. Ami össze volt, kibontotta, s ami szét volt, egymáshoz való
                    tartozandóságukra minden tekintet nélkül összekötötte.</p>
				<p>Ezalatt Aranka otthon Máli nénivel volt.</p>
				<p>Amint Samu a lábát kihúzta hazulról, azazhogy kirántotta, mert hisz úgy rohant
                    el, mintha puskából lőtték volna ki, Máli néni két perc múlva már benn volt
                    Arankánál.</p>
				<p>Máli néni egy hatalmas, erőteljes, fiatal özvegy volt, alig negyvenéves, vagy még
                    annyi se, de igen jól konzervált hölgy, van egy kis bajuszkája, egészen könnyű
                    pehely, vannak hatalmas karjai, keblei, erőteljes hangja, s egész lényében
                    valami imponáló férfiasság, szóval egy olyan asszony, kibe az ilyen bronzszínű
                    kis gyerekasszonykák, akiknek maguknak is van hajlamuk az önállóságra, bele
                    szoktak szeretni.</p>
				<p>Máli néni előtt tehát Aranka öt percig nem tud titkot tartani, ilyenformán Máli
                    néni már délelőtt fél kilenckor értesülve volt a levélügy minden része
                    felől.</p>
				<p>Most természetesen sírva kapta az asszonykát, s okos ember lévén, sem nem
                    vigasztalta, sem nem heccelte.</p>
				<p>- Van százas cérnád itthon, kedves? - mindössze ennyit kérdezett tőle.</p>
				<p>- Van - felelte Aranka, s megtörülte a szemét egy kis pihekendővel.</p>
				<p>- Nahát ez nagyszerű, nincs kit küldjek érte, magam meg nem akartam bemenni érte
                    a városba.</p>
				<p>Máli néni előrántotta a köténye zsebéből a horgolást, s leült.</p>
				<p>Öt percig beszéltek a százas cérnáról meg a negyvenesről, aztán arról, hogy kell
                    kivenni a rozsdafoltot a fehérneműből, majd egy igen jó gesztenyetorta-recept
                    került szóba, és így tovább, és így tovább, míg végre:</p>
				<p>- Nagyon dühös volt Samu?</p>
				<p>Aranka elnevette magát, kicsit, zárkózottan. Aztán cinikusan mondta:</p>
				<p>- Majd kipukkadt.</p>
				<p>- Láttam, hogy ment itt az elébb el, mintha az orra vére folyna...</p>
				<p>- Az.</p>
				<p>- Majd visszajön este - mondta Máli néni. - Biztos, hogy visszajön.</p>
				<p>Aranka csodálkozva nézett rá. Hát persze hogy visszajön.</p>
				<p>Máli néni a munkájára hajolt, egy szemet gondosan meg kellett néznie, akkor azt
                    mondja:</p>
				<p>- Hivatalból egyenesen hazajön... De az én uram... szegény, isten nyugtassa a
                    drágámat... az jött vissza este!...</p>
				<p>Aranka már tudta, hogy most egy olyan eset fog következni a Máli néni életéből,
                    amelyhez hasonló rendkívüli és csodálatos történet soha senki mással nem esett.
                    A Máli néni esetei mindig olyanok, hogy az ember csak másnap gondol rá, hogy
                    hogy lehet az, hogy énvelem ilyen dolog sose történik? mindig csak a Máli
                    nénivel.</p>
				<p>- Bemegy egyszer Szatmárra, a drágám, a lelkemadta - mondta Máli néni,
                    kényelmesen horgolva -, mikor felül a kocsira, utánakiáltok: De estére
                    hazajöjjön!... Jó... De nem jó! Hanem biztosan!... Vissza se szólt, a kocsi
                    kiment... Már tudtam, hogy nem fog visszajönni estére, majd éjfél után
                    berúgva... csak azért, mert megbosszantottam... De hát fiatal asszony voltam,
                    még nem bírtam uralkodni magamon... Meg azt hittem, az csak úgy megy, hogy az
                    enyém az egész világ... Hát persze hogy nem jött haza... Nem baj, mondom, ha
                    három nap nem jön is, addig nem fekszem le...</p>
				<p>A horgolótű megszúrta az ujját, olyan ideges lett a hangja a
                    visszaemlékezésben.</p>
				<p>- Úgy hajnali három óra tájban hallom, zörög a kocsi, fel se álltam, ki se
                    néztem. Bejön az atyafi, ott ülök az asztalnál, fel se nézek... Nem szól... Azt
                    mondom: Most van este?... Rám néz, azt mondja: Most... s még egyszer keményebben
                    azt mondja: Most! Hogy nem felelek, azt mondja: Úgy van, Málika?... Azt mondom:
                    Neem... nem kedves... véletlenül nem úgy van!... Azt mondja: Nem úgy van?...
                    Nem?... Nohát majd úgy lesz!</p>
				<p>Avval se szó, se beszéd, megfordul s kimegy. Felül a kocsiba, s hajts vissza,
                    Gyurka!</p>
				<p>Ott volt három napig. Akkor már nagyon kisírtam a lelkemet is, egy percre se
                    hunytam be a szememet, képzelheted. Elébb nagyon dühös voltam, szidtam
                    magamban, mint a bokrot... Egyszer azt mondom az öreg béresnek: Andris bácsi,
                    fogja be az igáslovakat a kocsiba: bemegyünk Szatmárra. Ott ül az én lelkem a
                    Pannóniába, körülötte a nagy korhelyek... Megjegyzem, hogy ez a harmadik nap
                    este volt, tudod, mikor már láttam, hogy harmadik estére se jött (szóval úgy tíz
                    óra tájban), (egy fél órányira voltunk Szatmártól kocsin), mondom, ott ül az én
                    drágám a disznó korhelyek közt... odamegyek hozzá: Szívem!... No... Nem jön még
                    haza?... Rám se néz, szíja a szivart, azt mondja: Mit jött énutánam! Mondtam,
                    hogy estére otthon leszek!... Azt mondom neki csendesen: Igen, tudom, de
                    mindjárt esteledik... tudja kedves?</p>
				<p>Avval én megfordultam, eljöttem. Hazadöcögtem az igásokkal. Hát az eszemadta
                    reggel három órakor másodpercre pontosan abban az időben, mint először, beállít.
                    Nagyon meredek volt, látszott rajta, van mit emelni a fejében, egy kis gőzt...
                    Azt mondom neki: Jó estét, kedves. Azt mondja: kicsit elkéstem?... Nem, mondom,
                    nem, nem, éppen most terítünk vacsorához.</p>
				<p>Aranka mereven megdöbbenve figyelt. Máli néni csöndesen nevetett, s
                    folytatta:</p>
				<p>- Az asztal meg van terítve, mellé ült. A lány behozta a vacsorát, evett egypár
                    falatot, akkor ledűlt a székről, mint egy bortömlő. Olyan részeg volt, de olyan
                    részeg, hogy eldőlt. Csak éppen hazáig bírta; úgy tettem az ágyba, majd
                    megszakadtam alatta, mert hatalmas egy, pompás egy derék ember volt... Harmadnap
                    reggelig aludt egyhuzamban, akkor felkelt, mint szokott, reggel négy órakor, s
                    ment minden, mintha semmi sem jött volna közbe!</p>
				<p>- De hasonló eset nem fordult elő többet.</p>
				<p>- No, nem, mert én vigyáztam... Még csak célzást se volt szabad előtte tenni erre
                    az esetre: hojjé, megölt volna... Olyan ember volt szegény...</p>
				<p>Aranka magába szállva, ámulva hallgatta. És a jövő?... Hogy ővele Samu így
                    bánjon?... olyan nincs! Azt nem!...</p>
				<p>Egészen föl volt lázadva, de uralkodott magán, nem akarta Máli nénit
                    megsérteni... Ha élne az ura, akkor igen... De így respektálta a
                    kegyeletet...</p>
				<p>De ezt nem!... ezt nem veszi be a természete... Az ilyen férjtempók: ez nála nem
                    fog divatba jönni... Inkább bármit... de ezt nem...</p>
				<p>Samu ezalatt szépen, nyitott szemmel kialudta magát a hivatalban.</p>
				<p>- Mit csinál az asszonyka? - kérdezte a kövér kolléga.</p>
				<p>- Hát szegényke dolgozik, takarít - mondta rá kegyes hazudással.</p>
				<p>- Ammán igaz - mondta rá egy régi házas -, avval meg vannak őrülve, mindig
                    takarítanak.</p>
				<p>- No, istenem - mondta Samu -, azt is el kell végezni... s az nem is a
                    legélvezetesebb - mondta.</p>
				<p>Maga is csodálkozott, hogy elpárolgott a haragja a feleségével szemben. Íme, ma
                    már harmadszor, negyedszer úgy nyilatkozik róla, mintha semmi se zavarta volna
                    meg idilli békességüket. És ez így van rendjén: ez a kis csetepaté elmúlik, mit
                    kell arról a világnak tudomást vennie, hogy... hogy az is volt.</p>
				<p>Mikor este a gázlámpák sárga fényén hazafelé sietett a korzózók közt, észre sem
                    vette, mennyi szép és fess fiatal nő nyüzsög. De a szíve az szorult, jaj, ha
                    otthon még mindig folytatódik a hecc...</p>
				<p>Bement egy virágkereskedésbe, hogy békülésre egy csokor virágot vigyen haza, de
                    aztán meggondolta, leszerelt, csak két szál gyöngyvirágot vett, nem mert többet
                    költeni: félt... S csodálatos, ez az önfegyelem úgy hatott vissza rá, mintha
                    valami hőstettet követett volna el a felesége szent színe előtt: ha még ezért
                    sem érdemel meg minden bűnbocsánatot... akkor nincs igazság a földön...</p>
			</div>
			<div type="chapter">
				<head>9</head>
				<p>Mikor Aranka meglátta, hogy jön a folyosón Samu, gyorsan letörülte a könnyeit.
                    Mióta elment a Máli néni, folyton sírt.</p>
				<p>A kicsi cselédlányka nyitott ajtót Samunak.</p>
				<p>- Itthon vagytok? - kérdezte Samu, s csodálatosképpen egészen rémülten az tűnt
                    fel előtte, hogy az is lehetséges lehetne, hogy nincs otthon a drága...</p>
				<p>- Ühüm!</p>
				<p>- Nem volt itt senki?</p>
				<p>- A naccsága itt vót.</p>
				<p>- Miféle naccsága?</p>
				<p>- Hát amék mindítig itt szok lenni.</p>
				<p>- Ki az?</p>
				<p>- Hát onnan e!</p>
				<p>Samunak eszébe jutott a Máli néni. Erre nem is gondolt. Hopp, mondta magában. Azt
                    a vén szipirtyót ki fogom dobni.</p>
				<p>Most már egészen el volt rontva a kedve, biztosra vette, hogy a Máli néni
                    felheccelte ellene a feleségét. Felvilágosította. Adta vén boszorkánya. Kitanult
                    egy személy. Ilyen pech, már megint ilyen újabb pech: na, a fene egye meg, már
                    megint ezt is kifogta... Milyen játék volna végezni evvel az ártatlan, tudatlan
                    kis csacsi asszonykával, s hát egy ilyen hétkapitulációs szoknyás őrmestert kell
                    szomszédnak kapni... De hogy is engedhette meg Arankának, hogy barátkozzon
                    vele...</p>
				<p>- Délelőtt is itt volt? - kérdezte, míg a kabátját idegesen akasztotta a
                    szögre.</p>
				<p>- Hát.</p>
				<p>- Ahogy én elmentem, rögtön jött?</p>
				<p>- Aha.</p>
				<p>- Persze, tudhattam volna. Délután is, ahogy én kihúztam a lábam, mi?</p>
				<p>- Tessen?</p>
				<p>- Eredj a fenébe, dógodra, nincs dógod?... Minden piszkos...</p>
				<p>A süldő lány lehúzta a nyakát, s bebújt a konyhába.</p>
				<p>Samu mindenféle ürügyet keresett, hogy minél később kelljen bemenni a szobába. A
                    kabátja zsebéből zsebkendőt keresett ki, s fúvogatta az orrát, hogy odabent
                    hallják, hogy nem gyávaságból marad idekinn. Hanem dolga van.</p>
				<p>De addig-addig, muszáj volt mégis egyszer csak benyitni.</p>
				<p>Előretartotta hát a két szál gyöngyvirágot, mintegy békezászlónak, s utána a nagy
                    piros orrát dugta be a két ajtó közt a nyíláson, csak úgy körülpislantott.</p>
				<p>A nagy függőlámpa égett, mint máskor, de Aranka nem ült az asztal mellett
                    varrogatva, kötögetve, mint máskor, hanem egészen furcsán ült az ablaknál, s nem
                    nézett vissza.</p>
				<p>Erre ő felhúzta a szemöldökét magasra.</p>
				<p>Jól nézünk ki - mondta magában.</p>
				<p>Lábujjhegyen, kinyitott szájjal, lépegetve, mint egy pulyka közelítette meg a kis
                    feleségét. Mivel az csak nem akart visszanézni rá, gyorsan odatartotta az orra
                    alá a gyöngyvirágot.</p>
				<p>Arankát úgy ütötte meg a virág illata, mintha gyilkos merénylet történt volna
                    ellene. Szinte fölsikoltott.</p>
				<p>Akkor visszanézett a Samu arcára, s a legnagyobb bámulattal látta, hogy Samu
                    vigyorog, s visszafojtott lélegzettel nézi, mit szól a virághoz.</p>
				<p>Ebben a pillanatban feltűnt Aranka előtt, hogy “minden férfi egyforma!”</p>
				<p>Samu is azt csinálja, amit a Máli néni ura?... Jön mintha semmi sem történt
                    volna?</p>
				<p>Egész meghalt ettől a rémülettől. Néhány pillanatig se holt, se eleven nem volt,
                    annyira hatott rá ez a borzalmas lehetőség. Kiutasítja... kikergeti... a szemébe
                    dobja a virágot... szakít... most elválik tőle...</p>
				<p>De csak a pillanat ezredrészéig, akkor már felülkerekedett benne az okosság, a
                    női ösztön, a kipallérozott női bölcsesség: már ő tanult, tanult a Máli néni
                    esetén, s valahogy egész önkéntelenül győzött benne az a tudat, hogy nem szabad
                    ezt tennie... Elvette a gyöngyvirágot, s fehér ujjai közé fogta...</p>
				<p>Aztán leejtette a kezét az ölébe, s elfordította a szemét.</p>
				<p>Samu a körülményekhez képest meg volt elégedve ezzel az első lépéssel: úgy
                    fogadta, mint kapitulációt.</p>
				<p>Odahajlott a felesége fölé, s megcsókolta a homlokát.</p>
				<p>Egy percenetig azt akarta, hogy most egyszerűen letérdel előtte, s az ölébe
                    hajtja a fejét, ennek a szent, ennek a mártír asszonykának, mint mikor rossz
                    volt, bűnbocsánatért az anyjának. De akkor, maga sem tudta, hogy, eszébe jutott
                    valami korai elhatározása, amit ma délután a kávéházban fogadott, hogy az
                    asszonyt meg kell büntetni, ki kell böjtöltetni.</p>
				<p>Mosolygott hát, de mereven, s nem csókolta meg még egyszer azt a drága szép kis
                    gömbölyű homlokát, azt a fehér és glóriás kis homlokot, hanem elnézett egy
                    pillanatig messzire, aztán ezt mondta:</p>
				<p>- Nem csodálatos ez, hogy ilyenkor gyöngyvirág tud lenni?</p>
				<p>Aranka úgy tartotta a kezében a gyöngyvirágot, mint a mártír nők a liliomot a
                    régi képeken. Erre a szóra végigborzongott rajta egy fojtott düh, s szerette
                    volna a gyöngyvirágot összemorzsolni... De újra csak lebírta magát, Máli nénire
                    gondolt: nem, azt mégsem lehet tenni, hogy Samu most elmenjen három napig
                    lumpolni a Bikába... mert akkor sose látják egymást többet... mert ő nem megy
                    utána soha... ő soha... akármi lesz is...</p>
				<p>Samu meg volt nyugodva attól, hogy Aranka nem szólt... Jobban szerette volna
                    ugyan, ha szól, ha nevet, ha a nyakába ugrik, ha bocsánatot kér...
                    bűnbánattal... meg is tudott volna neki bocsátani... isten bizony meg... De
                    óvatos volt, na, na, ne legyen az ember túl követelő... egyelőre az is valami,
                    ha nem szedi ki a szemét...</p>
				<p>- És az illata - mondta hangosan -, szagolja csak meg, szagolja csak... Nagyszerű
                    illata van... isteni illata...</p>
				<p>Kényszerítette, hogy Aranka megszagolja a virágot. Lehajolt hozzá, megfogta a
                    kezét, s felemelte az arca irányában...</p>
				<p>Arankában forrt a düh, s ellenállott... De összeszorította a fogát, s nem lökte
                    el a Samu kezét.</p>
				<p>Nagyot lélegzett, mikor ez a goromba fráter eleresztette a kezét, a szeme
                    könnyfátyolos volt, jaj de ki tudott volna pakolni... csak ne járt volna az
                    eszében a Máli néni esete...</p>
				<p>- Olyan álmos voltam egész délután - mondta Samu, s tovament, végigbillegett a
                    szobán. - Irtóztató álmos... Olyan álmos voltam, hogy a végén bementem a
                    főnökhöz, s azt mondtam neki: “Nahát, kedves főnök úr, a nyíri farsang azért egy
                    kicsit megfeküdte az idegeimet... Szavamra, le tudnék heveredni erre a kanapéra,
                    s külön napidíj mellett hajlandó volnék aludni tizenkét órát egyfolytában...
                    hehehe...” Azt mondja a főnök úr: “Parancsoljon, kedves barátom, tessék,
                    tessék... ne zavartassa magát...” “Nem, köszönöm szépen, nem, igazán, ezt nem
                    fogadhatom el, nagyon hálás vagyok... de nem, annyi a restancia... alássan
                    köszönöm, főnök úr... Majd alszom az éjjel... Mert most csak hazamegyek, egy
                    kicsit megvacsorázom, aztán lefekszem... Húú, hogy fogok én aludni, de
                    hogy...”</p>
				<p>Nagyobb elhihetőség kedvéért mindjárt ásított is egy jót.</p>
				<p>Sétált egy kicsit; nagyon csinálta a fölényességet, nagyon adta a bankot, hogy ő
                    mennyire önálló, zavartalan, hogy milyen nagyon rendben érzi a szénáját.</p>
				<p>Megállott a feleségecske fölött, olyanformán, mint a tanár, órán, mikor iskolai
                    dolgozatot csinálnak, megáll, hol e fölött, hol ama fölött, s rettegteti a
                    diákokat, amint bepillant a dolgozatukba, s mindenikben, a legjobb tanulóban is
                    az az érzés ilyenkor, hogy a tanár szeme föltétlenül belevarázsol az írásba
                    néhány íráshibát...</p>
				<p>- Iggazán csodálatos... a gyöngyvirág... télen...</p>
				<p>Az első szó után alig tudott valamit nyögni, mert eszébe jutott, hogy Aranka már
                    a vonatban azt mondta: két g-vel!... A levélre gondolt: ugyan mit írt ő abban
                    két g-vel, amit csak eggyel kellett volna írni!... Ah, az az átkozott levél,
                    csak azt lehetne törölni az életéből... vagy hogy éppen az a baj, hogy azt nem
                    lehet?... Biztos, hogy itt van köztük most is az a fölösleges g... Ejnye, ez az
                    asszony, még egy szót sem szólott, mióta itthon van, ő folyton csak petyeg,
                    beszél, kezd, s ez meg sem mukkan... Mit? ez akar talán truccolni?...</p>
				<p>Aranka csak ült, csak ült a helyén tovább, Samu fogta magát, leült az asztal
                    mellett. Elővette a cigarettatárcáját, és sodort egy kis cigarettet... Az persze
                    már mind elfogyott, az emlékezetes cigaretták, amiket utánahozott Aranka az urak
                    közé...</p>
				<p>Engedelmet sem kért most, mint máskor szokott, hogy szabad-e rágyújtani.
                    Egyszerűen rágyújtott. Jól van. Ha az asszony truccol, úgy is meg lehet lenni:
                    akkor neki viszont mindent szabad. Ha nem beszél, akkor tűr. Ha tűr: az is
                    álláspont, azon is meg lehet valahogy maradni... Még jobb, mintha pörölne...</p>
				<p>- Hallom, vendége volt - így a cigaretta mellől.</p>
				<p>Aranka szeme megrándult, s tovább nézte a sötét utcát, a távoli gázlángokat.</p>
				<p>- S jó kiadós vendég. Reggel beül, délben el. Délben beül, este el...</p>
				<p>Aranka érezte, hogy egyre gyűl benne a hőség.</p>
				<p>- Örrvendek (két r-rel), hogy ilyen jó társasága van - szólt Samu.</p>
				<p>- Igen?</p>
				<p>- Igen.</p>
				<p>- Akkor jó... Nekem csak egy célom van: hogy maga örvendjen!</p>
				<p>- Igen?</p>
				<p>- Igen.</p>
				<p>- Akkor jó: nekem is csak ez az egy célom van: hogy örüljek.</p>
				<p>Samu mosolygott, mintha valami jelentékeny szellemességet mondott volna, de fájt
                    neki az Aranka gúnyja.</p>
				<p>Aranka fáradtan szomorú lett: igen, ő tudja, hogy így van: csak az az egy célja
                    van ennek az úrnak, hogy ő maga örüljön az életének.</p>
				<p>Bejött a kis, mocskos lány, s megterítette az asztalt, tányérokat rakott fel,
                    poharakat, kimondhatatlan lassúsággal és ügyetlenséggel.</p>
				<p>Samu nézte, mi folyik itt, nem szólt. Aranka nem is nézte, ő sem szólt. Mintha
                    betegség volna a háznál.</p>
				<p>Kivárhatatlan sokára megvolt a terítés, akkor azt mondja a lány:</p>
				<p>- Nagysága, kérem, mit tálaljak?</p>
				<p>- Kérdezd az urat.</p>
				<p>Samu kinyitotta a száját. Még ilyet nem hallott.</p>
				<p>A lány tétován nézett hol egyikre, hol másikra.</p>
				<p>Samu valami ismert álszeméremből nem akarta, hogy a lány észrevegyen valamit
                    abból, ami itt folyik. Sietett elvenni az élét ennek a jelenetnek, s tényleg
                    átvette a parancsnokságot a süllyedő hajón.</p>
				<p>- Majd azokból, amit hoztunk... Á spórolni kell, spórolni kell - mondta ötletesen
                    -, majd a farsangi maradékokat eszegetjük.</p>
				<p>- Tessen? - mondta a lány.</p>
				<p>- Majd én behozom - szólt Samu.</p>
				<p>Felállott, s kiment a felesége spájzába, s elkezdett összerakni tányérra a sült
                    kacsából néhány jó darabot...</p>
				<p>- Parancsoljon, nagyságos asszony - tálalta be az asztalra, kissé
                    piszkálódva.</p>
				<p>Egész jól meg fog élni magában - mondta Aranka gondolatban, s száraz szemmel
                    nézte az egész komédiát. - Nincs is szüksége rám.</p>
				<p>Azt érezte, amit az ember csak akkor érez, azt a fájdalmat, a fölösleges ember
                    fájdalmát.</p>
				<p>Mi szüksége is volna rám?... Kellettem neki egy kicsit... tetszett neki, hogy
                    elhoz magának... De se a szívének, se a lelkének nincsen rám szüksége... Akárki
                    be tudja tölteni a helyemet: minden nő...</p>
				<p>Samu viszont ezalatt azt gondolta, hogy ez mégis borzasztó, mi lett ebből a drága
                    kedves kis fészekből. Máskor olyan jól, de olyan kimondhatatlanul jól érezte
                    magát idehaza... Egészen más az, ha az asszonykának jókedve van, csacsog és
                    dalol, és tele van vidámságával a ház... S ő rettenetesen fél a veszekedéstől...
                    Már ez is ijesztő némaság: szeretne enni, nem mintha nagyon éhes volna, de ha az
                    asztalon van az étel, akkor enni kell, s különben is enni jó... az még valami jó
                    ebben a silány életben...</p>
				<p>- No, parancsoljon... tessék parancsolni... méltóztassék... nagyságos asszony…
                    Na, jöjjön már, szívem, ne kéresse magát...</p>
				<p>- Csak tessék.</p>
				<p>- Nem eszik?</p>
				<p>- Nem.</p>
				<p>- Miért?</p>
				<p>- Fáj a fejem.</p>
				<p>- Mert éhes.</p>
				<p>- Nem.</p>
				<p>- Dehogyisnem. Én tudom, hogy maga éhes, s attól fáj a feje.</p>
				<p>Csöngetett a lánynak, közben tovább beszélt csúfolódó dühvel.</p>
				<p>- Ne krenkolja magát, na... Még nem esett ki a világ feneke... Lesz még
                    rosszabbul is... - mondta fölényesen s kissé nyersen.</p>
				<p>Az lehetetlen - szólt magában Aranka. - Mi jöhet még ezután.</p>
				<p>- Főzz két csésze teát! de hamar! - lármázott a lányra egyszerre olyan gorombán,
                    ahogy még soha. - Miért nincs készen? Abszurdum, hogy itten semmi sincsen máma!
                    Az ember kidolgozza magát a hivatalban, hazajön, s itt nincs semmi.</p>
				<p>Aranka csak nem mozdult. Látta, hogy itt vége mindennek. Ezt a nyers hangot, ezt
                    ő még nem hallotta Samutól. Eddig mindig csak könyörgött, és epedt, s most így
                    tud rákiáltani... Már ezután ez így lesz! Ma kezdődött meg... Mindig
                    csodálkozott, hogy a férjek hol vették s hogy mernek úgy ráripakodni a
                    feleségekre... Azt hitte, ezt nem fogja megérni soha, vagy ha igen, az első
                    alkalommal belehal...</p>
				<p>Samunak újra eszébe jutott, hogy neki ma fölényesnek kell lennie, s koplaltatnia
                    kell az asszonyt:</p>
				<p>- Különben, hogyha magának jobban esik duzzogni és sóhajtani, én sohasem szoktam
                    elrontani a más mulatságát. Érdekes. Hát tessék. Nekem kötelességeim vannak az
                    élettel szemben s még magával szemben is. A főnököm már ma is görbe szemmel
                    nézett rám, nem lehet nekem álmosan menni a hivatalba. Nagyszerű. Nem vagyok én
                    gróf, sajnos, nem tudom én eltartani magát az őseim vagyonának kamataiból... Ha
                    nem akar enni... majd eszik, ha megéhezik... Egyelőre én nem hagyom befolyásolni
                    magamat ilyen asszonyi szeszélyek által.</p>
				<p>S kivette a legnagyobb kacsadarabot, s elkezdte késsel, villával
                    szétszaggatni.</p>
			</div>
			<div type="chapter">
				<head>10</head>
				<p>Nem értette, hogy történt, hogy már éjfél, s még most is ébren vannak. Egészen
                    levetkezve ott áll a felesége ágya mellett, s gyűlölettől szikrázó szemmel nézi
                    az éjjeli lámpa fényénél az asszonykát.</p>
				<p>- Maga egy mostoha tyúk - mondta neki. - Érti, ezt én mondom magának. És ha
                    rögtön le nem fekszik rendesen, megverem.</p>
				<p>Aranka teljesen felöltözve kuporgott az ágy közepén, cipőstül a dunnák közt.</p>
				<p>Samu a hosszú hálóingben úgy nézett ki, mint Sancho Pansa némelyik Don
                    Quijote-kiadásban a hordók közt. Mezítláb volt, s el volt tökélve, hogy
                    tüdőgyulladást fog kapni, csak azért, hogy az asszonyt megbüntesse.</p>
				<p>Úgy vette észre, Aranka mozdulatot tesz, hogy mint ma éjjel már egynéhányszor,
                    kiszökjön az ágyból a másik szobába, amely már hideg volt, mint a
                    farkasordító.</p>
				<p>- Se nem enni, se nem aludni? Bánnám is én, de hogy számoljak be az anyjának?...
                    Nevetséges... Azt hittem, egy komoly, felnőtt asszonyt hozok magamnak, s egy
                    haszontalan gyerek... Rögtön feküdjön le, vagy jön a fegyelem...</p>
				<p>Aranka már egészen ki volt merülve, de makacs volt és szívós. Persze, Samu olyan
                    könnyen bírt vele, mint egy gyerekkel, csak felkapta, ahányszor kifutott, s
                    ölben hozta vissza. Aztán bepólyálta a dunnájába, mint egy csecsemőt, s úgy
                    tartotta negyedórákig leszorítva.</p>
				<p>Samu átkozta a hülyeségét, hogy kijött az esti kontenanszból. Milyen fölényes
                    volt még a vacsoránál, persze, akkor még azon az állásponton volt, hogy az
                    asszonyt ki kell koplaltatni. Vacsora után, jóllakva, fölmelegedve mást gondolt:
                    azt, hogy az asszonyt nem koplaltatni kell, hanem kielégíteni.</p>
				<p>Először is elkezdett vele birkózni, hogy szétfeszíti a fogait, s beletöm valami
                    ételt... Mikor ez nem ment, akkor elhatározta, hogy agyon fogja csókolni, s
                    ezzel kábítja el, míg el nem veszti a makacs keménységét. De az asszony pofozott
                    és karmolt. Akkor le akarta fektetni, s már teljes három órája birkóznak, s ne
                    adj isten semmire sem tud menni vele.</p>
				<p>Fújt s lihegett, s folyton pusmogott halkan, hogy mégis, a szomszédok ne hallják,
                    a vékony bérházfalakon keresztül:</p>
				<p>- Majd én meg fogom tanítani magát. Móresre. Fog még nekem maga fél lábon
                    táncolni, garasér. Ha fütyülök.</p>
				<p>Végig, végigment a szobán.</p>
				<p>- Kis komisz, hogy tud harapni! A macska. Hálátlan. Én a véremet pusztítom érte,
                    s ő itt henceg. Mi közöm nekem hozzá... Mintha nem kaptam volna mást...</p>
				<p>- Menjen, menjen azért a másikért, menjen, és engem hagyjon békén. De hagyjon
                    békén. Feküdjön le! Azért dühös, mert nem tud aludni. Ahogy vacsorázni tudott,
                    le is fekhet.</p>
				<p>- Le is fekszem.</p>
				<p>- Feküdjön is.</p>
				<p>Samu lihegett, s valami álgavallérsággal azt mondta:</p>
				<p>- De csak magával. Ha elváltunk, akkor nem bánom, maga mit tesz, és hogy, de most
                    még tudtommal a feleségem, most még én parancsolok magának...</p>
				<p>- Nekem nem parancsol senki: nem bizony. Én a magam ura vagyok.</p>
				<p>- Maga az én rabszolgálóm.</p>
				<p>- Phö... De nagy legény...</p>
				<p>Samu végre elszánta magát:</p>
				<p>- Ej, mit fogom enni magamat evvel a semmiházi békával. Vigyázzon, mert ha
                    lefekszem, nem fogok felkelni a maga szép szeméért.</p>
				<p>- Meg vagyok rémülve.</p>
				<p>Aranka most a lányokra gondolt. Ha azok látnák most, mi van itt... Egy se menne
                    férjhez... Egy se... Jaj, szegények, csak ne is menjenek... Hogy irigylik tőle
                    ezt a levelező Samut: no, akármelyiknek... no, egyiknek se kellene, csak most
                    látnák, most, nem olyankor, mikor felrángatja az orrát, és kuncogva tréfál…</p>
				<p>- Lefekszik, vagy nem? - kérdezte Samu még egyszer és utoljára.</p>
				<p>- Semmi köze hozzá.</p>
				<p>- Lefekszik, vagy nem?</p>
				<p>- Menjen aludni, jobb lesz!</p>
				<p>- Lefekszik, vagy nem?...</p>
				<p>- Nem.</p>
				<p>- Hát csak ezt akartam hallani - mondta Samu, azzal bevetette magát a másik
                    ágyba, úgyhogy az majd összeszakadt alatta, a fülére rántotta a takarót, a nagy
                    dunnát, s elhatározta, hogy most aztán felőle kiugorhat az ablakon.</p>
				<p>Arankának első dolga volt, hogy kisiklott a szobából.</p>
				<p>Samu sokáig feküdt a dunna alatt, míg szépen felmelegedett.</p>
				<p>Pillanatonként aludt, kábult volt, hisz ha valaha, most lehetett álmos... de
                    minden második pillanatban felébredt, s önkéntelen is figyelt... Egyszer aztán
                    úgy tűnt fel neki, hogy már van néhány órája, hogy alszik, akkor kiugrott az
                    ágyból, s minden tétova nélkül kirohant a másik szobába. Pont ugyanazon a helyen
                    találta Arankát, ahonnan ma éjjel már legalább tizenkétszer behurcolta. Rémes
                    hideg volt abban az átkozott szobában, s az asszonyka ugyanazon a helyen ült,
                    ahol találta ma délután, mikor hazajött a hivatalból. Nézett kifelé az ablakon
                    mereven, talán nem is élt ez az asszonyka ezen az éjszakán...</p>
				<p>Samu letérdelt előtte a földre:</p>
				<p>- Báránykám... kedves... kicsi barikám... jöjjön aludni...</p>
				<p>Az asszonyka nem szólt.</p>
				<p>- De mi az istenfenéjét tud itt csinálni. Én azt hiszem, meg van őrülve -
                    dühöngött újra a másik végletbe esve Samu.</p>
				<p>- Akkor menjen, s feküdjön le - mondta Aranka. - Miért kelt fel!</p>
				<p>- Féltem magát.</p>
				<p>- Ugyan?</p>
				<p>- Igenis, féltem.</p>
				<p>- Majd ha nem leszek itt, nem fog félteni.</p>
				<p>- Bolond beszéd...</p>
				<p>Már meg is bánta ezt a szót, most újra elvadítja magától.</p>
				<p>- No, ne haragudjon! Mindent visszavonok. Mindent visszaszívok, mindent
                    visszaszippantok, csak jöjjön aludni.</p>
				<p>- Menjen, ha annyira fázik.</p>
				<p>Samu felugrott, azt hitte, meg fog őrülni. Szédülés fogta el, azt hitte, megüti a
                    guta. Az utcáról beszűrődő fényben látott egyet-mást a szobában. Felkapta a
                    nehéz üveg hamutartót, ami az asztal közepén állott, igen jólesett a tenyerének,
                    az ujjainak megmarkolni, meglóbálta, s zsupsz, belevágta a nagy tükör
                    közepébe!</p>
				<p>Óriási csörömpölés egy pillanatig! Utána rémült csönd. Az a nagy tükör a Máli
                    néni hálószobájával közös falon állott.</p>
				<p>- Hisz ez meg van őrülve! - ugrott fel Aranka, berohant a hálóba, perc alatt
                    ledobálta magáról a ruhát, bebújt a paplan alá, s egy pillanat múlva hallani
                    lehetett, hogy verődik össze a fogacskája...</p>
				<p>Samu lábdunnákkal takarta be, átölelte, s mikor ő maga is lecsillapodott
                    valamennyire, isten bizony nem sajnálta a nagy tükröt.</p>
				<p>Csak a radikális kúrának van hatása, nevetett magában.</p>
			</div>
			<div type="chapter">
				<head>11</head>
				<p>Másnap reggel nagyon vidáman ébredt, állandóan mosolyt fojtogatott a vékonyka
                    szája szélén, szólani nemigen mert, de borzasztóan tetszett neki az éjjeli
                    hőstette. Ez azután koronája volt a férfiúi bátorságnak. Jüh, hogy csörömpölt a
                    nagy tükör! Mielőtt hivatalba ment volna, még terepszemlét tartott, a kis
                    cselédlány kétségbeesett rémülettel nézte a borzasztó kárt, s nem mert a
                    szétpattogott üvegekhez nyúlni.</p>
				<p>Ő azonban mosolygott, nevetgélt magában, ahányszor eszébe jutott, hogy Aranka,
                    mint egy megriasztott tengerinyúl, futott a vackába, halkan és vidáman kacagnia
                    kellett.</p>
				<p>A hivatalban első dolga az volt, hogy Józsefet előszólította:</p>
				<p>- Józsi, Józsi fiam, jöjjön csak... Menjen el egy üvegeshez, kerítsen egy jó
                    üvegest... S mondja meg, hogy azonnal küldjenek ki a lakásomra egy embert, hogy
                    az mérjen le egy állótükör rámát. Az éjszaka véletlenségből összetört nálam a
                    nagy tükör... Mire én délben hazamegyek, annak meg kell csinálva lenni. A
                    számlát még délig hozzák ide hozzám.</p>
				<p>A szolga elment, s ő frissen s kedélyesen hozzáfogott a munkához, ami ma olyan
                    jólesett neki, hogy már két hete nem dolgozott ilyen gyorsan s kedvére. Még az
                    sem rontotta a jókedvét, hogy most előleget kell fölvenni a tükörszámlára.</p>
				<p>Aranka bezzeg duzmaszkodva ébredt.</p>
				<p>- Mi az, fiam, mi az? - jött be hozzá Máli néni, s odaült az ágya mellé. - Ti
                    éjszaka nem hagyjátok az embert aludni?... Az isten szerelméért, azt hittem,
                    égszakadás, földindulás...</p>
				<p>- Semmi - mondta Aranka, s kényelmetlenül elfordította a fejét.</p>
				<p>- Semmi, persze, semmi, képzelem - nevetett Máli néni...</p>
				<p>Aztán egyszerűen, engedelem nélkül bement a másik szobába, s összecsapta a kezét,
                    ahogy a tükörcserepeket meglátta.</p>
				<p>- No fiam, hát ez bebiztosított magának. Most már bebiztosította magát, hogy el
                    ne válhass tőle.</p>
				<p>Aranka tágra nyitotta a szemét:</p>
				<p>- Hogy?</p>
				<p>Máli néni savanyúan mondta:</p>
				<p>- Azt mondják, amelyik lánynak a szobájában tükör eltörik, az hét évig nem megy
                    férjhez. Hát úgy van ez, fiam, az asszonyokra is. Amelyik asszonynak az ura
                    eltöri a nagy tükrét, az nem megy másodszor férjhez. Hét évig. Azután meg mán
                    elvitte a macska.</p>
				<p>- Eh. Sokat adok az ilyen babonákra.</p>
				<p>Máli néni ravaszul nézett rá.</p>
				<p>- Rajtam legalább betőtt.</p>
				<p>- Hogyhogy?</p>
				<p>- Tudod, libácskám, az én boldogultam is ezt csinálta... Egy ilyen nézeteltérés
                    alkalmával dühében földhöz vágta a levesestálat... Persze erre elhallgattam,
                    ezek a rabiátus vadállatok, ha kijönnek a sodrukból, persze az ember nem mer
                    tovább packázni... De egy másik alkalommal földhöz vágta a borospalackot... Ezt
                    már csak néztem, de valami megmozdult bennem. Csak próbáld még egyszer, mondtam
                    magamban! Hát egyszer megint dobálni kezdi az edényemet. Igen? Fogtam én is a
                    lavórt, földhöz vágtam a lába előtt (olyan rózsaszínű, nagy lavór volt). Fogtam
                    a kancsót, földhöz vágtam, fogtam a szappantartót (persze éjjel volt, a
                    hálóban), akkor el akarja kapni a kezem, a porcelán szappantartó kirepül, s bele
                    a nagy tükörbe...</p>
				<p>Olyan temperamentumosan adta elő ott a szoba közepén, hatalmas karjaival
                    hadonászva, hogy Arankának ettől a váratlan fordulattól elállott szeme, szája,
                    aztán egész szívvel elkezdett kacagni.</p>
				<p>Csak úgy vergődött a párnák között, annyira tetszett neki a néni tromfja.</p>
				<p>- Igen - mondta a néni -, ha ő csapkodja az én edényemet, én is csapkodom. Sokat
                    fog velem komédiázni... Az egészben csak az a baj, hogy a tükör eltört: azért
                    nem fogok soha férjhez menni.</p>
				<p>A nevetés Arankát egy kicsit felvillanyozta, de azért most már óvatos lett a
                    nénivel szemben, s az éjszaka történetéből semmit sem mondott el. Vagy nem is
                    volt mit elmondania, vagy nem emlékezett maga sem arra, ami történt?...</p>
				<p>Amint felöltözött, s hozzá akart fogni a tűnődéshez, mit csináljon a törött
                    tükörrel, roppant szégyellte a dolgot, akkor beállított az üveges. Görbe, suta
                    kis ember volt.</p>
				<p>Aranka ettől még jobban zavarba jött, ezer szerencse, hogy ott volt Máli néni, s
                    azt mondta:</p>
				<p>- De hisz ez nagyon jó jel! Ha Samu már küldi is az üvegest, akkor nincs semmi
                    baj. Nem csináltatja meg az ember ott a tükröt, ahol nem akar többet tükörbe
                    nézni...</p>
				<p>Ez ismét megzavarta Arankát: nagyon csodálatos volt neki, hogy folyton az
                    sugárzik ki a néni beszédéből, hogy neki kell féltenie az urát, neki kell attól
                    félnie, hogy elhagyja a párja... Ő, szegényke, a lelke mélyén egészen másképpen
                    érezte, ő úgy szerette volna tudni, hogy ő az a drága kincs, akiért epedve s
                    reszketve küzd a hős...</p>
				<p>Mindenesetre nagy letörés volt reá ez a fordulat, az éjszakai harc minden
                    csúnyasága mellett is szép volt ehhez képest. Samu ha kínjában gorombáskodott
                    is, de mégiscsak folyton utána és megint csak utána jött... S most is ő jön
                    utána? Hogy kell fölfogni ezt a tényt: az üvegest? nem úgy, hogy Samu be akarja
                    tapasztani a sebet, amelyet hirtelen dühében vágott?...</p>
				<p>Nehezen várta a delet.</p>
				<p>Az ebéd csöndesen folyt le, Samu sietett, s rögtön elment hazulról. Este későn
                    jött haza, azt mondta, a restanciák miatt.</p>
				<p>Egyáltalán nem volt elintézve semmi. Samu úgy járt, mintha nyársat nyelt volna,
                    kibékíthetetlen s szűkszavú volt. Nem lehetett megközelíteni, nem lehetett neki
                    megbocsátani. Látszott rajta, hogy most aztán elvek szerint jár el, szórakozott
                    volt, és valósággal bújt Aranka szeme elől.</p>
				<p>Aranka megijesztve s keservében elkezdett újra szilaj lenni és ideges.
                    Észrevette, hogy az uracskája ki akarja forszírozni a bocsánatkérést, s ettől
                    ismét felbőszült: azt soha!</p>
				<p>Tűrhetetlen volt a levegő, feszült és villamossággal tele.</p>
			</div>
			<div type="chapter">
				<head>12</head>
				<p>Harmadnap délben aztán kitört a vihar.</p>
				<p>Samu délben komorabban s feszesebben jött haza, mint valaha.</p>
				<p>Leült az ebédhez, s amint belemerítette a kanalát, már le is tette.</p>
				<p>- Moslék! - mondta határozottan.</p>
				<p>Aranka felpattant.</p>
				<p>- Magának moslék?... Maga nyavalyás!...</p>
				<p>- Moslék - ismételte Samu.</p>
				<p>- Kikérem magamnak. A maga anyja ennél hitványabb moslékon nevelte fel
                    magát...</p>
				<p>- Az anyám? - ámult el Samu.</p>
				<p>Aranka érezte, hogy messzebb ment, mint kellett volna. Elhallgatott.</p>
				<p>- Maga csak ne bántsa az én anyámat - rikácsolt Samu valami erőltetett haraggal.
                    - Hanem az a vén boszorkány a szomszédban!... Az próbáljon még egyszer belépni
                    az én házamba!... Érti?... Kitiltom innen!... a Máli nénit... Már megint az
                    heccelte fel ellenem... Már megint itt ült reggeltől kezdve, tudom! Tisztában
                    vagyok vele, értesülve vagyok!... Érti?... tessék tudomásul venni, hogy többet
                    ebbe a lakásba annak az asszonynak belépni nem szabad... Érti? Érti... Az minden
                    rossznak az oka. Az tanítja itt ki magát ellenem. Spicliskedésre...
                    Bizalmatlanságra... Hűtlenségre, a kerítő!... Csak még egyszer... csak én
                    egyszer itt tudnám kapni, úgy röpíteném ki innen, hogy a lába sem éri a
                    földet...</p>
				<p>- Maga beszél, maga szédelgő, lánybolondító?</p>
				<p>- Ez az! - mennydörgött Samu. - Csakhogy végre helyt vagyunk! Én feláldozom az
                    életemet, elszalasztom a jövőmet, tönkreteszem a karriéremet, hogy boldoggá
                    tegyem azt a lényt, akit jobban imádok, mint az isteneket... S azt kell látnom,
                    micsoda hihetetlen örvények felett forog az életem, hogy minden pillanatban az
                    egész életem semmibe veszhet!... Ezt nem tűröm, s nem, ezt nem tűröm!... Vagy
                    legyen vége ma ennek a komisz életnek, vagy pedig új alapokra kell fektetni az
                    egészet, és ki kell küszöbölni az ilyen alacsony gyanúsításoknak és gonosz
                    spicliskedéseknek még az árnyékát is... Mert ez így nem mehet tovább: nem és
                    százszor nem! Én egy ártatlan és szorgalmas és komoly családapa vagyok... Maga
                    pedig... maga pedig...</p>
				<p>- Mi vagyok én? mi vagyok én? - sikoltozott Aranka egészen kikelve magából.</p>
				<p>Samu megállott, s némi jóságnak álarcát vette magára, s a meghatottságtól, a
                    rendíthetetlen szerelemtől remegő hangon mondta:</p>
				<p>- Maga a legártatlanabb, a legnaivabb kis teremtés, aki valaha a világon volt. Ó
                    maga! Hogy nem néz maga elé, s nem lát tovább az orránál... Figyeljen ide, maga
                    szerencsétlen: hisz ez az egész szerelmeslevél-dolog, úgy ahogy volt mindenestől
                    egy nagy próba volt a maga számára, hisz ez ki volt csinálva! Ez ki volt
                    okoskodva, maga csacsi: ha énnekem a zsebemben szerelmes levél van, csak nem
                    vagyok olyan füles, hogy magát rászabadítom... Hát nem ütött szeget a fejébe,
                    hogy én azt mondtam: keresse meg a cigarettatárcámat?... Odamegy, kikutat,
                    összeforgat mindent: mert én azt akartam, hogy találja meg... azt a levelet...
                    Azért küldtem a zsebembe...</p>
				<p>Aranka elkábulva nézett a Samu szemébe, s lángvörös lett. S ez a gazember még
                    csak nem is hunyorított az ártatlan pillantásra.</p>
				<p>- Kis báránykám, édes bogaram nekem - mondta suttogva, s megfogta és két ujja
                    közé vette a feleségecskéje állát -, jaj, de nagy csacsinszki valaki... Maga,
                    maga... három napig tudja itt gyötörni magát és engemet, s egyszer sem mondja:
                    hát hol van az a levél?...</p>
				<p>Nagy szünetet tartott.</p>
				<p>Ez alatt a szünet alatt erős leviharzás folyt le a lelkekben. Samu nem tudta
                    azért, biztosra mehet-e a dologban, mert igaz, hogy ő teljesen mindenre
                    fölvértezve állott, de az asszonyi lélek az annyira kiszámíthatatlan, mint a
                    balkezes vívó...</p>
				<p>- Lássa: én nem akartam provokálni semmit... Én ártatlan lévén, az
                    ártatlanságomban éltem, de nem tudom tűrni, hogy maga szenvedjen. Mert hiába
                    tagadja, én látom, hogy maga szenved. Szegénykém, hiszen már csak a csontja,
                    bőre, három nap alatt egészen lesoványodott. Én nem tűrhetem tovább ezt az ok
                    nélküli mártírkodást: inkább itt van a levele, odaadom magamtól... veszekedés és
                    pörölés nélkül... tessék, itt van, felbontatlanul s olyan gyűrötten, ahogy
                    lehet... Nézze meg... Ez az?... Ez?... Volt ez postán? Van ezen bélyegző? Volt
                    ez idegen kézben?... Hanem az az egy bizonyos, hogy többet nem hagyok a maga
                    orra előtt semmiféle levelet, nem bizony, míg csak méltónak nem mutatja magát
                    arra... Azazhogy, ezt sem: tessék: itt a zsebem, itt a tárcám, itt az
                    íróasztalom kulcsa, itt a szívem, itt van minden kitárva maga előtt: nézzen
                    bele, kutasson benne... ez egy tiszta forrás, amin nagyon könnyű keresztüllátni
                    egészen a fenekéig...</p>
				<p>Aranka engedte, hogy odavonja a mellére, közben szédelegve nézte a levelet ott az
                    asztal sarkán, ahogy ott volt, gyűrötten, felbontatlanul. Kóválygott az
                    eszecskéje, s nem tudott hinni ebben az őszinteségben... De azt látta, itt
                    valami olyan folyik, ami felette van a megérthetőségnek... forrás, forrás, de
                    béka van a fenekén... A Samu hangjában van valami, ami nem tetszik az ő
                    szívének...</p>
				<p>De Samu tovább áradozott:</p>
				<p>- Csak emlékezzen vissza, eltiltottam én valaha attól, hogy belenézzen a
                    dolgaimba? bezártam én a fiókot maga előtt? eldugtam a tárcámat?... Kellett
                    magának spiónkodni?... De hát most aztán becsületesen ki is próbáltam ám: most
                    megláttam, hogy micsoda ingatag talajon van építve a mi házunk! Most leckét
                    kaptam én is, nemcsak maga... Remélem, hogy többet, míg él, nem fog bennem
                    kételkedni, és most bontsa fel a levelet. - A hangja annyira tele volt
                    önbizalommal, hogy ez maga kínosan érintette az Aranka szívét. Unszolásra,
                    kénytelenkedve föltépte a levelet.</p>
				<p>- Nézze meg, nézze meg! Az a levél, vagy nem! Ott van most is a nyoma, ahol
                    felbontotta, maga kis hamis, én ezt úgyis észrevettem volna, ha maga nem szól...
                    Na, most tépje fel...</p>
				<p>Aranka feltépte.</p>
				<p>- Na, na, na, mi van benne, lássuk, mi van benne! Áááá, pity, pity, pity... Maga
                    huncut, maga zsivány, maga huncutok huncutja!... Pity, pity, nagyon
                    szellemes.</p>
				<p>Aranka nem róhatta meg, odapillantott Samura. Csodálatos volt neki ez az egész
                    dolog. Nem volt ez istentől való; már tudta, már esküdni mert volna rá, hogy nem
                    meglepetés Samunak, hogy mi van a levélben... nem először látja ezeket a
                    lapokat, sőt... felbontotta ő már ezt a borítékot, ha ugyan nem rosszabb az
                    eset... Lárifári, ezzel nem lehet bekötni az ő szemét, s szórakozottan forgatta
                    ujjai közt az utált kis papírokat, megszégyenítésének okait...</p>
				<p>Egyszerre csak fellobbant benne valami nagy, nagy titkos öröm: rájött, hogy négy
                    lapocska van az asztalon, s ő ötöt tett bele, biztosan emlékszik, hogy ötöt.</p>
				<p>Csaknem felsikoltott örömében. Győzött. Ó, a gazember! Biztos, hogy elküldte a
                    levelet, s visszahozatta. Arra kellett várnia három napig. Azért nem lehetett
                    vele beszélni mostanig. Azért pakolt ki azonnal, jaj, de kis ember, kis gyáva
                    ember, ahogy megkapta a levelet, s beletette az előre elkészített
                    borítékba...</p>
				<p>Csak úgy remegett, s már esküdött volna rá: Samu három napig várta azt a
                    levelet... nem is az a boríték, szó sincs róla, az egy egész más boríték volt...
                    Na, megálljon... megállj... majd megtudjuk, hogy ki a huncut...</p>
				<p>Aztán végignézett a Samu arcán. Az annyira ragyogott, annyira naiv s boldog volt,
                    oly boldog: egyetlen szóval el lehetett volna rontani...</p>
				<p>De csak nézte, s nem szólt, nézte anyásan, nézte felülről. Látta azt a
                    lelkendezést, azt a boldogságot, hogy mennyire jól érzi magát, hogy ez egyszer
                    kibújt a hínárból...</p>
				<p>S ekkor nagy fordulat és nagy elhatározás került felül a lelkében. Eszébe jutott
                    a Máli néni, eszébe jutott az asszonyi sors, hogy bizony mindig a nőké a tűrés,
                    a szenvedés, a hallgatás. Ez a háromnapos kínszenvedés megérlelte benne a
                    lelket, mert csak a gyötrelem érleli meg a szíveket, és csak a szeretet hatja
                    meg az embert. Nem tudta elrontani az örömét: úgy tett, mint az anya, aki
                    boldog, ha a rossz fiának megbocsáthat. Ha van valami jó ürügy, hogy kimentse
                    maga előtt...</p>
				<p>Megcsókolta a Samu homlokát.</p>
				<p>Drága kis gazfickó... - mondta magában -, milyen ügyes... azért ügyes...
                    imponálóan ügyes... Kivágta magát: arról persze nem tehet, hogy a komisz bestia,
                    az a bizonyos Masa megtartott egy lapot... Mert hiszen hogy tűnhet el egy lezárt
                    borítékból az ötödik levél másképpen?...</p>
				<p>Samu mosolyogva, reménykedve, drukkolva nézett rá.</p>
				<p>- Nézze, mondok egyet, kérdezze meg a Máli nénit. Az egy tapasztalt asszony, az
                    is meg kell, hogy mondja, be kell, hogy lássa, hogy ártatlan vagyok, és az egész
                    egy kicsinált ravasz fogás volt tőlem.</p>
				<p>Aranka maga elé nézett s hallgatott:</p>
				<p>- No, megégette az ujját, nem fog többet, talán soha, talán soká... ilyen
                    tréfákba belemenni... Talán vége van így is a szerelmi levelezgetésnek...
                    talán...</p>
				<p>A Samu pillantásában rettegés volt, ha nem sikerül... S Arankát meghatotta. Akit
                    nem szeretünk, annak a szenvedése nem fáj.</p>
				<p>Megsimogatta a Samu arcát lágy és gyöngéd tenyérrel, s így szólt:</p>
				<p>- Maga mindig szerette a májas gombócot a húslevesben - s a szemébe könny gyűlt,
                    mert az embert legjobban meghatja az életben a saját jóságának kibuggyanása.
                    Erre nem érezzük magunkat kötelezve: a más jósága és gyöngédsége is jólesik, de
                    az valami természetes dolog; hanem az, hogy én legyek jó ahhoz, aki rossz volt
                    hozzám, türelmes, belátó, elnéző, s gyöngéd: ez a legfőbb gyönyör, ami a szívre
                    hat.</p>
				<p>Az Aranka szeme könnyel volt tele, s íme, vállalta a női mártíromságot az
                    életben: a megbocsátást a komisz zsiványnak, a férjnek.</p>
				<p>- Változik az ember ízlése - szólott Samu megzavartan -, különben ha egy kis
                    borsot tesz bele, most is egészen jó. Szavamra nagyon kitűnő, kittűnő...</p>
				<p>Megállottak, egyre gondoltak:</p>
				<p>- Két t-vel - mondta hangosan Samu.</p>
				<p>Aztán odahajolt a felesége keblére, mert a gonosz most még a tányérokat is
                    összetolta az asztalka keskenyebb végén, s oly szorosan ült a felesége mellé,
                    amennyire csak lehetett.</p>
				<p>- Megbocsát, báránykám?... Meg?... Megvan a béke? - suttogta a fülébe.</p>
				<p>Aranka most az egyszer, először életében s utoljára a Samu szójátékai módjára
                    talált egy szót:</p>
				<p>Igen, megvan a béka... - mondta magában.</p>
				<p>S lenyelte a békát.</p>
				<p>Hát hiába, ha másképp nem lehet, így is jó. Az az egy bizonyos, hogy soha többet
                    már az ő kis asszonysága olyan naiv és ártatlan, olyan szende, a boldogságtól
                    elvarázsolt nem lesz, mint amilyen volt, amikor alig egy hete arra az átkozott
                    farsangra indultak...</p>
				<p>Ó, miért nem lehet megtartani a mézeshetek első édes álmát, első szent varázsát
                    csak odáig, míg a nyers élet az első kimozduláskor beledobja a szívek tiszta
                    forrásába a maga rút varangyos békáját...</p>
			</div>
		</body>
	</text>
</TEI>