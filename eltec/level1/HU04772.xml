<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU04772" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Édes Anna</title>
				<author ref="viaf:17232459">Kosztolányi Dezső (1885-1936)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">51056</measure>
				<measure unit="pages">134</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Édes Anna</title>
					<date>2007-04-24</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/04700/04772"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Baloghné Bárdos Katalin</name>
						<name>Kiss András</name>
					</respStmt>
					<bibl type="digitalSource">
						<title>Édes Anna</title>
						<date>2007-04-24</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Nero, a véres költő ; Édes Anna</title>
						<author>Kosztolányi Dezső</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1974</date>
						<idno>ISBN 963 15 0200 7</idno>
						<ref target="http://mek.oszk.hu/04700/04772/04772.pdf"/>
					</bibl>
				</bibl>
				<bibl type="firstEdition">
					<title>Édes Anna</title>
					<author>Kosztolányi Dezső</author>
					<date>1926</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-05"/>
		</revisionDesc>
	</teiHeader>
	<text>
		<body>
			<div type="chapter">
				<head>KUN BÉLA ELREPÜL</head>
				<p>Kun Béla repülőgépen menekült az országból.</p>
				<p>Délután - úgy öt óra felé - a Hungária-szállóban székelő szovjetház körül fölrebbent
               egy repülőgép, átrepült a Dunán, a Várhegyen, s merész kanyarodással a Vérmező felé
               tartott.</p>
				<p>A gépet maga a népbiztos vezette.</p>
				<p>Alacsonyan szállt, alig húsz méter magasságban, úgy hogy arcát is látni lehetett.</p>
				<p>Sápadt volt, borotválatlan, mint rendesen. Vigyorgott az alant álló polgárokra, s
               vásott kajánsággal, csúfondárosan még búcsút is intett egyeseknek.</p>
				<p>Zserbókat vitt, melyekkel teletömte puffadozó zsebeit, aztán ékszereket, grófnék,
               bárónék, kegyes, jótékony hölgyek drágaköveit, templomi kelyheket, sok más egyéb
               kincseket.</p>
				<p>Karjairól vastag aranyláncok lógtak.</p>
				<p>Egyik ilyen aranylánc, mikor az aeroplán magasba lendült, s eltűnt az ég
               messzeségében, le is pottyant a Vérmező kellős közepére, és ott egy öreges úr, régi
               krisztinai polgár, adóhivatalnok a Várban, a Szentháromság téren, valami Patz
               nevezetű - Patz Károly József - meg is találta.</p>
				<p>Legalább a Krisztinában ezt beszélték.</p>
			</div>
			<div type="chapter">
				<head>A MÉLTÓSÁGOS ÚR, AZ ELVTÁRS ÉS A MÉLTÓSÁGOS ASSZONY</head>
				<p>Mikor ennek 1919. július 31-én, délután hatkor híre futamodott, Vizy Kornél
               kikiabált:</p>
				<p>- Katica.</p>
				<p>A konyhában egy lány állt, kövér, mint a töltött galamb.</p>
				<p>Úgy látszik, kimenőre készült.</p>
				<p>Már teljesen felöltözködött. Rózsaszín ingblúz volt rajta, fehér szoknya, fekete
               viaszkosvászonöv, új lakkcipő. Kézitükrében szemlélgette magát, rizsport hintett
               zsebkendőjére, ezzel bemaszatolta a dundi-puha arcát.</p>
				<p>Hallotta a kiabálást, de nem mozdult.</p>
				<p>A csengettyű régen elromlott náluk - már a Károlyi-korszakban -, azóta csak így
               kiabáltak itt a cselédeknek, vagy kopogtak a dolgozóból, melyet a konyhától vékony
               vendégfal választott el.</p>
				<p>A hang dühösen kiabált.</p>
				<p>Erre a lány áthaladt a hosszú, keskeny előszobán, szemügyre vette magát a ruhafogas
               tükrén, igazgatta haját, és riszálva gömbölyű farát az ebédlőbe imbolygott.</p>
				<p>Az ebédlő díványán egy negyven év körüli férfi heverészett, oly elhanyagolt, mint egy
               csavargó. Gyűrött puhainget viselt, nyakkendő nélkül, kitérdelt, téli nadrágot,
               toprongyos cipőt. Csak a sasorr meg az arcát keretező fekete pofaszakáll mutatta,
               hogy mégis valaki.</p>
				<p>Kezében a Vörös Újság legutolsó számát szorongatta, távol a
               szemétől, egész a térdénél, mert erősen messzelátó volt. Annyira elmerült az
               olvasásban, hogy most nem mindjárt vette észre a cselédet. A cikkek már bejelentették
               a készülő összeomlást, ezzel a címmel: Veszélyben a
                  proletárhaza!
            </p>
				<p>Katica közelebb lépett a díványhoz.</p>
				<p>- No mi lesz? - dörmögte kedvetlenül Vizy. - Hányszor ordítsak? - és hogy enyhítse
               szigorát, vállat vont fektében.</p>
				<p>A lány a lakkcipője orrát bámulta közönyösen.</p>
				<p>- Jó - mondta Vizy, mintegy magával vitatkozva, elnézően s mégis zordul. - Csukja be
               az összes ablakokat.</p>
				<p>Katica indult.</p>
				<p>- Várjon. A redőket is. És a zsalukat is. Értette?</p>
				<p>Majd hozzátette:</p>
				<p>- Fölkiabáltak.</p>
				<p>Ledobta a Vörös Újságot, csörgött a
               hitvány szalmapapiros, mely barnás-füstös volt, mintha valami világégés pörkölte
               volna össze. Vizy fölkelt a díványról, s két kezét nadrágzsebébe dugva kitekintett az
               ebédlő nyitott ablakán.</p>
				<p>Lenn sétált az a vöröskatona, aki az előbb fölkiabált, de már oly egyedül és
               elhagyatottan, hogy nem is gerjesztett gyűlöletet. Apró, csenevész proletár volt, nem
               is emberhez, hanem egy embrióhoz hasonlított, akinek a vállára szuronyos puskát
               biggyesztettek.</p>
				<p>Az alkony úgy hullámzott a Vérmező lesült, agyontiport gyöpén, mint egyébkor:
               megaranyozta az Istenhegyet, a Jánoshegyet, és távol jelentősen felcsillogtatta egy
               templom keresztjét.</p>
				<p>A Gránit-lépcső táján kettes-hármas csoportok álldogáltak - a riadt embernyáj, mely
               hirtelenül pásztor nélkül maradt -, suttogtak, amint mostanában megtanulták,
               süketnéma jelekkel, a szájak mozgásáról olvasva le a szavakat.</p>
				<p>Mindössze ez jelezte a változást.</p>
				<p>Felhő sehol. Álmos levegő nehezedett mindenre, mint nyári zivatarok kitörése előtt,
               mikor a szél visszatartja lélegzetét, és a természet egy óriási szobának, a fák
               játékszereknek, az emberek viaszbáboknak rémlenek.</p>
				<p>Ebben a bénulatban nem volt se mozgás, se hang, csak egy kép mozgott és üvöltött, az
               a plakát, mely ezt ordította: Fegyverbe, fegyverbe!,az a vad,
               őrült matróz, aki egy lobogót rázott hihetetlen lendülettel, egészen összeolvadva
               vele, s úgy kitátotta csontos száját, mintha el akarta volna nyelni a világot.</p>
				<p>Vizy sokszor elment e falragasz mellett, de igazán sohase merte megnézni. Úgyszólván
               most nézte meg először nyugodtan, káprázás nélkül, ahogy a leáldozó napot nézzük meg,
               mely már nem sérti szemünket.</p>
				<p>Messze, a Krisztina körúton teherautó vágtatott befelé, a tűzoltókocsi sebességével,
               megrakva gyermekek cifra terhével, akik a Zugligetből, tömegkirándulásról jöttek
               haza, s gallyakat ráztak, integettek kezeikkel.</p>
				<p>A hegy felől énekszó hallatszott, cingár, cérnahangú, unisono:</p>
				<p>Föl, föl, ti rabjai a földnek, </p>
				<p> Föl, föl, te éhes proletár...</p>
				<p>Ifjúmunkások, inasgyerekek, tízen-tizenöten, igazán önzetlen tájékozatlansággal
               fújták most, amire megtanították őket, az Internacionálét.</p>
				<p>Katica a többi szobákban már végzett, az ebédlőben is becsukta az ablakot.</p>
				<p>Mikor a lakás minden ablaka be volt csukva, Vizy odalépett Katicához, és valami
               hideglelős, édeskés mosolykával ezt suttogta:</p>
				<p>- Megbuktak.</p>
				<p>A cselédet nem érdekelte a dolog, vagy nem mutatta. De a gazdája eléje állott. Miután
               felesége még nem jött haza, valakit keresett, hogy kiöntse szívét.</p>
				<p>- Katica - ismételte -, megbuktak a vörösök.</p>
				<p>A cseléd csak egy csodálkozó tekintettel felelt, hogy az úr ennyi bizalomra
               érdemesíti.</p>
				<p>- A gazemberek - tette hozzá Vizy táguló orrcimpával, a bosszú édes mámorával.</p>
				<p>Alighogy kiejtette ezt, dörömböltek a külső ajtón.</p>
				<p>Vizy elsápadt. A levegőbe nézett, mintha a szót keresné, melyet az előbb kimondott,
               és hogy eltüntesse nyomát, utánanyúlt, mint mikor cigarettafüstöt hessegetünk.</p>
				<p>- Majd én - szólt, s hirtelen elhatározással az előszobába ment ajtót nyitni, mintegy
               a veszedelem elé sietve.</p>
				<p>Mindenre elszántan lépkedett.</p>
				<p>Ez járt fejében: túszszedés, házkutatás, vésztörvényszék! És az, amit védelmére hoz
               föl: húszéves közpálya, szociális lelkiismeret, marxizmus, melyet elvben helyesel,
               csak túlzó kinövéseit nem!</p>
				<p>Már más ember volt. Nem érezte magát a bolsevizmus mártírjának, talán inkább a régi
               rend áldozatának, mely bizony sokszor háládatlanul mellőzte. Kabátja zsebében
               megtapogatta szakszervezeti igazolványát. Szerencsére még nem tépte szét, amint
               délután akarta.</p>
				<p>Egy emberke állott előtte a folyosón, vöröshajtókás postáskabátban, melynek gallérja
               otthonosan ki volt gombolva.</p>
				<p>- Méltóságos uram - harsogta az emberke, hangosan, hogy az egész ház lakói
               meghallhatták -, méltóságos uram.</p>
				<p>- Elvtárs - üdvözölte Vizy -, hát maga az, elvtárs?</p>
				<p>- Alázatos szolgája, méltóságos uram.</p>
				<p>- Jöjjön be, Ficsor elvtárs.</p>
				<p>Így társalogtak igazi világtörténelmi udvariassággal, mindketten bizonytalanul,
               kölcsönösen előnyt adva egymásnak.</p>
				<p>Vizy Kornél miniszteri tanácsos négy hónap múltán most hallotta először régi címét.
               Egy kis örömöt érzett, de egy kis csalódást is, hogy nem azok érkeztek, akiknek
               jöttére már elkészült. Ficsor pedig, az Attila utca 238. számú ház házmestere le volt
               forrázva, hogy a ház tulajdonosa még most is elvtársnak titulálja.</p>
				<p>A házmester belépett az előszobába, kezet nyújtott a méltóságos úrnak. Vizy
               megszorította a kezét.</p>
				<p>A kezelést a proletárdiktatúra idején Vizy kezdte, aztán mindig Ficsor ajánlotta fel,
               előzékenységből.</p>
				<p>- Megbuktak - lelkendezett Ficsor, még mindig hangosan. - Megbuktak a zsiványok. Már
               szedik a sátorfájukat.</p>
				<p>- Hm - hümmögött Vizy, mintha újságot hallana.</p>
				<p>- Igen, méltóságos uram, a Váron már künn leng a nemzetiszín zászló. A sógorom tűzte
               ki.</p>
				<p>- Az a fontos - válaszolt kitérően Vizy -, hogy végre béke legyen és nyugalom.</p>
				<p>- A szép piros-fehér-zöld - bólongott Ficsor, folytatva a hazafias álmodozását, s
               oldalt kémlelte Vizy mozdulatlan arcát. - Lesz itt tánc, méltóságos uram, lesz most
               itt tánc.</p>
				<p>Vizy figyelte ennek a szerencsétlennek a vergődését, de elzárkózott, nem felelt.</p>
				<p>Ficsor zavarba jött.</p>
				<p>- Tudniillik - hebegte - a csengettyű. Most volna egy kis időm. Gondoltam,
               megcsinálom a méltóságos úréknak.</p>
				<p>- Ott a telep - mutatott Vizy a konyha felé.</p>
				<p>- Tudom, méltóságos uram - mosolygott Ficsor, aki fájó sértésnek tartotta a föltevést
               is, hogy ő, a házmester, ne tudná, hol a háziúrék telepe. - Csak egy létrát
               kérnék.</p>
				<p>Katica a szép ünneplő ruhájában bosszúsan hozta a létrát. Üggyel-bajjal helyezték el
               a szűk, barátságtalan konyhában, mely csak a vakudvarról kapott világítást, és nappal
               is sötét volt. Ficsor föl akarta csavarni a villanyt. A körte azonban már rég eltört.
               Gyertyát kért.</p>
				<p>Kezében a gyertyával fölkapaszkodott a telephez, a létra tetejéről magyarázta a
               háziúrnak, mi a csengő baja. Fontoskodva beszélt, túlozva munkája érdemét és értékét,
               de alázatos tisztelettel, mely által nyilván azt a félszeg helyzetet is igyekezett
               tompítani, hogy ő pillanatnyilag ily magasan áll, a méltóságos úr fölött.</p>
				<p>Az ingó létra tetején, melyet Katica támogatott, mohón látott a munkához. Azt, amit
               elmulasztott, egyszerre pótolni akarta. Babrálta az elemeket, egyenként leemelte, a
               konyhaasztalra helyezte. Kapargatta bicskájával a rozsdás drótokat. Az üvegekbe
               konyhasót tett, vizet öntött.</p>
				<p>Ekkor az ajtón újra zörögtek.</p>
				<p>Lila pongyolában nyúlánk, előkelően magas hölgy lépett be, hajadonfőtt.</p>
				<p>- Kezét csókolom, méltóságos asszony - hajlongott Ficsor a konyhából, s hogy nem
               kapott választ, megint: - Kezét csókolom.</p>
				<p>A nő ekkor sem viszonozta köszönését, fejét félrefordította, bement az ebédlőbe.</p>
				<p>Vizy utána.</p>
				<p>Itt átölelte feleségét, kitört fékezhetetlen boldogsága. Az örömtől vicsorgott.</p>
				<p>- Tudod?</p>
				<p>- Mindent. Azt beszélik, hogy még ma éjjel megszállnak. A románok.</p>
				<p>- Dehogy. A nagyhatalmak ezt nem engedik. Nemzetközi megszállás lesz: olaszok,
               franciák, angolok. Tatár Gábor mondta.</p>
				<p>A nő végigsimította szép, borostyánsárga haját. Leroskadt a hintaszékbe.</p>
				<p>Üres szemmel nézett maga elé, ahogy szokott, a tárgyakon át, az embereken át, mintha
               nem azt látná, ami előtte van, hanem valami mást.</p>
				<p>- Hol maradtál? Már aggódtam.</p>
				<p>- Szaladgáltam. Ezért - mondta Vizyné, s míg lassan hintáztatta magát a hintaszéken,
               kinyitotta cérnakesztyűs kezét, melyből egy újságpapírba burkolt kis csomagot
               dobott az asztalra.</p>
				<p>- Mi ez?</p>
				<p>- Vaj - szólt az asszony fitymáló mosollyal. - Három zsebkendőért.</p>
				<p>Ficsor a konyhában zörömbölt: a létrára mászott, hogy visszarakja az elemeket.</p>
				<p>Vizyné kifelé figyelt. Fejmozdulattal kérdezte:</p>
				<p>- Hát ez mit akar itt?</p>
				<p>- A csengettyűt javítja.</p>
				<p>- Most jutott eszébe. Négy álló hónapig könyörögtünk.</p>
				<p>- Maga ajánlkozott.</p>
				<p>- Miért nem dobtad ki?</p>
				<p>- Ugyan.</p>
				<p>- De igen. Ki kell az ilyent rúgni. Vörös.</p>
				<p>- Csöndesebben: meghallja.</p>
				<p>- Hát aztán? Talán nem vörös? Piszok. Bolseviki. No várj csak...</p>
				<p>Vizy erre még nem tartotta elérkezettnek az időt.</p>
				<p>Az asszony azonban oly eréllyel, melyet nem lehetett volna várni, fölugrott, az
               előszobába ment, hogy a házmestert kiutasítsa.</p>
				<p>Ebben a pillanatban az elhagyott, oly sokáig halott lakáson végigreszketett a
               villamoscsengő szava. Diadalmasan és ünnepien, keményen és élesen csörömpölt,
               életkedvet, reménységet keltve. Ez a friss, vidám acéltrilla lelket öntött beléje,
               átjárta minden falát, öntudatra ébresztette az egészet.</p>
				<p>Vizy benn az ebédlőben gyönyörködve hallgatta. Felesége Katicát kereste, de látta,
               hogy megint kérdezés nélkül szökött ki éjszakára.</p>
				<p>- Kész - újságolta Ficsor, s lehajolt, elkapta kezét, és ezúttal sikerült
               megcsókolnia.</p>
				<p>Visszavitte a létrát. Majd sejtve, hogy csengettyű és a kézcsók még nem elegendő,
               vakmerő bizalmassággal, mint aki valami titkot közöl, a közelébe lépett, és csaknem a
               fülébe súgta:</p>
				<p>- Méltóságos asszony - szemét a földre sütötte -, volna egy lány.</p>
				<p>- Micsoda?</p>
				<p>- Egy cselédlány.</p>
				<p>Vizyné azt hitte, hogy a füle cseng, hogy nem jól értette. Rátekintett a házmesterre,
               mély, titkolhatatlan érdeklődéssel. Szeme fölragyogott. Nagyobb örömet akkor sem
               érezhetett volna, ha egy gyémánt nyakéket ígérnek neki.</p>
				<p>- Pesti? - kérdezte.</p>
				<p>- Dehogy. Balatoni. Parasztlány. A rokonom.</p>
				<p>Az asszony fölizgatódott. Mindig ilyen kéz alatt szerzett lányokról álmodozott, de
               ilyeneket eddig még soha senki sem ajánlott.</p>
				<p>Bűnnek tartotta volna, hogy a fontos kérdést kutyafuttában vitassa meg, ezért a
               házmestert a konyhába intette, leültette az asztalhoz, ott a lobogó gyertyavilágnál
               gyóntatta, hosszan tárgyalt vele, egészen megfeledkezve az uráról.</p>
				<p>Ficsort maga kísérte ki.</p>
				<p>Aztán visszatért a konyhába. Az asztalról két ujja hegyével fölemelte Katica
               zsebkendőjét, megszagolta, undorodva a földre dobta, félretolta kézitükrét, becsukta
               a vakudvarra néző ablakot, s a vacsorakészítéshez látott: kenyeret pirított, teavizet
               forralt.</p>
			</div>
			<div type="chapter">
				<head>FANYAR VACSORA</head>
				<p>Vizyné látván, hogy a külső ajtónál senki sincs, bement az ebédlőbe.</p>
				<p>- Mit akarsz?</p>
				<p>- Csak próbálom - mondta Vizy. - Szól.</p>
				<p>- Hallom.</p>
				<p>- Megcsinálta?</p>
				<p>- Hallod.</p>
				<p>- Remélem, nem mondtál neki semmit.</p>
				<p>- Nem. Hagyd már - rivallt rá az asszony, mert Vizy még egyre nyomogatta a csengettyű
               gombját. - Mit játszol? Olyan vagy, mint egy gyerek.</p>
				<p>- Éhes vagyok. Vacsorázni szeretnék.</p>
				<p>- De kinek csöngetsz?</p>
				<p>- A Katicának.</p>
				<p>- Őnagysága már réges-rég elment.</p>
				<p>- Hová?</p>
				<p>- Hová? Hát oda, ahova rendesen. Lófrál.</p>
				<p>- Most?</p>
				<p>- Most hát.</p>
				<p>- De ma senkinek sem szabad az utcán járni.</p>
				<p>- Bánja is ez. Megjött a Lajos.</p>
				<p>- A Hack?</p>
				<p>- A Hack. Az uszállyal.</p>
				<p>- És mikor jön haza?</p>
				<p>- Nem kötötte az orromra. Majd éjfélkor - fakadt ki Vizyné, s hogy izgassa magát,
               tódította -, majd valamikor hajnalban.</p>
				<p>- Vitt kulcsot?</p>
				<p>- Azt hiszem.</p>
				<p>- Mondhatom, kellemes - szólt Vizy. - Roppant kellemes. Nyitott ajtónál aludni.
               Akárkit behozhat.</p>
				<p>- Érdekes vagy. Úgy teszel, mintha először történnék. Nevetséges vagy - és ingerülten
               sarkon fordult, becsapta maga után az ajtót, amint Katica szokta.</p>
				<p>A konyhában dobálta az edényeket, csörömpölt. Olykor szüksége volt ilyen érzelmi
               kitörésekre. Miután belefáradt abba, hogy urával együtt mint szövetséges vitassa meg
               életük nagy, sohase szűnő gondját, efféle zendülésekkel adott kifejezést
               bosszúságának, pár pillanatra úgy tüntetve föl a dolgot - legalább önmaga előtt -,
               hogy az ura az oka az egésznek.</p>
				<p>Fatálcán bevitte a vacsorát: egy findzsa teát, pár szelet pirított kenyeret, a vajat,
               melyet délután szerzett.</p>
				<p>Vizy, aki délben csak tökkáposztát evett s egy darabka marhamájat, a híg, fűzöld
               teára pillantott, a gyanús, fekete-sárga kukoricakenyérre, melyet a pirítás se tett
               kívánatosabbá. Fanyalogva érdeklődött:</p>
				<p>- Más nincs?</p>
				<p>- Mi volna.</p>
				<p>- Nem is terítesz?</p>
				<p>- Hiszen este nem szoktunk.</p>
				<p>- Mindegy - hagyta helyben Vizy. - Jó így is.</p>
				<p>Fejét tenyerébe temette, mint amikor valami nem volt rendben a háztartásban. Sokáig
               nem beszélt. Gondolatban már kívánta a fehér abroszt, a rózsás porcelántányérokat, az
               ezüstkéseket, a metszett borosüvegeket, melyek hajdan ragyogtak ezen az asztalon,
               hogy vacsorákat adtak minisztériumi barátainak.</p>
				<p>- Te nem eszel? - faggatta feleségét.</p>
				<p>Vizyné csak ritkán vacsorázott. Évek óta ideges gyomorbajban szenvedett. Betegsége a
               bolsevizmus alatt a sok izgalom folytán rosszabbra fordult. Gyomrában savanyúságot
               érzett.</p>
				<p>Elővett egy papírdobozt, kiöltötte vérszegény nyelvét, rátett három sötétzöld
               labdacsot, leitta egy pohár vízzel, s összeborzongott.</p>
				<p>Annál inkább nekilátott az ura. Az egészséges férfi mohóságával ropogtatta fogai
               alatt a kiszáradt, keserű-édes kukoricakenyér szeletkéket, melyekre csakhamar
               fölkente az öt deka vajat. De máris elfogyott minden. Kopogott a szeme. Kavargatta
               teáját, zaharint dobott beléje. Cukor híján a zaharint is szerette. Legalább édes
               volt.</p>
				<p>Amíg nagy zajjal hörpintgette teáját, Tatár Gábor kollégájával való találkozását
               mesélte el, akitől az Úri utcában megtudta, hogy vége, hogy végre vége van, vége.
               Vége a szociális termelésnek, a forradalmi öntudatnak, nem zaklatják többé a
               tisztességes, dolgozó polgárságot.</p>
				<p>Vizy határtalanul gyűlölte a vörösöket, amire megvolt minden oka. A bolsevizmus alatt
               koplalt. Mihelyt kitört a kommün, rendelkezési állományba helyezték. Fizetését ugyan
               az akkor uralkodó fejetlenségben elfelejtették letiltani, de mit vásárolhatott rajta?
               A háborúban tönkrement. Mindjárt az elején hadikölcsönbe fektette egész vagyonát,
               kétszázötvenezer aranykoronát, mert föltétlenül bízott a német fegyverek győzelmében.
               Csak a kétemeletes háza maradt meg, ez se jövedelmezett. Első emeletét, négy szobát,
               ők maguk lakták, a második emeleti két lakást háziorvosa, Moviszter Miklós és Druma
               Szilárd, egy fiatal ügyvéd. Házát a vörösök kommunizálták. Ez a ház itt a Mozdony
               utca tőszomszédságában különben is szemet szúrt a Lenin-fiúknak. Druma Szilárdot
               túsznak vitték, s két hónapig ült a gyűjtőfogházban, az öreg Moviszternek, a
               klerikális orvosnak folyton kellemetlenkedtek, Vizyéknél először akkor jártak, amikor
               feleségét letartóztatták. Felesége egy asztalkendőt rázott ki az erkélyen, azzal
               vádolták, hogy jeleket adott az ellenforradalmároknak. El is hurcolták a parlamentbe,
               csak éjfélkor engedték haza, testben-lélekben megtörve. Másnap reggel feljött
               hozzájuk egy fiatal politikai megbízott, aki nádpálcáját bőrlábszár védőjéből kihúzva
               hetykén csapkodott a lakásban, elrekvirálta tőlük két szobájukat, az ebédlőt, melyben
               most ültek, s a mellette lévő szalont. Szerencsére előbb megbuktak, mintsem lakókat
               küldhettek volna.</p>
				<p>De mindennél jobban fájt az, hogy a minisztériumban tétlenségre kárhoztatták.
               Féktelen politikai becsvágy lakozott benne, s ez táp híján zakatolt, mint az üres
               malom. E boldogtalan hónapokban csak tengett-lengett. Mogorva, bizalmatlan
               hivatalnokember volt, annak előtte soha semmibe se avatta feleségét. Most megeredt a
               szava. A hosszú sétákon a budai hegyekben, vagy itt, míg várták a rettenetes
               látogatókat, neki tartott szabadelőadásokat politikai “plattformjairól” meg azokról a
               tacskókról, akikkel megnyomorították a minisztériumot.</p>
				<p>Efölött nem volt oly könnyű napirendre térni. Amint megitta teáját, le-föl járkált,
               az ellenforradalmi eseményekről beszélt, melyek egyszerre megnyugtató, történelmi
               veretet kaptak.</p>
				<p>- Emlékszel - kérdezgette folytonosan -, emlékszel?</p>
				<p>Ismerőseit emlegette, akiket fölakasztottak, a hivatalnokot, aki röpcédulákat
               osztogatott a templomokban, s ezért a parlament előtti téren kivégezték, a
               ludovikásokat, a hős ludovikásokat, akiket ezek a sehonnaiak ellenforradalmi
               “süvölvények”-nek csúfoltak.</p>
				<p>- Hát a monitorok. Amikor felrohantak a Dunán sötét füstbokrétával. Épp
               borotválkoztam. Azt hittük, hogy a kommunisták lövöldöznek. Tatárékhoz szaladtunk
               föl, a padlásablakból néztük. A Duna-parton úgy nyüzsögtek az emberek, mint a
               hangyák. Akkor ölték meg szegény Berendet, a híres gyermekorvost.</p>
				<p>Várt kicsit, majd folytatta:</p>
				<p>- Az úrnapi körmenet az más volt. Valami szemüveges szovjet-alak kerékpáron
               nekihajtott az Oltári Szentségnek, szidalmazta - azt mondják - le is köpte. Egy
               pillanat alatt földre teperték, a kapu alá vitték, addig verték ököllel, botokkal,
               míg ki nem adta páráját. Állítólag egy pincér ütötte agyon.</p>
				<p>De a legizgalmasabb, mindennek a megindítója mégis a krisztinai forradalom volt. Ezt
               mind a ketten színről színre láthatták.</p>
				<p>- Te már akkor érkeztél, mikor a teherautóról leszálltak a fekete, göndör
               terroristák, és sortüzet adtak a templomra. A tömeg sivalkodva menekült az elemi
               iskolába, ott vöröskatonákat soroztak. Nem láttad azonban az elejét. Én ott voltam.
               Úgy kezdődött, kérlek, hogy zsebkendőket lobogtattak. Az egész Krisztina tér
               fehérlett. Megálltak a villamosok, mindenki levette kalapját, a Himnuszt énekelték.
               Sohase felejtem el. A vörös zászlót leszakították, elégették. Valami szőke színésznő
               gyújtotta meg a Mária gyógyszertár előtt. Aztán együtt rohantunk haza. Szürke, szeles
               nyári nap volt. Előttünk egy kislány szaladt, kezében az elefántcsont fedelű
               imakönyvvel. Szegény, a mi házunk előtt rogyott össze. Nem bírta tovább az izgalmat.
               Sokáig hevert a járdánkon, mint egy darab fa. Nem tudott magáról semmit. Te hoztál
               neki egy pohár vizet. Emlékszel?</p>
				<p>Már az is gyönyörűség volt, hogy erről ily nyíltan, ily hangosan lehetett beszélni.
               Vizy azonban nem kapott választ. Felesége csak bámult a semmibe, tágra nyílt,
               érdekes-szürke szemével.</p>
				<p>Hosszú szünet után szólalt meg:</p>
				<p>- Holnap megint álmos lesz.</p>
				<p>- Kicsoda?</p>
				<p>- A Katica. Megint kilencig döglik majd.</p>
				<p>- Vagy úgy - szólt Vizy, mert ő még mindig künn járt a tömegben, ahol a történelem
               erjed, s a sors vaskockái zuhognak. - Mért engedted el? Miért nem vagy hozzá kissé
               erélyesebb?</p>
				<p>- Merek is. Itthagy - mohón ragadta meg a szót. - Csak láttad volna, milyen gyilkos
               szemeket meresztett múltkor, mikor arra céloztam, hogy talán mégse menjen el minden
               este.</p>
				<p>Vizyné váratlanul fölugrott, Katica hangját utánozva sápítozott:</p>
				<p>- “Ha tetszik, akár vissza se jöhetek.” Ezt mondta a pimasz. Aztán kilibegett az
               ajtón - és most mutatta - így - és utánozta Katica járását is.</p>
				<p>Az ura egy pillanatig döbbenten nézte feleségét, aki végigtáncolt a szobán, s dühében
               játszott, mint valami különös színésznő valami különös színpadon.</p>
				<p>Megszánta őt, s hogy mondjon valamit:</p>
				<p>- És te mit tettél?</p>
				<p>- Mit? Azt, mint mindig. Nyeltem. Szerettem volna belerúgni abba a vastag...</p>
				<p>- Hát bizony, ezek ilyenek.</p>
				<p>- Csak zabálnak - kesergett az asszony. - Két pofára. Meg katonáznak. De ez - s az
               urához hajolt és suttogott -, ez kérlek, beteg is.</p>
				<p>- Mi baja?</p>
				<p>- Az - mondta Vizyné jelentősen. - Az a baja - s ránézett, rémülten.</p>
				<p>- Nem látszik rajta.</p>
				<p>- Láttam a fehérneműjén.</p>
				<p>- Hiszen kövér.</p>
				<p>- Attól olyan dagadt. A lába, az a puffadt lábikrája. Undorító. Aztán a bátyja is
               idejár, az a vad bátyja, a mozdonyvezető. Félelmetes. Valóságos kocsma a házunk. Az
               ember fél a tulajdon otthonában. Fizetett ellenség. Jaj, csak már ne látnám azt a
               ronda, szőke pofáját. Megváltás lenne.</p>
				<p>- És a többiek? - kérdezte Vizy szórakozottan. - Hagyd el: a többiek se különbek.</p>
				<p>Vizyné nagy lélegzetet vett, tiltakozni akart, de egyelőre inkább magába fojtotta
               felháborodását.</p>
				<p>Soha, amióta az eszét tudta, nem látott ilyen komisz dögöt. Ez olyan volt, mint a
               lajhár, és szemtelen és erkölcstelen és közönyös, főképp közönyös. Úgy járt a
               lakásban, mintha az övé volna, és semmi köze se volna azokhoz, akik itt élnek. Ha
               reggelente megkérdezte tőle, hogy mit főznek, pimaszul elbiggyesztette száját, csak
               ennyit felelt: “nekem ugyan mindegy”. Ki hallott ilyet? Ácsorogni sohasem akart.
               Viatorisznál, a fűszeresnél őneki magának kellett sorba állnia a többi koszos
               cseléddel, órákig strázsálni tizenöt deka zsírért, míg lába le nem rogyott a
               fáradtságtól. Katica addig mulatni ment a babájával, azzal az undok, tetovált karú
               hajóslegénnyel, a Hack Lajossal, aki annyi pénzt költött rá, nem tudni honnan. Pedig
               beszélt vele szépen is, pirongatta, feddette, parancsolt is neki. Minden hiába. A szó
               egyik fülén be, a másikon ki. Törődött is azzal, hogy olyan gyönge, hogy a
               batyuzásban tíz kilót soványodott, bánta is ez, hagyta őt dolgozni, szaladgálni,
               padlót vikszelni, a gyalázatos.</p>
				<p>Hát a többi.</p>
				<p>Kezét ölébe süllyesztve mártírarccal tűnődött, mint akkor, amikor egyedül
               emésztődött. Azon gondolkozott, hogy a többiek csakugyan jobbak-e?</p>
				<p>Az, aki Katica előtt szolgált, semmi esetre. Héring Lujzika lopott, mint a szarka.
               Mindent lopott, de legjobban a zsebkendőket szerette. El is küldte azonnal, utána
               inkább nem vett lányt, két hónapig. A pesti iparoslányok általában lopnak. Egyik
               elemelte aranyóráját, melyet boldogult édesanyjától örökölt, a másik kifejtette
               dunyháit, elcsent belőlük közel három kiló lúdtollat. A parasztok, mint Varga Örzsi,
               dolgoztak, de befőtteket, fűszereket küldözgettek haza. Aztán ettek. Jézus, hogy
               ettek. Fölzabálták volna az egész házat. Még takarítás közben se tették le kezükből a
               kenyeret. Igaz, néha akadt egy tűrhető is. Azt azonban az anyja nem engedte
               szolgálni, vagy a nénje bolondította meg, pár nap múlva elcsalta. A svábok? Azok
               tiszták de megbízhatatlanok. A tótok? Azok szorgalmasak, de buják. Karolin egyszerre
               két szeretőt tartott, egy gyalogos őrvezetőt s egy már nem fiatal, ismert
               novellaírót, akit nyaralásból hazajövet szalonjuk díványán találtak.</p>
				<p>Ki tudja, mi lakozik bennük? Például a Lidi, az a rút Lidi, az a kis pesztonka, feje
               búbján azzal a kackiás kóckonttyal. Senki se hitte volna. Csúnya volt, mint az
               éjszaka. Egy reggel mégis a konyha vértől iszamós madracán feküdt, a vérveszteségtől
               elalélva, hamuszín arccal, már csuklott, mikor a mentők utolsó pillanatban
               elszállították. Tiltott műtétet hajtatott végre magán. Összeállt az mindenkivel. Ha
               borért, sörért szalasztották, a kapualjban ölelkezett. Ő volt a krisztinai
               boltosinasok démona.</p>
				<p>Aki nem szajhálkodott, az rengeteg kárt okozott, összetörte a mosdót, vasalás közben
               kiégette ingjeit, reggeltől estig kornyikált, a Horváth kertben kószált, színházi
               lapokat olvasott, ábrándozott, eszményi szerelemre gyulladt a budai színkör
               tenoristája iránt. Ez pletykált, az válogatott, nem evett főzeléket, süteményt,
               pecsenyét akart, mint ők, folyton a régi helyéről beszélt, ahol a reggelihez is
               császárhúst kapott. Igen, a Mennyei Margit is ilyen díszes firma volt. Csak az ujja
               hegyével érintette a tárgyakat, mintha attól félne, hogy bepiszkítja magát, de azért
               piszkos volt a lelkem, szerette a mocskot, mindig ujjnyi vastag por hevert a
               bútorokon, poharai ragadtak, kést, villát zsírosan dobta a fiókba. Szerencsére nem
               sokáig boldogította. Csakhogy mások is hamar elmentek, meg se melegedett a helyük,
               fél évnél tovább senki se maradt. Ökrös Mihályné csak két óráig. Inkább duplán
               visszaadta a foglalót. Kísérletezett pedig mindenkivel. Kivett az árvaházból egy
               leányt, hogy fölnevelje. Hanem az szemtelenkedett csak igazán. Három hónapig se bírta
               ki vele. Hálát adott az Istennek, amikor botrányos jelenetek után megszabadult tőle.
               És a Mari és a Viktor és az Ilona, a Tulipán Ilona és az Emma, a Zakariás Emma és a
               Böske, a Rózsás Böske?</p>
				<p>Azon töprengett, melyik is az a Rózsás Böske. Nőket látott maga előtt, szőkéket és
               barnákat, soványakat és kövéreket, akik húszéves házassága alatt megfordultak
               házában. Már összetévesztette egyiket a másikkal. Egy fejet lelt, ehhez a törzset
               kereste, egy törzshöz viszont a fej hiányzott. Kutakodott ebben a furcsa lomtárban.
               Aztán összecsapta az egészet. Hiába tartott szemlét, nem sok vigasztalót talált,
               egyetlen valamirevaló cselédjére sem emlékezett. Mindegyik rászedte, visszaélt
               bizalmával, s neki újra kellett kezdenie a kilincselést, a hajszát egy új lány után,
               mintha valami istenátka volna rajta. Körülbelül igazat kellett adnia az urának. Az
               egyik tizenkilenc, a másik egy híján húsz.</p>
				<p>Végül mégis az utolsón pihent meg. Katicán, ezt utálta a legjobban, mert mindig az
               ittlevőket utálta legjobban, akik jelenlétükkel állandóan éreztették siralmas
               nyomorúságát.</p>
				<p>Az ura még mindig sétált a szobában, a tisztviselők holnapi gyűléséről értekezett,
               akik az új politikai helyzetre való tekintettel állást foglalnak.</p>
				<p>Vizyné mintegy mindentől távol gubbasztott. Arca elsötétedett.</p>
				<p>De vonásai egyszerre kisimultak. Valami fény sugárzott arcáról, mintha belülről
               átvilágítanák egy kis gégeorvosi villamoslámpással.</p>
				<p>Így szólt:</p>
				<p>- Volna egy új lány.</p>
				<p>- Nagyszerű - vetette oda Vizy.</p>
				<p>- Nagyszerű - gúnyolta az asszony. - Ide se figyelsz.</p>
				<p>- Dehogynem. Ki ajánlotta?</p>
				<p>- Ficsor.</p>
				<p>- És mikor áll be?</p>
				<p>- Egyelőre helyben van.</p>
				<p>- Hol?</p>
				<p>- Itt, nem messze. Az Árok utcában.</p>
				<p>- Kinél?</p>
				<p>- Valami Bartoséknál.</p>
				<p>- Ki az a Bartos? - tünődött Vizy. - Bartos, Bartos, várj csak - s csodálkozva
               jelentette ki: - Nem ismerem.</p>
				<p>- Hát hogy ismernéd? - tört ki Vizyné, aki ma nem bírta el az ura katuska-modorát. -
               Mért akarsz te mindenkit ismerni? Különös vagy.</p>
				<p>- És mi a foglalkozása ennek a Barteknek?</p>
				<p>- Először is: Bartosnak - javította ki az asszony. - Bartos: szemlész. Különben
               fogalmam sincs, hogy micsoda az a szemlész.</p>
				<p>- A finánc. Pénzügyőr. Aki egy pénzügyi csoportot vezet. Vidékre küldik ki.</p>
				<p>- Igen, ez is folyton úton van. Özvegyember. Két gyerekkel.</p>
				<p>- És a lány? Derék, jóravaló, szorgalmatos lány?</p>
				<p>- Tudom is én. Annyira tudom, mint te. Ficsor azt állítja, hogy kitűnő.</p>
				<p>- Akkor mondj föl Katicának.</p>
				<p>- Hogy megint magamra maradjak? Köszönöm.</p>
				<p>- Hát akkor ne mondj föl Katicának.</p>
				<p>- Ficsor - szólt az asszony keményen - egyelőre csak annyit közölt, hogy esetleg meg
               lehetne szerezni. Esetleg - hangsúlyozta. El kell csalni. Nem olyan könnyen megy az
               manapság. Aztán ki tudja, lehet, hogy rosszabbat vásárolok be.</p>
				<p>Vizy unta a vitát, mely körbe forgott, de ő se bírt kilábolni belőle.</p>
				<p>- Miért nem veszel mást? Neked már többen ajánlottak cselédet.</p>
				<p>- Kicsoda?</p>
				<p>- A Moviszterné.</p>
				<p>- A Moviszterné hallgasson. Az csak sopánkodni tud. “Jaj, de sajnállak, édesem, hogy
               mindig ilyen lányokkal vesződöl, várj, majd én küldök neked egyet.” Két éve hiteget
               így. Annak csak a színházakon jár az esze. A főpróbákon. Meg az Ady-matinékon.</p>
				<p>- És a Drumáné?</p>
				<p>- Az, tudod, irígy. Boldog, hogy ilyen bajban vagyok. Lejön ide, gyönyörködni a
               Katicában. Ő persze könnyen beszél. Az ő Stefije, ha bolond is, mindent elvégez. Még
               a gyereket is dajkálja. Moviszterék Etelje húsz éve szolgál a doktornál, annál a
               beteg embernél, a rendelőjében is segít. Az asszony soha sincs otthon. Fele annyi
               bért ad, mint én a Katicának. A koszt se jobb, mint nálunk. De hát marad. Isten
               tudja, miért. Szerencse kell hozzá. Ehhez is szerencse kell. Mint mindenhez. Némely
               embernek van szerencséje. Nekünk nincs. Nem tudom, mit vétettünk. Eh - sóhajtott, s
               lassan szedegette ki hajából teknősbéka-hajtűit - az ember csak eszi a mérget, fizeti
               azt a tenger bért, folyton vesződik. Nem érdemes élni.</p>
				<p>Vizy is elkomorult. Azt indítványozta, hogy feküdjenek le.</p>
				<p>Tízre járt. A villany az ebédlő leeresztett redőnyein kiszüremkedett, el kellett
               oltani, a vöröskatona megláthatta. Júliusban egyszer fellőtt az ablakukba.</p>
				<p>- Mért nem jössz? - unszolta férje, aki már a hálóban vetkőződött.</p>
				<p>De az asszony csak állt a hálószoba küszöbén, dermedten.</p>
				<p>- Na - tessékelte befelé Vizy. - Mi bajod? Kissé ideges vagy.</p>
				<p>És elcsodálkozott.</p>
				<p>- Gyerek vagy. Mindig ezek a cselédek. Örökké a cselédek. Micsoda kicsinyesség.
               Mondd, hát érdemes? Egy cseléd miatt? Nem szégyelled magad?</p>
				<p>Vizyné bejött a hálóba, vetette az ágyakat. Az ura akkor vette észre, hogy sír.</p>
				<p>- Angéla - csitította, és egy székre ülve nézte, hogy rakosgatja a vánkosokat, arcán
               a nagy-nagy, csillogó könnyekkel, mint a moziban Asta Nielsen. - A te idegzetedet is
               megviselte ez a szörnyű kor, mint mindnyájunkét. Nem csoda. Pihenned kell. De most
               vége. Új korszak kezdődik, egészen új boldog korszak. Megváltozik az élet. Élünk,
               újra élünk. Nem közönséges nap a mai. 1919. július 31. Történelmi nap.</p>
				<p>Vizyné a haját fátyollal kötötte le éjszakára.</p>
				<p>Mindketten lefeküdtek a széles hitvesi ágyakba, melyek már régóta csak az alvásra
               szolgáltak.</p>
				<p>Vizy elkattantotta a lámpa kallantyúját.</p>
				<p>Sötétség hullt rájuk, árnyékok hullámoztak, a bútorok körvonalai összeolvadtak a
               falakkal.</p>
				<p>Vizy riadtan ült föl ágyában.</p>
				<p>- Ágyúznak - suttogta.</p>
				<p>- Nem - mondta Vizyné, aki szintén fölült.</p>
				<p>- De igen, a Vérmező felől.</p>
				<p>Már csak a csönd reszketett.</p>
				<p>Autók zúgtak a Várba vivő úton, mely politikai változások idején ütőérként méri a
               város és ország idegességét. Kutyák ugattak.</p>
				<p>- Talán egy autó gumija - magyarázta Vizyné. - Aludj.</p>
				<p>Az utóbbi hónapokban eleget hallottak éjjel ágyúszót, úgy tudtak aludni mellette,
               mint a harctéri katonák.</p>
				<p>Az asszony pár perc múlva megszólalt:</p>
				<p>- Azt hiszem, mégiscsak meg kell próbálni azt a lányt.</p>
				<p>- Meg kell próbálni - ásított Vizy. - Úgy teszel, ahogy akarsz. Próbáld meg.
               Szervusz. Aludj.</p>
				<p>Egy darabig vízszintesen, levetkőzve feküdtek egymás mellett, a vékony nyári paplanok
               alatt.</p>
				<p>Majd különös fény gyulladt csukott szemhéjaik mögött, hirtelenül fölálltak, elváltak
               egymástól, áthágva szobák falait, évek messzeségét, különböző irányokban bolyongtak,
               nekik is ösmeretlen ösvényeken, immár teljesen felöltözve mindenféle regényes
               színpadi jelmezekben.</p>
				<p>A mindennapi csoda történt meg: álmodtak.</p>
			</div>
			<div type="chapter">
				<head>KÜLÖNBÖZŐ IZGALMAK</head>
				<p>Vizy Kornél óvatosan aludt.</p>
				<p>Összegömbölyödött, mint a sün, hogy minél kevesebb helyet foglaljon el. Párnái fehér
               fedezéke mögé bújva kétértelmű kijelentéseket tett, mosolygott halálos ellenségeire,
               a forradalmárokra. Még álmában is taktikázott.</p>
				<p>Amint reggel kinyitotta szemét, mint azok az emberek, akiknek előző napon valami
               örvendetes fordulat megváltoztatta rossz és kilátástalan életüket, gépiesen az elmúlt
               gondon töprengett, mert amíg aludt, elfelejtette, hogy mi történt tegnap. </p>
				<p>Paplanán erre fölfedezte a valóságot, ráismert a már régi örömre, mely közben
               megszilárdulván még újabbnak, még érdekesebbnek tetszett.</p>
				<p>Ekkor teljes hosszában kinyújtózkodott és talpraugrott. Éjjeliszekrényén egy pohár
               víz csillogott, mint a folyékony ezüst. Reggeli nélkül ment ki az utcára. Akik pár
               nappal ezelőtt látták, utánafordultak. Egy régi divatlap-figura támadt föl holtából.
               Galambszürke ruhát hordott, patyolatfehér inget, kifogástalan nyakkendőt.
               Jobbra-balra köszöntötték ismerősök, ismeretlenek.</p>
				<p>Csikorgó gomboscipője körül úgy szikrázott a verőfény, akár a kézigránát, melyet
               eléje dobtak, s az felrobbant, befröccsentve egész alakját vidám arany-tűzzel.</p>
				<p>Felesége még lélegzet nélkül, viasz-halvány arccal aludt. Ő nem így ébredt.
               Rettenetes meglepetés várta.</p>
				<p>Azt, amit tegnap este mondott, hogy Katica majd hajnalban jön haza, maga sem hitte
               komolyan. De mikor kilenc órakor fölkelt, látta, hogy az asztal nincs leszedve, még
               mindig ott a tegnap esti findzsa, a piszkos tányérral. A konyhába szaladt. Itt a
               táboriágyat összehajtva találta a sarokban, lószőrpokrócával letakarva.</p>
				<p>Szobáról szobára bolyongott, nem lelve helyét. Torka elszorult a keserűségtől. Nézte
               az ő szalonját. A zongorát sarokba tolták, tükrök hevertek rajta, kendőkkel
               beterítve, mint halálesetek alkalmával. Alatta ruháskosarak. Benn az ebédlőben a
               szennyesláda, egyik ajtónál a rozoga előszobaszekrény, hogy a prolik elől el lehessen
               torlaszolni. Miattuk egészen földúlta otthonát. Most a reggeli világításban ez a
               zsibvásárszerű lakás az ostromállapot minden borzalmát éreztette.</p>
				<p>Sehol egy függöny, egy festmény. A kopár falakon csak a feszület, melyet férje
               tiltakozása ellenére sem engedett levenni, meg a pohárszék mellett az a fotográfia,
               mely Piroskát ábrázolja, egyetlen hatéves kislányát, aki gyertyák, virágok közt
               fekszik a ravatalon.</p>
				<p>Piroska már első elemibe járt. Egy áprilisi délelőttön hazajött az iskolából,
               fejfájásról panaszkodott, ágyba fektette őt, s mire bealkonyodott, már kiterítették.
               A fertőző vörheny pusztította el, hat óra alatt.</p>
				<p>Az ura elment. Megint járt-járt a világban a maga dolga után, a maga kalandjai után.
               Tudta róla, hogy csalja őt. Vizyné a kislány halála után szanatóriumba került, ott
               élt évekig, akkor hidegedett el iránta a férje, azóta csalta őt, udvariasan és
               finoman, de folytonosan csalta.</p>
				<p>Aztán az a bestia se jött még haza. Minden szomorúságát ebbe ölte bele. Kezébe kapta
               a tollseprőt, söpörgetett, hogy a munka lázában felejtse bosszúságát. Közben arra
               gondolt, hogy majd mivel fogadja.</p>
				<p>Katica ezen az éjszakán a Trieszti nőbenmulatott, a
               hajóslegényével. Csak tíz felé érkezett, kócosan, álmosan, száján az elmaszatolódott
               pirosítóval. Gyönge borszagot árasztott.</p>
				<p>Vizyné fékezve magát, de az izgalomtól reszketve közölte, hogy fölmond, tizenötödikén
               mehet.</p>
				<p>A lány, mint a szemtelen emberek, akiket egyszerre hatalmasan pofon csapnak, ezúttal
               nem feleselt, némán fogadta a fölmondást, kivette az asszony kezéből a tollseprőt,
               folytatta a takarítást. Önérzetén esett sérelmét azzal akarta helyrehozni, hogy
               legalább dolgozott.</p>
				<p>Az asszony csak most riadt meg igazán, hogy előtte a teljes bizonytalansággal elküld
               egy cselédet. A kocka el volt vetve. Úgy érezte, hogy az űr veszi körül.</p>
				<p>Lesietett Ficsorhoz.</p>
				<p>Ficsor épp akkor emelte le házuk homlokzatáról a vörös lobogót, azzal
               foglalatoskodott, hogy a rossz papírszövetet a zászlórúdra göngyölte. Vizyné
               karonfogva vezette fölfelé.</p>
				<p>A házmester, noha vele volt a méltóságos asszony, kopogtatott az ajtón, többször
               megtörölte a lábát a sártörlőn, mielőtt belépett volna. Ő, aki nemrég még a Nemzeti
               Kaszinóban berendezett népkonyhán ebédelt, elfogultan járt ott, ahol azelőtt oly
               fesztelenül mozgott.</p>
				<p>Sok volt a rovásán, s ezt tudta. Azok közé tartozott, akik ebben az időben “öreg
               marxisták”-nak nevezték magukat. Dicsekedett, hogy már húsz éve fizet pártadót, a
               vörös arisztokráciához számította magát, erre büszkébb volt, mint a grófok az ő
               évszázadokra visszanyúló családfájukra. Természetesen ő lett itt a házbizalmi is.
               Beszedte a házbért, végrehajtotta a szovjetkormány rendelkezéseit, óva intette a
               “burzsuj”-okat az összeesküvéstől, veregette mellét, mutogatta lötyögő lábait, melyek
               az emeletjárásban koptak el. Azt rebesgették, hogy két pár sárga cipőt utaltatott ki
               magának, elsőosztályú élelmezést, míg a háziúrnak, mint szellemi munkásnak, csak
               másodosztályú élelmezés dukált. De a legnagyobb bűnének azt tartották, hogy azon az
               emlékezetes napon, amikor Vizynét elhurcolták a parlamentbe, szántszándékkal eltűnt a
               házból, csak késő este vetődött haza, és Vizy, aki pártfogását akarta kérni, hiába
               várta a házmesterlakás konyhájában. Vizyék nem is csináltak abból titkot, hogy adandó
               alkalommal kitörik a nyakát.</p>
				<p>Most a nyakát tapogatta meg a fejét, az ő ütött-kopott fejét, mely olyan volt, mint
               az alma, melyet viharok után kosárszámra, szinte ingyen szoktak vesztegetni a piacon,
               hiszen annyi van belőle.</p>
				<p>Vizyné szeretetreméltóan leültette, s a karjára tette kezét.</p>
				<p>- Nézze, Ficsor, most segíthetne rajtam. Okvetlen hozza el azt a lányt. Én már föl is
               mondtam az enyémnek. Hálás leszek érte.</p>
				<p>A házmester ugrott, hogy megragadja a szabaduláshoz vezető kilincset. Vizyné
               tartóztatta:</p>
				<p>- Szóval már három éve szolgál Pesten? De hát hogy van, hogy eddig sohase láttam
               maguknál?</p>
				<p>- Mert az ilyen, kezit csókolom. Sehova se jár. Nem lehet azt se látni, se hallani.
               Nagyon csöndes.</p>
				<p>- De remélem, erős. Bírja ezt a négy szobát?</p>
				<p>- Az? Akár nyolcat is. Falusi lány.</p>
				<p>- És megbízható?</p>
				<p>- Majd meg tetszik látni. Én nem sokat beszélek. Csak annyit mondok a méltóságos
               asszonynak - s Ficsor elnémult.</p>
				<p>- Mit?</p>
				<p>- Hogy meg lesz vele elégedve.</p>
				<p>A házmester délben érkezett vissza. Jó hír mosolygott bajusza alól: beszélt a
               lánnyal, hajlandó beszegődni, holnap el is jön, hogy megállapodjanak.</p>
				<p>De másnap nem jött el.</p>
				<p>Olyan események következtek be, melyek mindent fölborítottak. Budapestet megszállták.
               Nem úgy, ahogy Tatár Gábor és Vizy jósolta, hanem a románok vonultak be, átkelve a
               Tiszán, dacolva a nagyhatalmak tilalmával, maguk vették birtokukba a várost.
               Vadonatúj egyenruhákban feszítettek az éhes, lerongyolódott pestiek között, mintegy
               kiöltözködve erre a históriai vendégszereplésre. Trombitáik fülsiketítő lármával
               recsegtek. Egyetlen lépést se tettek e hatalmas, égnek fordított hangszerek nélkül,
               melyekkel nyilván Trajánus császárt, a római cohorsokat, a világverő légiókat
               igyekeztek a döbbent, megalázott ország emlékezetébe idézni.</p>
				<p>Ezt sem a magyarok, sem a románok nem bírták volna elképzelni soha, legvadabb
               lázálmaikban sem. Meglepődve pillantottak egymásra, csodálkozva azon, hogy mi is
               történt. Hihetetlen volt.</p>
				<p>A magyarok látták ablakaikból, hogy már román autók cikáznak az utcákon, de nem
               hitték el. Maguk a románok se hitték el mindjárt.</p>
				<p>Főpincérek ugrottak eléjük alázatosan, liftesfiúk kalauzolták őket a felvonókon, arra
               mentek, amerre kedvük tartotta. Kissé zavarba jöttek.</p>
				<p>Mint aki álmodik, hogy hirtelenül egy meseországba téved, és érzi, hogy vágya előtt
               nincs semmi gát, eleinte nem tudták, mit kívánjanak, s gyerekes mohóságukban az
               értéktelen, mutatós holmit választották az értékes helyett.</p>
				<p>Mindenekelőtt leszereltették a magánlakások telefonjait. Két hadiszekér megtetejezve
               telefonkészülékekkel, elszakított drótokkal végigdöcögött a Krisztina körúton.</p>
				<p>Majd váratlanul megjelentek ruharaktárakban, gyárakban, kórházakban, ahol egy
               megtört, öreg magyar fogadta őket, az igazgató, régimódi szalonkabátban, s
               kezdetleges franciasággal majdnem sírva dadogta el előre betanult udvarias
               tiltakozását, a nagyántántra hivatkozva, de a tiszt csak egyet intett, mire nyíltak
               az ajtók, máris vitték a ruhákat, a gépeket, a betegek köpenyeit és lepedőit,
               jóvátételi összegül, hadisarcul.</p>
				<p>Másrészt őrködtek a polgárok épsége fölött, megtoroltak minden kísérletet, mely a
               magánvagyon vagy a közbiztonság ellen irányul. Sorra járták a házakat.
               Bilincsbevert, sápadt terroristákat kísértek, akik fejüket mélyen lecsüggesztették.
               Megkezdődött a tánc, a nagy tánc, melyről Ficsor beszélt.</p>
				<p>Vizy Kornél háza átvéve e történelmi napok idegességét úgy zengett, mint a köpű. Most
               Druma, a daliás termetű ügyvéd rohant föl, s aktatáskájával hadonászva újságolta,
               hogy elkergették a szociáldemokrata kormányt, polgári kormány vette át az uralmat.
               Most Drumáné sikoltozva hozta be az utcáról karon ülő kisfiát, mert ott valami
               verekedés támadt. Most Etel adta hírül, hogy egy kommunistát megint istenigazában
               helybenhagytak. Most Moviszter doktor rendeléséről távozó szív- és tüdőbetegek
               politizáltak Vizyék ajtaja előtt. Most Stefi szónokolt, a Drumáék ellenforradalmi
               cselédje, aki mosogatás után népgyűlésekre járt, s hazajövet lázas arccal mesélte el,
               mit hallott, és a második emeleti folyosó karfájára hajolva kiabált, hogy minden
               szocit föl kellene kötni. </p>
				<p>Vizyné csak néha lépett ki ebbe a bomolt lépcsőházba, hogy Ficsort keresse.</p>
				<p>- Mondja, milyen vallású az a lány?</p>
				<p>- Katolikus, méltóságos asszony, katolikus.</p>
				<p>Ezt helyeselte.</p>
				<p>A katolikus lányok kedvesebbek, szerényebbek, nem olyan nyakasok és követelőzők, mint
               a reformátusok. Igaz, hogy a katolikusok könnyelműek, folyton énekelnek, hamar
               elzüllenek. Ha egyszer gurulni kezdenek a lejtőn, akkor nem lehet őket megállítani, a
               mennyországból lezuhannak egyenesen a pokolba.</p>
				<p>Egyszer a Krisztina téren csípte el a házmestert:</p>
				<p>- És hol született?</p>
				<p>- Kajáron. Az ángyom lánya. Mondtam, balatoni.</p>
				<p>Az asszonyra ez is kellemesen hatott. Valamikor, hogy a kislánya még élt,
               Balatonfüreden nyaraltak. Erre a nyárra, mely csupa gyermekkacaj, hullámzaj és
               cigánymuzsika volt, boldogan gondolt vissza. Aztán úgy emlékezett, hogy valakitől
               dicsérni is hallotta a “balatoni lányokat”.</p>
				<p>A hetipiacon Ficsornét fogta meg:</p>
				<p>- Igaz, mi is a neve?</p>
				<p>- Jé - csodálkozott a termetes asszonyság -, még nem is tetszik tudni? Anna.</p>
				<p>- Anna - ismételte Vizyné, s a puha, kedves nőnevet rokonszenvesnek találta, mert
               eddig sohase volt sem Anna nevű cselédje, sem Anna nevű rokona, ami feltétlenül
               zavarta volna. - Anna - mondta még egyszer, s a szó megnyugtatta, úgy hullt rá, mint
               valami fehér, mint a manna.</p>
				<p>Ficsor megtett mindent, hogy rokonát elcsalja. Nyomban munkába állt, s feleségével
               fölváltva futkosott az Árok utcába. Tudta, hogy mi a tét. Délelőttönként látta a
               kommunistákat, akiket ebrúdon dobtak ki a hivatalból. Egy fiatalember a kapujuk előtt
               haladt. Halántékáról vékony, eleven pántlikaként szivárgott a vér, zsebkendőjével
               törölgette. A házmester ilyenkor megkettőzte buzgalmát. Ez azonban nem sokat ért.
               Egyelőre csak Cifkánéval beszélhetett, Bartos sógornőjével, aki a szemlészéknél
               lakott. A szemlész nem volt hajlandó elengedni a lányt, csak úgy, ha Ficsor újat hoz
               helyette, aki éppily megfelelő. Annának is hiába rágták a fülét. Az ötölt-hatolt, nem
               egészen értette, hogy miről van szó, meg aztán sajnálta a gyerekeket, a Bandikát és
               Pistikét, akiket nagyon megszeretett. Azért megígérte, hogy majd elnéz hozzájuk. De
               nem állta szavát. Később azt mondta, hogy “meggondolta”.</p>
				<p>Vizyné szemrehányásokat tett:</p>
				<p>- Mért nem hozza már el? Legalább látni szeretném.</p>
				<p>- Ma mosás van.</p>
				<p>- Hát mosást is vállal?</p>
				<p>- Hogyne. Mos, vasal, mégpedig hogyan.</p>
				<p>Máskor ez a kifogás:</p>
				<p>- A gyerekeket vitte sétálni.</p>
				<p>- Bandikát? - kérdezte az asszony, aki némileg már ismerte a családi viszonyokat.</p>
				<p>- Azt, a négyéveset.</p>
				<p>- Nézze, ne hitegessen. Beszéljen őszintén. Nekem biztosan tudnom kell, hogy
               számíthatok-e rá.</p>
				<p>- Számíthat, méltóságos asszonyom. Őszintén beszélek.</p>
				<p>Aztán a házmester eltűnt szeme elől. Túlórázott a postán, otthon csak pár percre -
               inkognitóban - jelent meg, bujdosott. Ficsorné mindig azt mondta, hogy épp a lánynál
               van.</p>
				<p>A hónap közepe veszedelmes gyorsasággal közeledett. Vizyné már azzal a gondolattal
               foglalkozott, hogy megtartja Katicát, aki fölmondás után- mióta tudta, hogy nincs
               végképp hozzáláncolva - már nem is látszott olyan ellenszenvesnek. Katica
               elszegődött egy drogistához, tizenötödikére be kellett állnia. Nyilvánvaló volt, hogy
               cseléd nélkül marad, most, télvíz előtt, ebben a tébolyult világban, az ura még
               komorabb lesz, megint nem fogadhatnak vendégeket, nem járhatnak sehová, mint a Héring
               Lujzika után, abban a keserves két hónapban, melynek emléke lidércnyomásként feküdt
               mellére.</p>
				<p>Annáról - úgy látszott - le kellett mondania. De elhatározta, hogy azért se hagyja
               magát. Nem hiába volt huszárezredes a boldogult édesapja, s katona mind a két
               nagyapja, katonaenergia lakozott szívós testében, melynek most ősei - századok
               távolságából is - erőt adtak erre a várostromra. Nyakába vette a várost. Egész nap
               talpalt. Elhanyagolt ismerőseinél érdeklődött, nem tudnának-e valakit. Többnyire egy
               szánakozó mosolyt kapott válaszul. Ekkor végigjárta a kálváriát, melynek már unalomig
               ismerte minden állomását.</p>
				<p>Először is a rendőrségre futott. A rendőrségnek másban fájt a feje. Került-fordult a
               tolonckocsi, gazdag ember-rakományát hozta-vitte. Künn az udvaron festetlen falócákon
               szorongtak a gyanúsítottak, gyermek és aggastyán kommunisták, nők, rongyban és
               selyemben, kisírt szemmel, várva sorsukat. Vizyné a cselédkapitányhoz küldte be
               névjegyét.</p>
				<p>Az tudta, hogy mit óhajt, és soron kívül fogadta. Bizonyos fásult részvéttel
               tekintett rá, mint idegorvos a gyógyíthatatlan betegére. Kicsit vigasztalta, majd a
               cselédszerzőhöz utasította.</p>
				<p>Nem sok reménnyel vágott neki ennek az útnak sem. Inkább csak azért, hogy kissé
               tájékozódjék. A bádog-cégérek - kék, piros, zöld kockákban - hirdették a
               szakácsnőket, a szobalányokat, a szoptatósdadákat, mindem rendű és rangú cseléddel,
               már rég letűnt kánaáni bőséggel kérkedve, akár az üres vendéglők, melyek aranybetűs
               üvegtáblákon hívták fel a közönség figyelmét, hogy “a nap és éjjel minden órájában
               friss ételek kaphatók”, vagy a trafikok, melyek “bel- és külföldi dohányáruk”-kal
               dicsekedtek, de csak szipkát és öngyújtóhoz való tűzkövet árultak.</p>
				<p>Budán egyáltalán nem volt lány. Kerületről kerületre járt, míg a Ferencvárosban
               talált néhányat.</p>
				<p>Hajlongva jött eléje a cselédszerző, ezt már régen ismerte, mint minden
               cselédszerzőt. Halvány, ravaszdi csirkefogó-alak volt, ezüst óralánccal mellényén.
               Minden úrnőnek hízelgett, minden cselédet “hölgy”-nek nevezett az üzlete érdekében.
               Suttogva ajánlotta portékáját.</p>
				<p>A facér nőszemélyek a fal melletti szalmaszékeken trécseltek, mint petrezselymet
               áruló kisasszonyok holmi iszonyú bálban. Mikor belépett, elhallgattak. Közvetlenséget
               igyekeztek arcukra erőltetni és közönyt, arra gondolva, hogy kettőn áll a vásár, de
               azért nem bírták levenni szemüket erről az ismeretlen nőről, aki talán mégis a sorsuk
               lesz, s egyben bámulták és fitymálták.</p>
				<p>Csak egy tekintetet vetett rájuk. Megállapította, hogy ez már a kimustrált, rusnya
               anyag, mely végeladás után maradt a letarolt boltban, az, ami már senkinek se kell.
               Ki is küldi föl lányát szolgálni most, amikor a pénznek semmi értéke, amikor a
               parasztnak annyi a zsírja, hogy belefullad, és gyermekei zongorázni tanulnak?</p>
				<p>Kíváncsiságból néhány próbát tett. Az egyik, akit megszólított, ülve felelgetett,
               keresztbe tett lábbal. A másik fölkelt, de megalázott arcára nyomban a gúny lárváját
               öltötte, maga kérte vissza könyvét, a többiek illetlen vigyorgása közben, akik
               lökdöstek egymást, s ösztönösen félrehúzódtak Vizynétől.</p>
				<p>Egyetlenegy jött volna szívesen, egy ősz, hatvanéves tésasszonyszerű, méregkeverő
               arcú szakácsnő, ez a cselédszerző szerint a legjobb vidéki vendéglőkben főzött,
               vállalta volna a padlóvikszelést is, de már gyenge volt, fáradt, s energiáját rég
               otthagyta a kecskeméti és a ceglédi vendéglők moslékosdézsáiban.</p>
				<p>Mit kezdjen az ilyennel? Csüggedten bámulta az asztalt, melyen a hangulat emelésére
               bazár-ibrikben légyköpött papírrózsák virítottak. A helyiség levegőjét a cselédek női
               kigőzölgése elnehezítette.</p>
				<p>Este megfájdult a feje.</p>
				<p>Az a heves, féloldali fejgörcs jelentkezett, mely már rég nem gyötörte. Törülközővel
               kötötte körül homlokát, s a sötét szobában azon gondolkozott, miért is izgatta föl
               magát annyira.</p>
				<p>Nem a kudarc hangolta le, hiszen arra elkészült.</p>
				<p>Valami önvád-féle furdalta, hogy hűtlenné lett Annához, el akarta árulni, ott akarta
               hagyni másokért, s most föltette, hogy törik-szakad, mégis megszerzi őt.</p>
			</div>
			<div type="chapter">
				<head>MINISZTÉRIUM ÉS MISZTÉRIUM</head>
				<p>Ezt a hősi küzdelmet egyedül vívta meg. Az urával még azt se tudatta, hogy fölmondott
               Katicának.</p>
				<p>Titokban kereste föl Drumát is, akinek ügyvédi irodája már benépesült a kárvallott
               kommunisták rokonaival, mert híre terjedt, hogy micsoda ellenforradalmár, s védelmét
               mindenki rá akarta bízni.</p>
				<p>Az ifjú ügyvéd különben is piros arca lángolt a história lázától. Ő Ficsort
               készörömest becsukatta volna, legalább ötévi börtönt helyezett kilátásba, de a
               cselédügyet meglehetősen homályosnak vélte. Mindenesetre levelet gépelt, melyet
               ajánlottan küldött el Bartosnak, fölszólítván, hogy a lányt a törvény értelmében
               haladéktalanul engedje el.</p>
				<p>Vizy csak azért járt haza, hogy behányja magába az ebédet, vacsorát. Zordan evett,
               idegeskedett, egy szót se szólt. Nem is merte volna őt ilyen csip-csup ügyekkel
               háborgatni. Ha megkérdezte tőle, hogy hová megy, honnan jön, csak ennyit mormogott:
               Minisztérium. Olyan rejtélyesen, mintha ezt mondaná: Misztérium.</p>
				<p>Valóban, az urának ez volt a titokzatosság, a közélet, a politika nagy távlata, és
               ami kívül esett, oly potomság, hogy nem is érdemes vele foglalkozni.</p>
				<p>A minisztérium ódon, sárga épülete meghitt zajjal zsongott. Valahányszor átlépte
               küszöbét, édes bizsergés csiklandozta, s már a lépcsőn feltűnt arcán az a kenetes,
               önérzetes mosoly, mely azt jelentette, hogy itt ugyan minden a közé, de
               tulajdonképpen csak az övé, és ő itthon van, sokkal inkább, mint lakásában. Ismét
               köszönt a portás. Jól fésült titkárja az előszobában fogadta, már osztályozta,
               megrostálta látogatóit, akiket még egy gondos selejtezés után engedett színe elé.
               Ezeket Vizy leültette, s rendszerint bocsánatot kért, hogy nem mindjárt lehet
               rendelkezésükre. Panaszkodott a sok dolog miatt. Kedvenc szavajárása volt, hogy
               meghalni sem ér rá. Nyomogatta az íróasztalon álló csengettyű-billentyűzetet, mint
               egy zongoraművész. Hivatalosan beszélt a vidékkel, behívatta referensét, ettől
               elkért egy aktát, fejcsóválva olvasta, vitatkozott vele, barátian de fölényesen, hogy
               hatalmát az idegenek előtt is éreztesse. Aztán vendégei felé fordulva megkérdezte,
               nem parancsolnak-e egy szivart. Az igenlő válaszra kulcsait előkotorászta hátsó
               zsebéből, kinyitott egy asztalfiókot, nem sietve, hogy késleltesse a beteljesülés
               pillanatát, majd a doboz aranyozott fedőlapját félrehajtva eléjük tárta a szalagos
               szivarokat, melyek a reprezentációs szivarokhoz tartozván karrierjét voltak hivatva
               előmozdítani. Amíg tűzzel szolgált, lelkében elintézte, hogy eggyel kevesebb szivarja
               van, s az aranyozott fedőlapot visszahajtva a dobozt ismét elzárta.</p>
				<p>Szerette ezt a szertartásosságot, és szerette a hivatal szellemét is. Dél felé
               kongott a harang, hirdetve, hogy megérkezett a Miniszter. Az épület szinte templommá
               változott. Még a komoly állami fák is ünnepibben álltak az udvaron csinos
               vasrostélyaikban. Láttad, kérlek, a Kegyelmest? Jókedvében van ma? Pénzt akarok
               kunyerálni annak a szerencsétlen iparkamarának. Szervusz, kegyelmes uram, szervusz,
               méltóságos uram, a legalázatosabb szolgád vagyok. Barátai vették körül, akik
               előbújtak a bécsi ellenforradalmi tanyákról, vidéki birtokaikról, mind úriemberek
               testben és lélekben, mind kimosdottan és szagosan, az eau de Cologne és a
               purzsicsán-dohány illatát lehelve. Ölelgették, veregették a vállát, ünnepelték, mert
               valamit hallottak, hogy elcipelték a parlamentbe. Ők is panaszkodtak, hogy mennyit
               szenvedtek, hogy mit raboltak tőlük azok a gonosztevők. De mégis éltek és együtt
               voltak, tegeződtek fiatalok az öregekkel, a második fizetési osztály a nyolcadikkal,
               mint egy nagy család gyermekei. Valami bájos, atyafiságos érzésben olvadt föl itt
               mindenki, folyton szolgálatra készen, a hivatalban és hivatalon kívül, megadva a
               titulust és respektust mindenkinek, katonai fegyelemmel és bizonyos önfegyelemmel is,
               abban a tudatban, hogy minden kölcsönbe megy, s később a ranglétrán bárki eljuthat a
               legmagasabb fokig. Ez volt az ő világa, több mint az otthona: a mindene.</p>
				<p>Vizy kitűnő hivatalnok volt, szorgalmas, lelkiismeretes is. Ezt a fölebbvalói és
               alárendeltjei egyaránt elismerték. Még a szociális érzés se hiányzott belőle. Ha
               ügyes-bajos emberek fordultak hozzá, tüstént írta az utalványt valamely szervhez.
               Olykor maga is áldozott - a módjához mérten - egy árvaház, egy szanatórium
               fölállítására. Nem tűrte azonban, hogy egyénileg zaklassák, mert akkor mire valók a
               hivatalos intézmények. Azzal sem lehetett vádolni, hogy visszaéléseket követett volna
               el. Közpénzekből egy fillér se sikkadt el a kezén. De bolondja és balekja lévén a
               szívességtevésnek, abban a reményben, hogy szívességét viszonozzák, régi
               ismerőseinek, iparosoknak, kereskedőknek megrendeléseket, különböző engedélyeket
               eszközölt ki, akik ezt azzal hálálták meg, hogy nem hagyták fizetni, mikor üzletükben
               vásárolt. Ezen ő minden alkalommal megütközött, helytelenítette is, de fájt volna, ha
               a várt meglepetés elmarad. Nevenapján, a régi híres Kornél-napokon a különböző
               iparágak, kereskedelmi cégek kisebb-nagyobb ajándékokkal kedveskedtek. Húst küldtek,
               tortát, likőrt, úgyhogy bőségesen kitelt a vendégséges asztal. Egy-egy gyűrűt,
               egy-egy ezüstórát is kapott, melyet puritánságára való tekintettel nem használt, csak
               az üvegszekrénybe zárta, s bús pillanataiban nézegette. Ezek az ajándékok közel sem
               értek föl a nekik tett szívességekkel, de jól estek, növelték önérzetét, bizonyos
               fakó költészetet árasztottak életére.</p>
				<p>Most is ezeket a barátságokat ápolgatta, ezeket az érdekszálakat bogozgatta a Polgári
               Kaszinóban, a bizottsági üléseken, a pártvacsorákon, éjjel-nappal. E mozgalmas
               időkben akart ugrani egyet azon a ranglétrán, melynek legmagasabb fokán már tíz éve
               megtorpant.</p>
				<p>Egy este vacsorára volt hivatalos az államtitkárjához. Vizy ilyenkor nyájas
               szalon-emberré vedlett. Még feleségével is elbeszélgetett. Ezt az alkalmat használta
               föl Vizyné, hogy beavassa őt. Mielőtt elmentek, a házmesterlakásba csalta.</p>
				<p>Vizy már másképp tárgyalt.</p>
				<p>Nem ismervén az ügy ezer ágát-bogát, oly fölényesen léphetett föl, mintha a
               minisztériumban egy elintézetlen aktát sürgetne valamelyik hanyag fogalmazójától.
               Felesége büszkén tekintett rá. Mégiscsak más az, ha egy férfi beszél.</p>
				<p>Csak ennyi volt az egész:</p>
				<p>- Mi van azzal a cseléddel?</p>
				<p>- Nekem megígérte, méltóságos uram.</p>
				<p>- Ha megígérte, akkor jöjjön, és teljesítse kötelességét.</p>
				<p>- Jönne az, de eddig az úr nem akarta engedni.</p>
				<p>- Hogyhogy? Fölmondott a cselédje? És elfogadta? Akkor ehhez nincs joga. A törvény
               világosan meghatározza a gazda és cseléd közti jogviszonyt. Ezt föltétlenül
               respektálni tartozik.</p>
				<p>- Igen - szólt Ficsor áhítatosan a latin szó hallatára.</p>
				<p>- Szóval: velünk ne bolondozzék. Ha nem áll be a helyébe, rendőrökkel hozatom ide.
               Megmondhatja. Rendőrökkel.</p>
				<p>Ficsornak és feleségének csak ez kellett. Úgy álltak, mint a villámsújtottak,
               egymásra meredve: a börtön árnya húzódott végig lakásukon, kiterjesztették kezüket,
               mintha tiltakoznának a vád ellen, hogy ők valamit is elmulasztottak volna, de úgy is,
               mintha védekeznének a rájuk szakadó csapás ellen.</p>
				<p>Vizy befejezte mondókáját. Szégyellte, hogy ebben a csirkepörben ennyire latbavetette
               presztizsét. Tekintetét körüljártatta a pincelakásban.</p>
				<p>A konyhán másfél méterre fölhúzódott a talajnyirok, tenyérnyi fekete rózsákkal
               cifrázva a falakat. Penészszag csavargott - áporodott, nedves -, mellyel elvegyült a
               tűzhelyen piruló vöröshagyma bűze. Az ablak oly alacsony, hogy az utcai járókelőknek
               csak a térdüket látni. Itt várakozott ő, amikor feleségét a parlamentbe vitték, s
               Ficsort leste, hosszú, hosszú órákig azon az alacsony dagasztószéken, melyet most
               megfújtak neki, hogy leüljön, csak egy pillanatkára, hogy el ne vigye álmukat. De ő
               nem ült le. Piszkosnak találta. Attól félt, hogy beszennyezi szalonkabátját.</p>
				<p>Különben is úgy emlékezett, hogy akkor a konyha berendezése valamivel csinosabb volt.
               És akkor szinte meg is áhította azt a csöndet, azt a bibliai igénytelenséget. Egy
               dívány állt akkor valahol, melyre szeretett volna leheveredni. Ez lenne az, ez a
               süppedt, kiérdemült dívány, amelyből csombókokban lóg ki a tengerifű? Egy csempe
               bögre éktelenkedett egyik sarkában meg egy piaci szatyor abból a mályvaszín
               bársonyból, mely valaha a MÁV elsőosztályos fülkeüléseit borította, de a forradalom
               után feltűnt itt-ott, a proletáranyák még bugyogót is varrtak belőle növendék
               gyermekeiknek. Elámult e kopárság láttán. Zsebkendőjét orrához tartotta. Ideges
               pillantással sürgette feleségét.</p>
				<p>Az még egyre tárgyalt, kóvályogva, asszonyi tervtelenséggel:</p>
				<p>- Tehát beszéljen vele, kedves Ficsor, és mondja meg neki, hogy határozza el végre
               magát. Nézze: talán ígérjen rá a bérére.</p>
				<p>- Kell is annak bér. Nem törődik az a pénzzel.</p>
				<p>- Nem? - villant meg Vizyné szeme. - Hát mivel törődik? Talán szeretőket tart?</p>
				<p>- Az? - és Ficsor megfeledkezve a köteles tiszteletről, könyökével oldalba bökte
               vastag feleségét, s röhögött. - Hallod? Az Anna szeretőket tart.</p>
				<p>Ficsorné fölhúzta ajkát, kivillantotta sárga lófogait, úgy vihogott azon, hogy az
               Anna, mármint az Anna szeretőket tart.</p>
				<p>Vizyné kíváncsi lett:</p>
				<p>- Talán a gyomrát szereti?</p>
				<p>- Annyit eszik az, mint egy madár.</p>
				<p>- De hát akkor mit szeret?</p>
				<p>- A munkát, méltóságos asszonyom - mondta Ficsor -, a munkát.</p>
				<p>- Olyan lány az - mondta a házmesterné -, hogy meg kellene aranyozni a kezét - és
               mosolygott, mint aki határozottan lát valakit.</p>
				<p>Vizyné maga sem tudta, hogy e két kijelentés közül melyik hatott rá mélyebben: a
               házmester velős, minden szólam nélkül való biztatása, vagy a házmesterné szinte
               költőien egyszerű beállítása. Mind a kettő általánosság volt. De néha az
               általánosságban van a legtöbb tartalom, mert nem köti meg képzeletünket, s szabadjára
               hagyja csapongani.</p>
				<p>Katica még ott volt nála, de már csak félig. Hagyta, hadd csináljon, amit akar.
               Lakását se rakatta vele rendbe. Majdnem örömmel szemlélte, hogy gyülemlik napról
               napra a por, piszok. Amint Katica ásítva és álmosan eltehénkedett a konyhában, a
               másikat látta helyette, mellette és mögötte, aki majd mindent helyrepótol, és fürgén,
               csodálatosan mozog, mint egy tündér. Majd ő, aki csak a munkát szereti, a munkát. És
               egyes nehezebb munkákat egyenesen félrerakott számára, mint holmi becses ajándékot
               egy kedvesünknek, akit különösen ki akarunk tüntetni. Mindent tőle várt. Mikor
               lehunyta szemét, megjelent az, akiről csak azt tudta, hogy meg kellene aranyozni a
               kezét, az aranykezű cseléd, ez az aranykéz pedig, mely mintegy tömör, sárga aranyból
               volt, meg-megcsillant a homályban, s vezette őt, tovább-tovább.</p>
				<p>Csakhogy történt valami.</p>
				<p>A románok átköltözködtek közvetlen közelükbe, a Krisztinába. Akikre első hetekben
               ájult meglepetéssel tekintett, úgy jártak háza előtt, mintha ott születtek volna.
               Annyira megszokta őket, hogy rájuk se nézett. Vasárnaponként a karcsú, fekete tisztek
               befűzve, a parfümtől büdösen sétálgattak a Bástya-sétányon egy orfeumcsillag
               társaságában, kirándultak az Istenhegyre, a füvön uzsonnáztak alkalmi babájukkal,
               kodakjaikkal lefotografálták őket. A Philadelphia-kávéházban magyar nótákat húzattak
               fülükbe, melyeket valaha, erdélyi diákkorukban, mikor szerelmesek voltak, maguk is
               vágyakozva daloltak.</p>
				<p>A legénység a Vérmezőn ütött szekértábort. Este a kondérokban vacsorát főztek,
               tábortüzek gyulladtak, s a budai szolgálók, akik már régen nem láttak igazi
               katonákat, csak afféle zöldkáderes lógósokat meg vörös hektikásokat, körülállták
               őket. Katica Lajosát elcsípte a rendőrség, mint rovottmúltú betörőt. A lány fogott
               magának egy románt, egy alig húszéves havasalföldi pásztort. A vassisakos vitéz még
               soha életében nem látott ily szép nőt. Derekát átölelve, kezét kezébe téve
               sétálgatott vele a Vérmező körül, bámulta pirosra festett száját, angyalszőke haját.
               Jelekkel esküdözött, hogy feleségül veszi, csak jöjjön vele Romániába. Mindennap
               virágcsokorral várta a kapu előtt. Gyakran bement a lépcsőházba is.</p>
				<p>Ezen mindenki fölháborodott. Etel többé nem állt szóba Katicával, ezzel a
               hazaárulóval, Stefi pedig azt híresztelte, hogy Katica román kém.</p>
				<p>Vizyné csapkodta a kezét, hogy micsoda botrány, micsoda szégyen a házára, de
               intézkedni nem mert. Félt a megszálló sereg bosszújától. Druma ajánlott levelére sem
               érkezett válasz. A helyzet tűrhetetlenné vált.</p>
				<p>Kezébe vette a napernyőt, s egyes-egyedül elindult.</p>
				<p>Poros, szürke alkonyat volt, mely a nyár derekán az őszre emlékeztetett, amikor majd
               korán sötétedik, s a kéményeken besivalkodik a vihar. Botladozott a hepehupás tabáni
               lankán. Az ismert Krisztina a cirkáló járőröktől idegennek, egy különös gyarmatnak
               tetszett.</p>
				<p>Tudta, hogy a ház körülbelül hol lehet. A házmester beszélgetésük során többször
               elmagyarázta, hogy egy bába is ott lakik, Karvaly Erzsébet, künn van a cégére -
               kisbaba, akit kádban fürösztenek -, s a házba gerendás kapualjon lehet bejutni,
               Bartosék üvegajtaja az udvarra nyílik, a falon Szent Flórián képe, alatta egy piros
               mécs.</p>
				<p>Az Árok utcában csupa földbe süppedt, düledék viskó van, egyik olyan, mint a másik.
               Ezek között eltévedt. Egy roskatag vityilló előtt üldögélt valami félhülye nénike, az
               nehezen megértette, hogy mit keres, s fölvilágosította, hogy valamivel följebb ment,
               vissza kell fordulnia. Sietett, mint aki valami tilosat művel. Az emberek
               bizalmatlanul figyelték. Félni kezdett. Egy gyöpös dombra érve megpillantotta Karvaly
               Erzsébet cégérét, a fürdő csecsemővel, s a kapualjba lopakodott. A Szent Flórián-kép,
               a lobbadozó, piros mécs a falon, biztatóan intett feléje.</p>
				<p>Az volt a terve, hogy kihívatja, beszél vele, elcsalja, ha lehet, azonnal, de
               mindenesetre meg akar győződni, hogy milyen.</p>
				<p>Kis táskájában kotorászott, pénzt vett ki, hogy valakivel beizenjen érte. De az Árok
               utcában lélek se járt. A szűk, piszkos udvar - fölötte az ónszín égbolttal -
               elhagyatott volt.</p>
				<p>Belülről hangokat hallott, nőhangokat és gyermekhangokat, tétován. A szél egy ablakot
               csapott be. Falhoz lapulva várt.</p>
				<p>Az a bizonyos üvegajtó egyszerre kitárult, s az udvarba szaladt egy mezítlábos
               fiúcska, a Bandika, utána egy nő.</p>
				<p>Vizyné szíve megdobbant.</p>
				<p>A nő körülbelül olyan magas volt, mint ő, de izmos, tagbaszakadt, arcbőre
               sárgásbarna, nagy, kócos haja és sűrű szemöldöke szénfekete. Valami színehagyott,
               bordó ruha lógott róla. Rohant a fiúcska után, aki a kerekeskút kávája körül
               csintalankodott, elkapta a fiúcska kezét, megfenyítette, aztán szeretettel karjára
               kapta, többször megcsókolta. Úgy vitte be a lakásba.</p>
				<p>Pár perc múlva megint kijött egy bádoglavórral. Vizet húzott a kútnál, teleöntötte a
               lavórt, s amint befelé indult, oldalt pillantott.</p>
				<p>Tekinteteik ekkor találkoztak.</p>
				<p>Vizyné a napernyőjét kissé fölemelve intett neki. Aztán a bal kezével is intett. A nő
               ezt nem vette észre, talán nem is értette, ismét besietett. Nem mutatkozott
               többé.</p>
				<p>Már sötétedett. Később egy férfi lépett be a kapun, nyilván a szemlész, aki csak
               bámult, hogy mit keres itt egy úriasszony.</p>
				<p>Jónak látta kereket oldani.</p>
				<p>Nem egészen úgy sikerült, ahogy tervezte. Mégsem bánta meg a kalandot, mert most
               tulajdonképpen szemével látta, hogy erős, iparkodó, derék lány. Főképp az tetszett,
               hogy oly nyájas volt ahhoz a gyerekhez. Aztán legalább szilárd anyagja lett
               képzelődésének.</p>
				<p>Otthon eldicsekedett Ficsornak:</p>
				<p>- Láttam.</p>
				<p>- Hogy tetszik, méltóságos asszony?</p>
				<p>- Hát, nem rosszképű.</p>
				<p>- Áldott teremtés az. Majd meg tetszik győződni.</p>
				<p>- De mikor?</p>
				<p>- A napokban. Most már találtunk a helyébe egy lányt. Ma mondták, hogy elengedik. Ne
               tessék nyugtalankodni.</p>
				<p>Etel és Stefi, mikor a második emeleti folyosó két szemben lévő ajtajában ülve
               kavargatták a tortának való cukros tojáspépet, erről társalogtak:</p>
				<p>- Annának hívják.</p>
				<p>- Igazán?</p>
				<p>Drumáné terjesztette a hírt, aki minden pletykát kiszimatolt.</p>
				<p>Ez a sótalan-ízetlen, tüneményesen műveletlen kis asszonyka a háborúban közönséges
               ápolónő volt, akkor vétette el magát azzal a gyönyörű urával, amikor az fejlövéssel
               feküdt a marosvásárhelyi hadikórházban. Alattomosan settenkedett a lépcsőházban, egy
               egérke módjára. Cincogva beszélt.</p>
				<p>Egyszer Vizyné háta mögé került, s rátört a maga tapintatlanul-bizalmaskodó
               modorával.</p>
				<p>- Hallottuk, hallottuk. Mit fizetsz neki?</p>
				<p>Moviszterné is tőle tudta meg.</p>
				<p>A szép doktorné rózsás kalapjában főpróbára ment, amelyre szabadjegyet kapott valami
               színész-ismerősétől. Megint egy új irodalmi siheder kísérte. Vizynét a Kígyó téren
               pillantotta meg, megállította, erre terelte a szót.</p>
				<p>- Ne mondd, édesem. Tehát még helybe se állt? Azt beszélték, hogy már tegnap
               beszegődött.</p>
				<p>Vizyné rázta a fejét.</p>
				<p>És amint múltak a napok, Anna jótékony alakja csak ködkép gyanánt remegett előtte,
               egyre messzebb és messzebb. Sokszor már azt hitte, hogy ábránd az egész, s az, akit
               látott, voltaképp nincs is.</p>
			</div>
			<div type="chapter">
				<head>ANNA</head>
				<p>Augusztus 14-ike volt: csodálatos nyári nap. Forró és fényes.</p>
				<p>Vizy már átugrott a Polgári Kaszinóba feketézni. Felesége egyedül merengett a
               rizsfelfújt romjai előtt.</p>
				<p>Amint félretolta tányérját, meglepődve vette észre, hogy a tányér alatt néhány
               rizsszem bújt meg.</p>
				<p>Villája hegyével megolvasta. Hét szem rizs volt. Megolvasta többször. Mindig hét szem
               volt.</p>
				<p>Miként került oda? Nem értette. Arra határozottan emlékezett, hogy nem ő szórta el,
               hiszen tányérját egész ebéd alatt nem mozdította el.</p>
				<p>A szám gondolkozóba ejtette. Miért épp hét?</p>
				<p>Minden jelent valamit. A legkisebb jelekkel is izennek nekünk, onnan túlról, kis
               jelekkel nagy dolgokat. Ő, aki a spiritiszta üléseken gyakran látta kislánya
               szellemét, s hallotta hangját, de hányszor, egészen tisztán, nem kételkedhetett
               ebben.</p>
				<p>Nyelvére tette a három szem labdacsot, egy pohár nagyon vizes bort ivott rá, és azon
               tűnődött, vajon mi lehet az a jó hír, melyet a hét rizsszem jelez, mikor halkan
               koppant az ajtó, s mielőtt válaszolhatott volna, hogy szabad, az ajtónyíláson
               bekandikált Ficsor feje.</p>
				<p>- Szabad? Itt vagyunk, méltóságos asszonyom.</p>
				<p>- Kicsoda?</p>
				<p>- Az Anna. Bejöhetünk?</p>
				<p>- Azonnal. Várjon.</p>
				<p>A fej visszahúzódott, az ajtó becsukódott.</p>
				<p>Vizyné megkapaszkodott az asztal sarkába, az események véletlen, gyors torlódásától
               majdnem elszédült.</p>
				<p>Ezen a napon mezítláb volt, papucsban, abban a régi, lila pongyolájában, melyben a
               kommün idején szokott kijárni az utcára, hogy proletárasszonynak tekintsék.</p>
				<p>Szekrénye előtt magára kapta fehér pongyoláját, pezsgőszín harisnyáját, barna
               félcipőjét. Ruhatárából gyorsan szedegette ezeket, mint színésznő, akinek nemsokára
               jelenése lesz. Még a tükörben is megnézte magát. Arca fáradt volt, törődött.
               Mosolygott a tükörképre, mosolyát erőltetettnek vélte, kissé elkomolyodott,
               megkereste a két kifejezés között a középutat. Bőrét könnyedén érintette a rizsporos
               pamaccsal. Az utolsó pillanatban fölcsatolta aranykarperecét.</p>
				<p>Lábujjhegyen suhant vissza az ebédlőbe.</p>
				<p>A díványon az ura otthoni kabátja hevert kifordított ujjal.</p>
				<p>Ezt összehajtogatta. Ezenkívül is bántotta egy és más: hogy az abrosz csak
               háromnegyedrészt takarja az asztalt, hogy a zsíros tányérok még ott maradtak a
               középen a rizsfelfújt mellett, meg hogy a porcukorszelencén a legyek dőzsöltek.
               Szeretett volna egy kis rendet teremteni. De erre már nem maradt idő. Attól tartott,
               hogyha sokáig késlekedik, Katica lebeszéli.</p>
				<p>Csak az abrosz csücskét ráncigálta lejjebb, csak bedugaszolta a borosüveget az
               alumíniummal futtatott parafadugóval, s leült előbbi helyére, az ajtóval szemben,
               felkönyökölt, mintha már régóta ülne itt és gondolkoznék arról, amiről az
               úriasszonyok ebéd után általában gondolkozni szoktak.</p>
				<p>Fojtott hangon szólt:</p>
				<p>- Lehet.</p>
				<p>Ficsor lépett be.</p>
				<p>Utána - két másodpercig, három másodpercig, négy másodpercig - senki.</p>
				<p>- Nos? - mondta, s már azt hitte, hogy ismét becsapták.</p>
				<p>- Itt van - nyugtatta a házmester -, itt van.</p>
				<p>És ekkor belépett a lány is.</p>
				<p>Az nyílegyenesen hozzásietett, lekuporodott, kezet csókolt, oly természetesen és
               gyakorlattal, mintha évek óta ismerte volna.</p>
				<p>Vizyné nem mindjárt vonta vissza kezét: általában szerette, ha kezet csókolnak neki,
               élvezte bőrén a nedves, emberi szájakat.</p>
				<p>Ficsor valami utasítást adott a lánynak, de hogy mit, azt Vizyné már nem
               hallotta.</p>
				<p>Nem hallotta, nem hallhatta, mert a vér erős lökéssel fejébe tódult, két füle körül
               zúgott, s egész lelkével a lányt figyelte, aki közben visszament az ajtó mellé, és
               megállt, kezében a tiszta zsebkendőbe bugyolált cselédkönyvvel, hajadonfőtt, szemét a
               földre sütve.</p>
				<p>Vizyné lorgnonját rászögezte: az arcán csalódás, meghökkenés, ámulat tükröződött.</p>
				<p>- Ez az? - szólt rámutatva.</p>
				<p>- Ez, méltóságos asszonyom - erősítette Ficsor, nem értvén a kérdést. - Az Anna, az
               Anna. Talán nem megfelelő? - és fejét oldalt billentve a méltósága felé
               sandított.</p>
				<p>- De - válaszolta Vizyné, még tétován, még mindig álmélkodva. - Szóval ez az...</p>
				<p>Nem, mégsem volt az.</p>
				<p>Legalább ő az Árok utcában, akkor estefelé más valakit látott. Az a nő, aki a fiúcska
               után szaladt, magasabb volt ennél, sokkal magasabb, sokkal izmosabb, az arca
               sárgásbarna s a haja fekete, a szemöldöke is fekete, szénfekete. Erre határozottan
               emlékezett.</p>
				<p>Egyszerű félreértésről lehetett szó. Bizonyára összetévesztette valakivel, talán
               Bartos sógornőjével, akiről egyszer-másszor hallott is Ficsortól.</p>
				<p>De bár ezt nyomban tisztázta magában, percekig tartott, míg azt a bordóruhás nőt,
               akit gondolatban már fölfogadott, elszállásolt, lefektetett a Katica ágyába, akivel
               képzeletben már kitakaríttatta valamennyi szobáját, akit már magáénak tudott,
               megfosztotta azoktól az erényektől, amelyekkel földíszítette: most tehát le kellett
               tépni érdemrendjeit, átnyújtani annak, akit illet, ennek a még teljesen idegen,
               félszeg leányzónak, aki látható lámpalázban szorongott előtte.</p>
				<p>Vizyné arcáról már eltűnt a csalódás és ámulat. Mindez valami kellemes derengéssé
               enyhült. Még egyre mustrálgatta. Ez nem is látszott parasztlánynak. Nem volt olyan
               tenyeres-talpas, pirospozsgás, mint a Varga Örzsi. Inkább nyúlánk és törékeny, az
               arca tojásdad, csontjai finomak, arányosak. Üde pepita ruhácskát viselt, mely alatt
               puhán, öntudatlanul aludt a gyermekmelle, játékosan, mint két kis gumilabda. Egész
               lényében pedig volt valami, amit nem tudott kifejezni, valami, ami vonzotta, ami egy
               kicsit vissza is rezzentette, de rendkívül érdekelte.</p>
				<p>Letette lorgnonját.</p>
				<p>És amikor már nem is vizsgálta, csak hatni engedte magára, amit tapasztalt, egyszerre
               érezte, hogy ez az, akit évekig keresett mindhiába. Belső sugallatot hallott, mint
               élete döntő fordulataikor, azt a gyámolító, biztató hangot, mely annyiszor szólamlott
               meg benne, valami parancsfélét, hogy ne sokat okoskodjék, hanem fogadja föl, tartsa
               meg, s vágy fogta el, hogy azonnal itt marassza, hogy birtokolja, és karját máris
               kinyújtotta feléje, mintha meg akarná ragadni, hogy többé sohase engedje el.</p>
				<p>- A könyvet parancsolja? - kérdezte Ficsor.</p>
				<p>- Igen - mondta Vizyné, aki uralkodván magán félreértett mozdulatát szerencsésen
               átjátszotta egy alsóbb síkba. - Nézzük a könyvét.</p>
				<p>Szemöldökét magasba vonta.</p>
				<p>- Édes? - szólt. - Édes?</p>
				<p>- Úgy hívják. Édes Annának.</p>
				<p>Vizyné félhangosan olvasta a cselédkönyvet.</p>
				<p>
               Édes Anna született Balatonfőkajár községben, enyingi járásban,
                  Veszprém (megyében, kerületben stb.) Magyar (országban).
            </p>
				<p>
               Személyleírás:
            </p>
				<p>
               Születési év: 1900 (kilencszáz).</p>
				<p>
               Vallása:r. k.</p>
				<p>
               Termete:közép.</p>
				<p>
               Arca:kerek.</p>
				<p>
               Szeme:kék.</p>
				<p>
               Szemöldöke: szőke.</p>
				<p>
               Orra: rendes.</p>
				<p>
               Szája:rendes.</p>
				<p>
               Haja: szőke.</p>
				<p>
               Fogai: épek.</p>
				<p>
               Szakálla:nincs. </p>
				<p>
               Be van-e oltva:igen. </p>
				<p>
               Különös ismertetőjele:nincs. </p>
				<p>
               Sajátkezű aláírása:Édes Anna.</p>
				<p>- Igen - mondta, és rejtélyesen mosolygott, talán azon, hogy Édes, és hogy szakálla
               nincs.</p>
				<p>Most hol a könyvre, hol a lányra pillantva ellenőrizte a cselédkönyv hivatalos
               megállapítását, melyek bizony közel sem födték a leírhatatlan valóságot. Haja, nem
               dús haja, melyet csak úgy kenőcs nélkül, szárazon simított hátra domború homlokáról,
               nem volt szőke, hanem a gesztenyeszín és a szőke közötti árnyalatú, szöghaj. Orra se
               “rendes”, hanem határozottan érdekes, a lélegző cimpáival, majdnem különös és pikáns.
               Termete valamivel magasabb a közepesnél, de gyönge, elmaradott, talán csöppet fiús is
               még. Szája vérszegény és cserepes, s keze a rendes cselédkéz: durva. Körme kurta és
               csempe.</p>
				<p>- Hány éves?</p>
				<p>- Tizenkilenc - válaszolta mindig Ficsor. - Ugye, annyi vagy, Anna?</p>
				<p>- Mért nem beszél, fiam? - fordult hozzá Vizyné.</p>
				<p>- Szégyenli magát. Nagyon szégyenlős.</p>
				<p>Vizyné még nem látta a szemét, ezért így szólt:</p>
				<p>- És miért nem tekint a szemembe?</p>
				<p>- Fél.</p>
				<p>- Kitől fél? Tőlem? Tőlem igazán nem kell félnie.</p>
				<p>A lány fölrebbentette seprűs pilláit, de mielőtt az asszony megláthatta volna,
               lecsukta.</p>
				<p>Vizyné tanulmányozta aláírását, szálkás szarkalábbetűit - melyeket hosszan és
               gondosan rajzolhatott oda egy rendőrségi szoba asztalára görnyedve - és előző
               gazdáinak minősítését.</p>
				<p>Eddig csak két helyen szolgált: 1916-ban, mikor fölkerült Budapestre, Wild
               raktárnoknál, aztán Bartos szemlésznél. Mind a két helyen majdnem másfél évig.</p>
				<p>- Mi volt?</p>
				<p>- Dajka - felelgetett Ficsor.</p>
				<p>- Szóval: gyereklány - javította ki Vizyné.</p>
				<p>- A bizonyítvány megjárta.</p>
				<p>Gazdáik elismerték, hogy “hűséges”, erkölcsi magaviselete “kifogástalan” és
               “egészségesen távozott”. Wildné azonban a többi polgár tájékoztatására
               lelkiismeretesen beírta, hogy “munkájában nem mindig megbízható”, és ezt is: “még nem
               eléggé ügyes”.</p>
				<p>- Még nem eléggé ügyes - olvasta Vizyné. - Persze, persze.</p>
				<p>- Majd belejön.</p>
				<p>- Hisz ez nem is olyan fontos. Fő, hogy iparkodjék.</p>
				<p>- Szorgalmasnak szorgalmas.</p>
				<p>- Főzni tud?</p>
				<p>- Valamit - szerénykedett helyette Ficsor.</p>
				<p>- Valamit. Jobb szeretem, ha azt mondja, hogy semmit. Ismerem ezt. Mindegyik így
               beszél, mikor beszegődik. Aztán amikor kanalat vesznek a kezükbe, kiderül, hogy
               fogalmuk sincs. Emlékszik, Ficsor, a Mennyei Margitra? Az is azt mondta, hogy tud
               főzni. És a Lidi is.</p>
				<p>Ficsor mindkettőjükre emlékezett, és lesújtóan bólintott.</p>
				<p>- No, majd én befogom. De takarít? Mos? Padlót vikszel?</p>
				<p>- Hogyne - integetett a házmester.</p>
				<p>- Eszerint - s ezt már igen gyorsan: - elvégez mindent, ami a ház körül előadódik:
               bevásárol a piacon, szenet hord a pincéből, üres idejében harisnyát stoppol, ruhát
               foltoz, satöbbi, satöbbi.</p>
				<p>- Nem válogatós ez. Ugye, Anna?</p>
				<p>- Az helyes is. Nálam dolgozni kell. Kisasszonyokra nincs szükség. Az én lakásomnak
               ragyognia kell.</p>
				<p>Anna nem látta a beszélőt, mert folyton a padlóra meredt, pusztán a hangot hallotta,
               test nélkül, mint valami szózatot. Zavartan egyik lábáról a másikra állt.</p>
				<p>Amikor ide belépett, a gyomra egyszerre fölémelyedett, olyan rosszullét fogta el,
               hogy azt hitte, azonnal összerogy. Valami kimondhatatlan büdösséget érzett, mint a
               patikában, éles, hideg szagot, mely egyre jobban facsarta az orrát, kavarta belét.
               Vizyné a zongorájában kámfort tartott, hogy a molyok ne rágcsálják a vattás
               hangkalapácsokat. Anna nem tudta, honnan származik ez az orvosságszag, csak azt
               tudta, hogy nem bírja ki, csak azt tudta, hogy már az első pillanatban ki akart
               szaladni, és ha egészséges ösztönére hallgat, akkor köszönés és istenhozzád nélkül
               elrohan, menekül, le a lépcsőkön, az utcákon, s fut, meg sem áll hazáig, a kajári
               tarlóföldekig.</p>
				<p>Nagybátyja azonban mellette volt, s ő moccanni sem mert.</p>
				<p>Tekintetét mégis fölemelte annyira, hogy látta Vizyné cipőjét, harisnyáját, a falon
               az ingaórát, mely ébenfatokjában járt, s egyenletes ketyegéssel zsibbatag-úri csöndet
               szitált az ebédlőre. Már a szalonba is bepillantott olykor-olykor. Itt a tükörben
               képek színes gomolyaga forgott. Hosszú, alacsony hencser nyúlt el, torontáli piros
               szőnyeggel takarva, melyen a délután lobogó máglyát gyújtott. Ilyesmit sem Wildéknél,
               sem Bartoséknál nem látott. Káprázva, szédelegve nézegette ezt, mikor időnként
               fölvetette szemét. Úgy tetszett, hogy elvarázsolt kastélyba került.</p>
				<p>- Az a kérdés - szólalt meg Vizyné -, hogy van-e kedve a helyhez? Micsoda? -
               firtatta, mikor a lány ismét nem válaszolt.</p>
				<p>Anna ekkor alig láthatólag - könnyedén és szomorúan - vállat vont.</p>
				<p>Vizyné előtt elsötétült a világ. A lázadás e csöndes cselédmozdulata, melyet annyira
               ismert, egy pillanat alatt porba döntötte reményét, mindazt, amit eddig oly
               fáradságosan épített. Elhatározta, hogy most szigorú lesz, kenyértörésre viszi a
               dolgot.</p>
				<p>- Tessék? - kérdezte gúnyosan. - Nálam nem így szokás felelni. Ha nincs kedve, fiam,
               a helyhez, akkor itt a könyve - és a cselédkönyvet az asztalra ejtette, úgyhogy az
               csappant. - Mehet, Isten hírével.</p>
				<p>- Nem úgy értette az Anna - mentegette Ficsor. - Ugye, Anna, nem úgy értetted?</p>
				<p>- Hát hogy értette?</p>
				<p>Csönd volt.</p>
				<p>Vizyné és Ficsor várt a válaszra.</p>
				<p>- Van - rebegte hangtalanul Anna, aki úgy értette, hogy neki mindegy, hiszen
               mindenütt csak dolgozni kell.</p>
				<p>- Az más. Beszéljen értelmesen és tisztességesen. Ahogy úriházban szokás. Ha
               megbecsüli magát, itt jó dolga lesz.</p>
				<p>- Itt jó dolgod lesz - sietett Ficsor a méltóságos asszony segítségére, hogy közös
               erővel bírják elhatározásra.</p>
				<p>- Csak mi ketten vagyunk. Én meg az uram. Gyermek nincs - s önkéntelenül a falon lévő
               fotográfiára pillantott, és a szokott eszelős mozdulatával végigsimította
               borostyánsárga haját, mintha nehéz volna a kontya, mintha szétrepedne alatta a
               koponyája. - Aztán nálam nem úgy van, mint másoknál. A kenyér szabad. Annyit ehet,
               amennyit akar. Hallottam, hogy a régi helyén csak rántottlevest reggelizett. Itt
               minden reggel kávét kap. Meleg kávét. Vasárnap tészta, hetente kétszer hús. Ha pedig
               jól viseli magát, hébe-hóba egy pár cipőt is ajándékozok. Vagy egy ruhát.</p>
				<p>- Ruhát, Anna, ruhát - biztatta a házmester mosolyogva.</p>
				<p>- És később majd meglátjuk. Esetleg - mindig ez volt az utolsó ütőkártya -
               kitaníttatom varrni is.</p>
				<p>- Hallod, Anna? Hallod? Varrni. A méltóságos asszony kitaníttat varrni is. Csak légy
               szorgalmas. Úriemberekhez kerülsz. Mert ez nem olyan ház. Ennek nincs párja - valami
               nagyot akart mondani - az egész Krisztinában.</p>
				<p>- Mikor áll be?</p>
				<p>- Mindjárt - mondta Ficsor.</p>
				<p>Vizyné erre nem számított: csak holnapra várta.</p>
				<p>- Elintéztem velük - dicsekedett a házmester -, mert amit én egyszer megígérek,
               méltóságos asszony...</p>
				<p>- Hol a batyuja?</p>
				<p>- Lenn, nálam.</p>
				<p>- Hozza föl - utasította Ficsort.</p>
				<p>Megvárta, míg kiér a házmester. Akkor a cselédhez lépett, oly közel, hogy arca az ő
               arcát súrolta.</p>
				<p>Anna ijedten fölnyitotta nagy, bágyadt szemét.</p>
				<p>Szeme kék volt, de nem csillogó, inkább tejeskék, violáskék, mint a Balaton vize,
               párás, nyári hajnalon.</p>
				<p>Most látta először Vizynét: egy sápadt, nagyon magas, jéghideg nő meredt eléje, aki -
               nem tudta miért - egy ismeretlen madárhoz hasonlított, szétborzolt, fényes
               dísztollakkal. Hátrált az ajtó felé.</p>
				<p>Vizyné, hogy az előbbi kis összezörrenést elsimítsa, s főképp, hogy végre hallja a
               hangját is - mert eddig a lány csak egyetlen szót ejtett ki, azt hogy: van -, emberi nyomatékkal kérdezte:</p>
				<p>- Mi az édesapja?</p>
				<p>- Cseléd.</p>
				<p>- Hol cseléd?</p>
				<p>- Az uraságnál. Béres.</p>
				<p>- Földmíves. És van valamije? Háza, földje, disznaja?</p>
				<p>- Semmi.</p>
				<p>- De búzát azt kap? Ah, maguk ma jobban élnek, mint mi. Az anyja?</p>
				<p>- Nyanya - és itt elcsuklott a hangja.</p>
				<p>- Mi az?</p>
				<p>- Meghalt. Mostohám van - mondta elszoruló torokkal.</p>
				<p>- Testvérei?</p>
				<p>- Egy bátyám.</p>
				<p>- Az is földmíves?</p>
				<p>- Most jött haza.</p>
				<p>- A háborúból?</p>
				<p>- Nem. Francia fogságból - s vonogatta a vállát.</p>
				<p>- Már megint. Ez nem illik. Mi igennel és nemmel felelünk. No, majd megtanulja.</p>
				<p>Erre még volt idő. Nem is idomította tovább, hanem áttért a lényegre.</p>
				<p>Bizalmasan, valamivel halkabb hangon kérdezte, mint nő a másik nőtől:</p>
				<p>- Van szeretője?</p>
				<p>Anna intett, hogy nincs.</p>
				<p>Nem pirult el, de homlokát, a szép domború homlokát egyszerre elfutotta valami
               rózsaszín köd.</p>
				<p>- Őszintén? Ne tagadja, mert úgyis rájövök. Ez a ház erkölcsös. Ide senkinek se
               szabad bejárni, se nappal, se éjszaka. A kulcsok különben is nálam. Ismerőse
               sincs?</p>
				<p>- Nincs.</p>
				<p>- Valakit csak ismer.</p>
				<p>- A Ficsorékat – szünet. - Meg a Wildné nagyságos asszonyt - szünet. - Meg a
               Cifkánét, a Bartos úr ángyát.</p>
				<p>- A sógornőjét? Azt az erős, magas asszonyt, aki náluk lakik?</p>
				<p>- Azt.</p>
				<p>- Különben senkit?</p>
				<p>- Senkit.</p>
				<p>- Jobb is. Csak elrontják. Nem mondom, ha valakije jön. Az apja, vagy a bátyja. Akkor
               engedélyt kér, hogy találkozhassék velük. Különben minden második vasárnapja szabad.
               Délután háromtól hétig. De hétkor már itthon kell lennie.</p>
				<p>Ficsor sovány batyucskát hozott föl, kockás kendőbe kötözve.</p>
				<p>Vizyné - élve úrnői jogával - kibontotta. Mindig batyuvizsgálás alkalmával győződött
               meg először, hogy lop-e majd az új cseléd.</p>
				<p>Kevés holmit talált.</p>
				<p>Néhány rongyos pamutzsebkendő, melyen nincs monogram - tehát valószínűleg nem lopta
               -, egy már erősen viselt, kék kartonruha, pár fejrevaló kendő, egy uraságoktól
               levetett férficipő, melyet valahonnan ajándékba kaphatott, egy kerek
               reklám-kézitükör, a cég jelzésével, egy vasfésű, még tele gubancos hajával.</p>
				<p>Aztán egy horpadt, sárgapléh gyermektrombita, melyről piros bojt lóg.</p>
				<p>Ezt kezébe vette, nézegette. Nem tudta elképzelni, hogy mire használhatja a trombitát
               a cseléd.</p>
				<p>Katica nyitott be, magasra emelt fővel, egy megsértett hercegnő fölényes mosolyával,
               hogy a déli asztalt leszedje. Vizyné már nem engedte hozzányúlni. Kiküldte, és maga
               is utánament.</p>
				<p>Távollétét Ficsor arra használta föl, hogy színvallásra bírja unokahúgát.</p>
				<p>- No?</p>
				<p>Anna hallgatott.</p>
				<p>- Jó hely - mondta a házmester. - Príma hely. Gazdagok. Az övék a ház. Ez az egész
               ház. Az úr tanácsos. Méltóságosok.</p>
				<p>Többet nem beszéltek.</p>
				<p>A szegény emberek kedélytelen atyafisága fűzte őket egybe, kiknek a vérségi kapcsolat
               vajmi keveset jelent, mert nincsenek kedves, közös emlékeik, csak egymás mellett
               élnek, folyton dolgozva, önmagukba zárva, egymásnak áthatolhatatlanul, nagy
               távolságban.</p>
				<p>Vizyné Katicát úgy akarta kilopni innen, mint a közkórházakból a kolerás halottat,
               hogy meg ne fertőzze a még egészségest.</p>
				<p>Eléje lökte bérét, s azt mondta, hogy azonnal szedje batyuját.</p>
				<p>Amíg csomagolt, a körmére nézett, hogy nem visz-e el valamit.</p>
				<p>Katicának sem volt vastagabb batyuja, mint Annának, de önérzete az volt. Mielőtt
               elindult volna, gavalléros mozdulattal visszaadta a kötött lélekmelegítőt, melyet
               ajándékba kapott.</p>
				<p>Ő is fertőzöttnek érezte mindazt, ami erre a házra emlékeztetné, ahol ennyire
               megsértették.</p>
				<p>Az asszony elfogadta a lélekmelegítőt, aztán sarkára csapta az ajtót.</p>
				<p>Visszajövet már egészen más hangon beszélt Annához, azon a hangon, melyen majd mindig
               beszél hozzá:</p>
				<p>- Jöjjön, Anna, átadom a lakást. Szobáról szobára vezette.</p>
				<p>- Ez itt a dolgozó. A könyveket naponta letörölgeti, de az íróasztalról semmit sem
               mozdít el, az úr finnyás a holmijára. Értette? Erre is roppant vigyázzon.</p>
				<p>Egy kitömött bagoly bámult a lányra, sárga üvegszemmel.</p>
				<p>Anna pár lépésnyi távolságból követte Vizynét és Ficsort, lógázva batyuját.</p>
				<p>- Az ebédlőt már látta. Ez a szennyesláda. Az a szekrény természetesen majd kikerül
               innen.</p>
				<p>A szalonban így szólt:</p>
				<p>- No, erre is ráfér a takarítás. Majd kirakjuk. A zongorát valamivel előbbre húzzuk.
               Lesz dolog, annyi bizonyos.</p>
				<p>Anna a piros szőnyeggel takart hencser mellett állott, úgy rátapadt a zongorából
               kiáradó kámforszag, hogy halottfehér lett. Vizyné és Ficsor már a hálóban volt. Csak
               azt hallotta, amint az asszony sürgette:</p>
				<p>- Miért nem jön? Furcsa lány - szólt oda Ficsorhoz. - Eleinte bizony nehéz lesz
               vele.</p>
				<p>A hálóból kis futórózsákkal mintázott sárga tapétaajtó nyílt a sötét, nyirkos
               fürdőszobába, ahol búsan locsogtak az elrontott csapok.</p>
				<p>- Oltsa el a villanyt - parancsolt Annának. - Ugorjon, fiam. Egy-kettő. Ha valahonnan
               kimegy, mindig oltsa el. Nem szabad pocsékolni ebben a drága világban. És az ajtót is
               csukja be maga után. Egy fáradság. Léghuzam van.</p>
				<p>A konyhába értek.</p>
				<p>Már oly üres volt, oly elhagyatott, mintha sohasem lakott volna benne az a bizonyos
               Katica.</p>
				<p>- Ez itt a maga... - kezdte Vizyné, de nem talált rá szót. - Nem nagy. De hát
               mindnyájan megvoltak benne. Ne oda - kiáltott, mikor Anna az asztalra tette batyuját.
               - A földre. Be ne poloskázza a lakásomat. A feje tiszta? Holnap majd megfürdik.</p>
				<p>A kamrát mutatta.</p>
				<p>- Ez zárva van. Minden reggel kiadom a lisztet, zsírt, cukrot. Semminek sem szabad
               hiányozni - figyelmeztette.</p>
				<p>Ficsor elköszönt. Vizynének csak az ajtónál jutott eszébe:</p>
				<p>- Igaz is, a bére?</p>
				<p>- Ugyan, méltóságos asszony - tiltakozott a házmester szinte fölháborodva. - Azt ad
               majd neki, amit megérdemel. Előbb meg tetszik látni.</p>
				<p>- Jó. Majd meglátom.</p>
				<p>Először is behívta az ebédlőbe. Felügyelete mellett leszedette vele a déli asztalt.
               Tanította-oktatta, hogy vigye ki a tányérokat, hogy mosogasson, hogy rakja el a
               késeket, villákat a pohárszékbe.</p>
				<p>Este vacsorára terített. Megint az asztalra rakták a tányérokat, késeket, villákat,
               melyeket délután leszedtek. Egy fehér cipót tettek oda, mert ők már fehér cipót
               ettek.</p>
				<p>Miután a hálóban együtt megágyaztak, Vizyné átnyújtott neki egy szegetlen
               kukoricakenyeret.</p>
				<p>- Ez a maga kenyere, s itt a vacsorája is - egy darab sajt volt. - És ez a ciha - egy
               vöröscsíkos vánkoshéjat nyomott kezébe. - Húzza majd át a párnáját. Vacsorázzék,
               aztán lefekhet.</p>
				<p>Elbocsátotta.</p>
				<p>- Kezét csókolom.</p>
				<p>- Hagyja - szólt Vizyné, de a lány ismét megcsókolta a kezét.</p>
			</div>
			<div type="chapter">
				<head>ÚJ SEPRŐ JÓL SEPER?</head>
				<p>Anna nézelődött az idegen konyhában.</p>
				<p>Vacsorázni, aztán lefeküdni.</p>
				<p>Egy darab kenyeret szelt. De beléje se bírt harapni. A kenyérnek - és a sajtnak is -
               olyan szaga volt, mint benn a lakásnak.</p>
				<p>Bajmolódva szétbontotta a tábori ágyat, melynek szerkezetét még nem ismerte, áthúzta
               egyetlen párnáját, beburkolózott abba a húzatlan paplanba, melybe tegnap még Katica
               takarózott, s miután elfújta a gyertyát, lefeküdt.</p>
				<p>- “Énistenem - jóistenem - lecsukódik -
                  máraszemem - deatied - nyitvaatyám...”
            </p>
				<p>Bandika is ezt imádkozta, Pistike is, meg a Wild raktárnok fia is, a Gyuri.
               Mindegyiket ő tanította rá.</p>
				<p>- “Amígalszom - vigyázzreám - vigyázzkedves
               - szüleimre - vigyázzminden - jóltevőmre...”
            </p>
				<p>Bandikának, aki az ágya mellett hált egy díványon, utána el kellett mesélni a madaras
               bicskát is.</p>
				<p>Ez a bicska olyan bicska volt, hogy mihelyt kinyitották pengéjét, nyomban madarak
               röppentek ki belőle, sok-sok kis, tarka madár. Ezzel aludt el a gyerek, s reggel
               fölébredvén kacagva újságolta el, hogy a madaras bicskával álmodott.</p>
				<p>Anna elmondotta a gyermekimát. E rímes szavak, melyeket még ma sem értett egészen,
               enyhe bódulatot keltettek benne. De nem álmosodott el. Tegnap pedig sokáig maradt
               fönn Bartosékkal.</p>
				<p>Hány óra is lehetett már?</p>
				<p>Itt épp megfordítva feküdt, a falnál, az ablakkal szemben, magasan. Emeleten még
               sohasem aludt.</p>
				<p>Egy bérház irdatlan tűzfalát látta.</p>
				<p>Tüzes négyszögek gyulladoztak, el-elsötétedtek. A lakók, amint odaát bementek e ház
               mellékhelyiségeibe - kamrákba, árnyékszékekbe - fölcsavarták és eloltották a
               villanyt.</p>
				<p>Valahol zongoráztak.</p>
				<p>Egy nő gyönyörűen énekelt hozzá. Mindig újra és újra kezdte. Zengettek az ablakok, a
               falak, az egész ház lebegett, hömpölygött a muzsika hullámain. Sokszor úgy tetszett,
               hogy alatta, közvetlen az ágya alatt búg valami. Később rájött, hogy fönn
               zongoráznak, a feje fölött.</p>
				<p>Aztán ének, zongoraszó elnémult.</p>
				<p>Csönd vette körül, feketeség. Már a tűzfalon se izzottak az ablakok fényes
               négyszögei. Amikor kissé elzsibbadt, elvesztette tájékozódóképességét. A régi díványt
               kereste, de csak a falat találta maga körül, csak az üres éjszakát kaparászta, azt
               hitte, hogy a konyha megfordult, és mindjárt valami szakadékba zuhan.</p>
				<p>Fönn, fönn magasan, a tűzfal tetején még égett egy lángocska. Az nem lobbant ki, vele
               együtt virrasztott.</p>
				<p>Eleinte azt gondolta, hogy valami csillag. Csak egy lámpa volt, közönséges olajlámpa.
               Mégis fényesebb volt, mint a csillag.</p>
				<p>Minden lámpa fényesebb, mint a csillag.</p>
				<p>Éjfél után kulcs csikordult az előszoba zárában. Vizy jött haza, ki a románoktól már
               éjszakai igazolványt is kapott. Suttogva beszélgetett feleségével.</p>
				<p>Kevéssel rá a konyhába benyitott valaki. Mezítláb, hosszú fehér ingben, mint egy
               kísértet, odalépett az ágyához az asszonya, nézte, hogy alszik-e már. Egynegyed óra
               múlva újra megjelent ez az alak. Anna akkor már nem látta, mert fejét a párnájába
               fúrva aludt.</p>
				<p>Vizynének ez nem volt kis dolog.</p>
				<p>Ismét egy idegen lélegzet szűrte át a lakás levegőjét, melyet ők is szívnak, egy
               idegen szív dobogott itt, egy idegen élt velük egy födél alatt, megérkezett a
               legközelebbi és legtávolabbi, a barát és ellenség egy személyben: a titokzatos
               vendég, minden ház titokzatos vendége.</p>
				<p>Katicát, bármennyire is ellenszenves volt, legalább ismerte. Ezt egyáltalán nem
               ismerte.</p>
				<p>Amit eddig sohasem tett, kulccsal zárta be a szalonba s a fürdőszobába nyíló
               ajtókat.</p>
				<p>- Félsz? - kérdezte Vizy.</p>
				<p>- Nem. De mégis. Az első éjszaka.</p>
				<p>Alig virradt, a kíváncsiságtól ösztökélve fölkelt.</p>
				<p>Olyasmit látott, amitől szeme-szája elállt.</p>
				<p>A cseléd a szobákat már kiszellőztette, feltörölgette.</p>
				<p>Nem értette, hogy lehetséges ez. Legalább hajnali négykor kellett fölkelnie. Oly
               csöndesen dolgozott, hogy semmit se hallott.</p>
				<p>Most ott kuporgott a dolgozóban, az íróasztal mögött, abban a kék kartonruhájában,
               abban a férficipőben, melyet már a batyujából ismert.</p>
				<p>Vizyné csak bólintott. Tudta, hogy a cselédeket nem szabad mindjárt megdicsérni, mert
               elkényesednek.</p>
				<p>Babkávét daráltatott, tejet forraltatott, leszalasztotta a pékhez, megterített a
               reggelihez, majd a fürdőszobába küldte, hogy szóljon a méltóságos úrnak.</p>
				<p>Az a tükör előtt borotválkozott, bekenve a szappanhabtól, fehéren, mint egy hóember.
               Anna nesztelenül hozzálopózott s keze után kapott.</p>
				<p>- Vigyázzon - kiabált a szigorú úr -, megvágom - s a villogó pengét magasba tartotta.
               - Maga az új lány? Mi a neve? A vezetékneve? Az apja neve? Magyar - állapította meg,
               mert ő mindig a nagy, politikai távlatokat kedvelte. - Földmívesek. Helyes.
               Kisgazdák.</p>
				<p>A reggeli kedves volt.</p>
				<p>Nem ismervén az itteni szokásokat, az új lány tiszta, sárga abroszt terített, melyet
               csak ünnepnapokon használtak. Régi, idilli ezüstzajjal csilingeltek a kanalak.</p>
				<p>Mikor Anna kivitte a tejeslábast, Vizyné figyelmesen követte tekintetével, majd
               szólt:</p>
				<p>- Derék lánynak látszik.</p>
				<p>Vizy összemorcolta szemöldökét.</p>
				<p>Rosszallta ezt a könnyelműen előlegezett bizalmat, mely majd annál keserűbb
               kiábrándulást kelt. Hiszen mindig így kezdődött. Felesége, aki jó emberismerőnek
               vélte magát, és a legkisebb mozzanatokból is messzemenő következtetéseket vont, az
               első huszonnégy órában minden cselédjét “derék lány”-nak nevezte, azt mondta, hogy
               “ez nem olyan, mint a többi”, olyan jelzőket pazarolt rájuk, melyek csak költők
               képzeletében foganhatnak. Aztán végzetesen következtek a csalódások. Másnap
               rendszerint hallgatott a “derék lány”-ról. Negyednap foghegyről jegyezte meg, hogy
               “kissé lassú”, vagy “kényelmes”. Negyednap kifogásolta modorát. Majd egyszerre drámai
               gyorsasággal jött a kifejlet, amennyiben a hét végén jelentős mozdulattal félrehívta
               őt, száját kis “o”-alakúra gömbölyítette, és majdnem hangtalanul rebegte, hogy “lop”,
               képzeld csak: “lop”, s végül kimondta a végső ítéletet, hogy: “ez is olyan ringyó,
               mint a többi”.</p>
				<p>Miért áltatjuk magunkat? Aludjunk rá egyet. Új seprő jól seper.</p>
				<p>Az új seprő azonban jól sepert.</p>
				<p>Csak kapta szalmaszatyrát, s fűzőtlen férficipőjében baktatott a piacra. Várni se
               kellett rá, nem kaszinózott, máris visszatért. Szedetlenül szedődött az asztal,
               terítetlenül térítődött, mint a mese “terüljasztalkám”-ja. Rend volt, rend és
               csend.</p>
				<p>Ismerte Viatoriszt, az üzleteket, a községi bódékat. A városban sem tévedt el. Mikor
               elküldte messzebbre, visszatalált a Vámház körútról, sőt a Boráros térről is. Nem
               volt az a falusi liba, akinek eleinte hitte. Az a három év, melyet Pesten töltött,
               lekoptatta róla a bárdolatlan szokásokat. Csöndesen járt, csöndesen fújta az orrát,
               parasztosan se beszélt, csak az üveg helyett mondta dunántúliasan “öveg” meg néha -
               megbocsátható tévedés - nagyságos asszonynak nevezte méltóságos asszony helyett.</p>
				<p>De egy furcsa volt: az, hogy nem evett.</p>
				<p>A kukoricakenyeret meg a sajtot, melyet első nap otthagyott, másnap is megkapta
               vacsorára. Akkor se nyúlt hozzá. Reggeli kávéját kevergette-kavargatta s félretolta.
               Egy falat nem sok, annyi sem ment le a torkán. Mindössze egy almát evett Ficsoréknál
               a harmadik napon. Annak nem volt olyan szaga.</p>
				<p>Akármit csinált, nem bírta megszokni ezt a helyet. Szaglása, mely éles volt, mint a
               kutyáé, tiltakozott ellene.</p>
				<p>Ha messziről megpillantotta az Attila utca 238. számú házat, összeborzongott. Pedig
               igen szép ház volt Vizy Kornél háza. Takaros, mint egy kis kastély. Homlokzatát
               szürke gipszrózsák ékesítették, erkélyek csüngtek róla, könnyedén odaragasztva, akár
               a fecskefészkek. Fönn kettő, a Moviszteréké és Drumáéké nyitott, de az övéké üveges,
               verandaszerű, vacsorázni is lehetett ott, s a mennyezetről ernyős lámpa lógott. Csak
               ez a három úricsalád lakott itt. Künn a ház falán két tábla: “Dr.
                  Druma Szilárd, köz- és váltóügyvéd.” “Dr. Moviszter Miklós, orvos, med. univ.
                  Rendel de. 11-12-ig, du. 3-7-ig.”
            </p>
				<p>Moviszterékhez fölküldték tojásért. Ekkor tudta meg, honnan jön az a gyönyörű
               zongoraszó.</p>
				<p>A szép doktorné kivágott pongyolában ült a zongora előtt, jártatta a billentyűkön
               felgyűrűzött liliom-ujjait, és énekelt, énekelt, nagyon erősen.</p>
				<p>Majd megismerkedett a cselédekkel is.</p>
				<p>Etel a nagy, világos konyhában trónolt, egy széles nádszékén, köténye korcán
               kulcskötegekkel, mint a család patrónája. Itt mindent ő intézett, ő határozta el,
               mit főznek, mi lesz ebéd, zsarnokoskodott, gazdáit néha össze is szidta, s azok
               féltek tőle, mint a tűztől. Délután háromtól fél ötig aludt. Ilyenkor Moviszterék
               lábujjhegyen jártak, hogy föl ne ébresszék, a doktor maga nyitott ajtót pácienseinek.
               Ebédjéhez, vacsorájához megivott egy üveg barna sört. Nehezen mozgott, utóbb már
               elhájasodott, folyton réteseket evett. Annát is kínálgatta.</p>
				<p>Drumáék cselédje nem mindjárt akart hozzá leereszkedni. Stefi egy grófi családtól
               került az ügyvédékhez, a Várból. Miután megunta az ottani nagystílű életet, egy kis
               nyugalomra, egy kis önálló hatáskörre vágyakozott, melyet itt meg is talált.
               Drumáékról jóindulatú lenézéssel beszélt, mert fiatalok voltak s még olyan szegények,
               hogy be se tudtak egészen rendezkedni. Csak ő tanította ki őket pár előkelő szokásra.
               Vendégeiket szertartásosan jelentette be, asztalukra recés golyócskákban adta föl a
               vajat. Náluk is fehér kötényt viselt, fekete szoknyát. “Személyzet”-nek nevezte
               magát. Keresztény újságokat olvasott, hivatalnok-lányokkal barátkozott, különösen
               Druma gépírókisasszonyával, akivel néha tüntetően karonfogva sétált, hogy őt is
               gépírókisasszonynak tartsák.</p>
				<p>Ez a két lány bizalmába fogadta. Meg-megkérdezték, mit főztek, lementek hozzá
               telefonálni, mikor náluk nem volt áram. Délután hívták kártyázni is dióba, babba,
               máriásozni.</p>
				<p>Vizynéről nem sok jót hallott. Zsugorinak mondták, félbolondnak, aki a halottak
               lelkével beszélget. Vallatgatták, hogy van megelégedve helyével. Azt felelte, hogy
               meg van elégedve.</p>
				<p>Mit is beszélhetett volna nekik? Hiszen magának sem tudott számot adni, hogy mitől
               irtózott itt mindennap jobban és jobban.</p>
				<p>Egyszerűen nem bírta megszokni.</p>
				<p>A villanyt, azt hamar megszokta. Megmutatták, hogy kell kezelni. Anna kezelte, akár
               ők, nem tudva, hogy micsoda az elektromosság, akár ők. Csak épp hátrafordult, miután
               elcsavarta a kapcsolót, mert hiába látta, hogy a szoba megvilágosodik, arról is meg
               akart győződni, hogy csakugyan ég-e a lámpa. Hasonlóan volt a telefonnal is. Pár
               napig síri hangon beszélt a tölcsérbe, összetévesztette a hallgatóval, de később a
               telefonnal is megbarátkozott. Künn a pusztán nagyobb csodákat látott. Tudomásul
               vette, hogy ilyesmi is létezik.</p>
				<p>Más dolgok zavarták, melyek, minél tovább maradt itt, annál idegenebbek lettek.
               Egészen jelentéktelen dolgok.</p>
				<p>Amikor például egy reggel véletlenül meghallotta, hogy az urat Kornélnak hívják,
               érezte, hogy ezen a helyen nem bírja ki sokáig.</p>
				<p>Maguk a bútorok is valami névtelen rémülettel töltötték meg.</p>
				<p>Amit zöldnek képzelt, a kályha, fehér volt, a szalon fala viszont zöld és nem fehér,
               az asztal nem gömbölyű, hanem hatszögletes és alacsony, az egyik ajtó befelé nyílt, a
               másik kifelé. Ezek a kis, folyton ismétlődő meglepetések megbolygatták egész lényét.
               Egy Macquart-csokortól, melyből pávatollak nyúltak ki, egyenesen rettegett. Azt
               hitte, hogy a pávaszemek őt nézik, s mikor elhaladt előtte, félretekintett.</p>
				<p>Aztán, mihelyt fölnyitotta szemét, az asszony jött ki, kócosan, mintha dühtől
               borzadna égnek a haja, s rá haragudnék. Meghallott az mindent, mert a parkett
               messzire recsegett. Vizyné a lakást aggodalmasan záratta a léghuzam elől, mely
               fogfájást, fülszaggatást okoz, és a fény elől, mely idegesítette. Folyton a sarkában
               pandúrkodott. Izgága jóindulattal leckéztette: “így, lányom... úgy, lányom... tegye
               az asztalra... de az Istenért, ne a szélére, mert rögtön leesik...” Ezután mindent az
               asztal közepére tett. Az asszonya akkor kissé megigazította a tárgyakat, vagy idébb
               vagy odább, hogy neki legyen igaza. Semmi se volt jó annak. Ha hallgatott, azt
               tudakolta, miért hallgat. Ha beszélt, hogy Bartoséknál ezt vagy azt így csinálták,
               letorkolta, hogy nála viszont majd így csinálják, ne menjen mindig a maga feje után,
               hallgasson azokra, akik okosabbak nála.</p>
				<p>Legjobban hiányoztak talán mégis a gyermekek, akik eleven játékszerei, kedves kis
               pajtásai voltak. Hiszen eddig úgy szerezte kenyerét, hogy velük játszadozott.
               Dajkálni szeretett volna itt is valakit, meséket, versikéket mondani. De mit tehetett
               ezekkel a komoly felnőttekkel, akik külön, zárt életükkel jöttek-mentek
               körülötte?</p>
				<p>Egy hét se múlt el beszegődése után, nagy patália támadt.</p>
				<p>Takarította a hálószobát, s hallgatta fönn, a feje fölött Moviszterné
               zongorázását.</p>
				<p>A szekrényen volt egy kis babaszoba: Lombfűrészelt, fehérlakkos bútorok, aranycirádás
               tükör, csöpp mosdó, az üveglapján icurka kancsó, kis nyoszolya, melynek piros
               selyempaplana alatt aludt egy hajasbaba.</p>
				<p>Egy székre állva törölgette az aranycirádás tükröcskét. Egyszerre leejtette. Bizony,
               izzé-porrá törött.</p>
				<p>Vizyné, mint a villám, ott termett.</p>
				<p>- Mit tört el? Jaj - sivított - maga szerencsétlen.</p>
				<p>Anna leugrott a székről, szedegette a szilánkokat, próbálta összeilleszteni.</p>
				<p>Az asszony kiütötte a kezéből.</p>
				<p>- Hagyja. Vége - kiáltott, és sírva fakadt.</p>
				<p>- Megfizetem - szólt Anna halkan.</p>
				<p>- Megfizeti. Lehet is az ilyet megfizetni. Emlék volt. A kislányomé. Hozzon hamar egy
               seprőt.</p>
				<p>Amíg Anna söpörte, ő a háta mögött pirongatta.</p>
				<p>- Boldogtalan. Látja, Katica sohase tört semmit. De azért levonom a béréből. Le én.
               Hogy tanuljon.</p>
				<p>Vizyné ezen a napon borzongott, hogy mit jelent a tükörtörés. Akkor azonban mit
               jelent a hét rizsszem? Nem tudta összeegyeztetni a kettőt. Eszébe jutott Wildné is,
               aki azt írta, hogy “munkájában nem mindig megbízható” és “még nem eléggé ügyes”.</p>
				<p>- Tör - gondolta. - Ez, úgy látszik, tör.</p>
				<p>Anna estefelé leszaladt Ficsorékhoz, bejelentette, hogy ő nem marad tovább. Elsején
               fölmond.</p>
				<p>A házmesterek körülvették, kérdezték, hogy miért. Erre csak viszolyogva vonogatta
               vállát. Nem bírja megszokni.</p>
				<p>Ficsor, aki a díványon pöfékelt, levette agyaráról a pipát, s ráförmedt. A
               mostohájával fenyegetőzött, hogy majd hazaküldi, az úgyis nagyon szereti, alig várja.
               Azonnal fölkergette.</p>
				<p>Anna nem gondolkozott többé semmiről.</p>
				<p>Csak éjszaka facsarodott el a szíve, mikor a tűzfalon megpillantotta a magányos
               lángocskát. Úgy érezte, hogy ezt a helyet igazán nem bírja megszokni soha.</p>
			</div>
			<div type="chapter">
				<head>A TÜNEMÉNY</head>
				<p>Aztán mégis megszokta.</p>
				<p>Jött a nagymosás. Szürke-fehér dombokban magasodott előtte a szennyes, lepedők,
               ingek, gatyák, melyekhez még a forradalom piszka, halálos izzadsága tapadt. A gőz
               kellemesen elkábította.</p>
				<p>Üstben forralta a vizet, a teknő mellett könyökig felgyürkőzve sulykolt. Álmatag
               babrálással, kéjes andalgással pocsogott a szappan lanyha tajtékában. Kosarakban
               cepelte a ruhát, húzogatott, mángorolt. Abroszai olyanok lettek, mint a patyolat,
               gallérjai fényesek, mint az üveg.</p>
				<p>A nagytakarítás három napig tartott.</p>
				<p>Előbb kirakták a fiókokat. A tárgyak, mintha bújócskáztak volna, egyszerre
               előbukkantak nem remélt helyekről. Egy szelencéből, melyet megráztak, kilenc körmöci
               arany gurult ki csalafinta kacajjal. Játszódva kellett utánarohanni. De leltek más
               egyebet is. Két kilincset egy láda alján, egy könyvben svájci frankokat, melyeket a
               menekülés eshetőségére tettek félre, a túrósbödönkében újságpapír közé gyömöszölve
               egy násfát, egy fülbevalót, az úr asztalában egy negyed kiló orosz teát,
               papírzacskóban egy kiló lencsét, két doboz belga szardíniát.</p>
				<p>Vizyné, kit állandóan az a rögeszme kínzott, hogy koldusbotra jut és éhen hal, látta,
               hogy gazdagabb, mint hitte. Még több meglepetés is várta. Anna a szekrény aljáról
               kihúzta a molnárkék szoknyáját, melyet régen elveszettnek vélt, s egy blúzát, a
               lazacszínű selyemblúzát, melyet - úgy emlékezett - valamelyik batyuzása közben adta
               oda egy soroksári sváb asszonynak. Találtak aztán cérnaorsókat, gombokat,
               kisebb-nagyobb bőrhulladékokat, mert ő mániájában minden ringyet-rongyot megőrzött.
               Nem is volt ez csoda mostanában. E keserves két esztendőben fokozatosan megtanulta,
               hogy az élet semmi, és az anyag minden. Hiszen az újságban ő is olvasta, hogy az
               osztrák hadsereg egy teremtett ember életét a szívével és agyvelejével együtt
               mindössze harminchat aranykoronára becsüli, sokkal kevesebbre, mint egy fölszerelt
               lovat, miért ne vesztette volna el hát szemmértékét éppen ő aziránt, hogy mi az
               értékes és mi nem? Mámorosan bámulta a mindenható anyagot. Fogadalmat is tett, hogy
               ezután még inkább takarékoskodik.</p>
				<p>Az udvar kertjében fölásatta a rézmozsarat, melyet a különböző rekvirálások elől
               rejtett el egy bodzafa tövébe. Ez a rézmozsár, a konyha egykori büszkesége, melyből
               csaknem ágyúgolyó lett, megmentve a zivataros század háborgásától, földesen és
               megfakulva támadt föl ideiglenes sírjából.</p>
				<p>Fönn a lakást vissza kellett állítani, ahogy volt. Félrehúzták a szekrényeket,
               melyeket a szörnyű “beutaltak” miatt állítottak oda. Nagyobb rendetlenség támadt,
               mint volt. A bútorok vándoroltak. Egy karosszék, mintegy eltévedve, a folyosón rekedt
               meg, s lefelé bandzsított a lépcsőre, mintha nem tudna lemenni, de szeretne. Az
               ingaóra bénult sétálójával tetszhalottan hevert a padlón, fadobozában egy habverővel.
               Lenn az udvaron az asztalok tettek kirándulásokat, nádszékek és díványok
               sütkéreztek, a hencser is, megfosztva piros térítőjétől.</p>
				<p>Anna reggeltől estig a por és szemét glóriájában állott. Feketét köpött, szürkét
               tüszkölt. Verte a matracokat, mintha haragudnék rájuk. Loholt föl a lakásba, le az
               udvarba, százszor is. Csorogtak az ablaküvegek, csobbant a rocskákban a szennylé,
               loccsant a rongy. Keresztfákhoz kötözködve törölte az ablakokat. Már sikálta a
               padlót, már beeresztette halovány viasszal, már táncolt a lábára szíjazott keféken,
               már fényezte a parkettet, csúszkálva, görnyedezve, térdepelve, mint egy templomban,
               valami hosszantartó örökimádás közben. Roszogott az üvegpapír rozsdás zárakon.
               Lehozni a padlásról az eldugott szőnyegeket, kibontani naftalinos bugyrából,
               kiporolni az állványon. Hamar ezt a széket oda, hamar azt az asztalt amoda, a
               zongorát még kissé előbbretolni. Még csak a csillárokat fölakasztani, de vigyázva,
               hogy el ne törjük, egy-két új körtét becsavarni, még csak a krémszín függönyöket az
               aranyfüstös lécekre, rávarrni a rézkarikákra, és készen vagyunk.</p>
				<p>Estére készültek el. Az előszoba, mely rakodótelepévé vált a felgyülemlő szennynek,
               egy óra alatt szintén tündökölt.</p>
				<p>Vizyné belékarolt az urába. Ünnepien vezette be.</p>
				<p>- Nézd.</p>
				<p>- Ajha.</p>
				<p>- Mit szólsz hozzá?</p>
				<p>- Hát igen, igen.</p>
				<p>- Ugye?</p>
				<p>- Barátságos. Sokkal barátságosabb.</p>
				<p>Szó sincs róla, ez más volt.</p>
				<p>Ez a sápadt, beteg lakás, melyre történelmi patinaként borult a sokesztendős por,
               egyszerre meggyógyult.</p>
				<p>Vizy a dolgozóban egy perzsán tapodott. Kíváncsian szemlélte mintáit, melyek
               meggyszín madárkákat ábrázoltak, kis gallyakon.</p>
				<p>- Melyik ez?</p>
				<p>- Lásd, meg sem ismered. Az, amelyik az ágyad előtt volt. Savanyúkáposztával
               tisztította ki.</p>
				<p>Minden újnak rémlett, mintha ajándékba kapta volna. A szalonban, ebben a zsúfolt
               bazárban, ragyogtak az ibrikek és kancsók, a pesti gyáriáruk és a vidékies holmik,
               melyeket nemzedékről nemzedékre megőrzött a kegyelet. Csillogott a szivarvágógép a
               sakkasztalon. Jártak az összes órák. Porcelán nyulacskák fején, bronz lovak szügyén
               halkan tiktakolt egy-egy elbújtatott szerkezet. Maguk az ősök is megjelentek,
               visszatérve a száműzetésükből. Vizy boldogult édesatyja fekete atillában, ezüstrojtos
               nyakkendővel lógott a falon, felesége püspök rokona, Patikárius Camillo lila övvel és
               sárga mosollyal kegyes pap ajkán, aztán az asszony egyik nagynénje, Patikárius
               Terézia, hattyútollas báli legyezővel.</p>
				<p>Vizy megigazított egy képet. Kezét dörzsölte. Nem is ment el hazulról ezen az
               estén.</p>
				<p>Vizyné mutatóujját magasba emelte:</p>
				<p>- Ez a lány tiszta. Azt szeretem benne, hogy oly roppant tiszta és ügyes is.</p>
				<p>Az tagadhatatlan, hogy most inkább rab volt, mint bármelyik más cselédje mellett.
               Egyelőre nem mozdulhatott mellőle. De az bizonyos, hogy ezt a többiekkel egy napon se
               lehet említeni, oly értékes matéria, mellyel érdemes vesződni, csak ki kell nevelni,
               csak ki kell csiszolni egészen. Már enni is kezdett. Lassanként fogyasztotta a
               háborús pótszereket, a hadikávét, zaharint és margarint, mert nem zabált ez, nem
               kenyerezett, nem volt étkes. Hajnali fél ötkor kelt, le se feküdt addig, míg minden
               dolgát el nem végezte. Nem nyelvelt, pofákat se vágott. Csak munkáját hagyta ott,
               mint valami láthatatlan jó szellem. Mit kívánhatott többet?</p>
				<p>És minden áldott nap új fölfedezéseket tett, amelyekről, mint valami örvendetes hírt
               hozó futár, értesítette férjét.</p>
				<p>- Jöjj, kérlek egy pillanatra. Csak jöjj ki velem. Mutatni akarok valamit.</p>
				<p>A konyhában egy fatönkön a rézmozsár elfoglalta méltó helyét. Bárdok, tortaformák,
               habüstök, tepsik, serpenyők, pogácsaszaggatók szikráztak a falakon. Az állványokra,
               anélkül hogy parancsot kapott volna, kék papírt teregetett, melyet ollóval cifrázott
               ki.</p>
				<p>Egy-egy trófeumot hozott a dolgozószobába, s némán az íróasztalra helyezte:</p>
				<p>- Vörösszilva. Ő maga tette el. Nézd ezt a gyönyörű cukros levet. Mint a rubint. Van
               hozzá kedve. És érzéke.</p>
				<p>Költrétest ettek.</p>
				<p>- Na, milyen? Micsoda remek omlós ez a vajastészta. Le lehet gombolyítani. Kész
               szakácsnő. Ez a lány bevált.</p>
				<p>Vizy puhult, de nem adta be derekát. Különös, annakelőtte még a rossz cselédeket is
               mentegette, hogy csillapítsa feleségét. Ezúttal azonban átvette az ellenzék
               szerepét, mely az uralkodó kormányon jóindulatú ellenőrzést gyakorol. Füle mellett
               engedte el a dicséreteket.</p>
				<p>Apró-cseprő kifogásokkal állt elő. Hogy kissé kedélytelen, soha nincs jókedve, mintha
               mogorva is volna. Meg hogy alig beszél.</p>
				<p>Vizyné kifejtette, mennyire téved. Néha bizony el is mosolyodik. Aztán mit csináljon?
               Miért legyen jókedve? A cseléd, aki folyton dolgozik, nem kedvetlen. Ez csak
               szemérmes. Vagy tán azt akarjuk, hogy ez is olyan pimasz legyen, mint a többi? Isten
               mentsen.</p>
				<p>Minden tisztázódott már, csak egy pont volt némileg homályos, a legfontosabb,
               legkényesebb pont: a lopás.</p>
				<p>Vajon lop-e ez a derék lány?</p>
				<p>Ezt legnehezebb ellenőrizni.</p>
				<p>A lopás váratlanul, alattomosan jön, mint éjjel az agyszélhűdés. Egyszerre nincs
               valami, egy egészen jelentéktelen holmi. Azt hisszük, hogy elkallódott, vagy
               félreraktuk, azt hisszük, hogy nem jól emlékszünk, vagy talán elvesztettük, de nem ez
               az igazság, hanem az, hogy nincs és nincs. Micsoda bénító rémület ilyesmire ocsúdni.
               Azok a tárgyak is gyanúsak, melyek még megvannak. Minden ezüstkanál, minden
               kockacukor, minden zsebkendő gyanús. Hány van? Hol van? Elzártad? Vizyné zárt is
               mindent. Nem adta meg magát oly könnyen. Módszeresen kísérletezett.</p>
				<p>Este valamelyik bútoron hagyott egy szovjet-huszonötkoronást. Reggel a pénz ott
               volt.</p>
				<p>A földre hullajtott - mintegy véletlenül - egy kék százkoronást is. Másnap az is
               visszarepült az éjjeliszekrényére. Egy gyűrűt felejtett a díványon. Anna takarítás
               közben megtalálta, s ezt már személyesen adta át.</p>
				<p>Ekkor csalétkül nyitva hagyta azt a szekrényét, melyben gondosan fölpolcolva és
               megolvasva zsebkendői álltak. Egynek se kelt lába. Majd az élelmiszerek következtek,
               a kávé, a cukor, melyet a cselédek különösen szeretnek dézsmálgatni. Nem zárta be a
               kamrát. Egy hétig feléje se nézett. Mikor azonban kezében a gyertyával és a pontos
               leltárral bement szemlét tartani, látta, hogy minden szem kávé, minden darab cukor a
               helyén van.</p>
				<p>Ez a lány tehát nem lop. Mondotta, de még nem hitte el. Aztán már nem mondotta, de
               elhitte, ő is, az ura is. Nem kellett ennek sem pénz, sem ékszer, sem fűszer.</p>
				<p>- Tudod, mi kell ennek? - kérdezte az urát, s Ficsor egykori kijelentésével
               válaszolt. - A munka, a munka. Ilyen még nem volt.</p>
				<p>- Igazad van - hagyta helyben Vizy -, ilyen még nem volt.</p>
				<p>Mind a ketten fölszabadultak. Vizy élte a maga minisztériumi életét, s otthon
               legalább nem bosszankodott. Vizyné már ki is járhatott. Reggelente elsétált a budai
               gyógykúthoz, az Erzsébet hídfőhöz egy pohár langyos, kénes vizet inni, ez - úgy
               tapasztalta - jót tett a gyomrának. Fogorvosával rendbe hozatta fogait.
               Tevékenykedett a krisztinai jótékony egyletben, ruhákat osztott ki a kerületi szegény
               tisztviselőgyermekeknek.</p>
				<p>Még ideje is maradt erre-arra. Elnézett a Úri utcába, Tatárékhoz, hol vidám, csinos
               fiatalemberek vették körül a két szép Tatár lányt. Egy-egy barátnőjét is fogadhatta.
               Igazi barátnői azonban nem voltak, mert csak az ura érdekbarátainak feleségeivel
               barátkozott. Rokonai, az ő széles nagy rokonsága, a Patikáriusok Egerben laktak.
               Férjének is csak egyetlen nőrokona élt itt, egy elvált asszony, az a szerencsétlen
               Etelka, aki házról házra járva hamisított egyiptomi cigarettákat árult, s kéregetett,
               őket is zaklatta, egészen elzüllött. Vele évek óta nem érintkeztek. Vizy már az utcán
               se vette észre.</p>
				<p>Most derült ki, hogy mennyire nincs senkije, és milyen hosszú egy nap. Piroska sírját
               fölhantoltatta a farkasréti temetőben. Minden héten egy krizantém-csokrot vitt neki.
               Szerdán pedig a régi spiritiszta-társaságba látogatott el, mely egy rózsadombi
               villában tartotta üléseit az Áldás utcában.</p>
				<p>Pompás, rideg villa volt ez, betolható ajtókkal, selyem falszőnyegekkel, klasszikus
               képekkel és szobrokkal. A házigazda - dúsgazdag magánzó - résztvevő kézszorítással
               fogadta vendégeit. Mindenki tudta, hogy a házigazda fia már tizenhat éve megnémult,
               s ott van a villa valamelyik távoli, komor szobájában.</p>
				<p>Egy gyalogsági tábornok volt a “szellemi körvezető”. Katonák szellemét idézték, akik
               hősi halált haltak. Anyák és apák várták róluk a hírt. Vizyné mellett egy beteg
               kúriai bíró ült s egy katolikus lelkész, polgári ruhában. A médium rajongó lány,
               fejét önkívületesen hátravetve németül beszélt. Láthatatlan szellemhuzalok nyúltak ki
               innen, melyek körülhálózták a világmindenséget. Piroska szelleme a Jupiter-csillagból
               jelentkezett. A médium keze által teleírt egy egész ív papírt az ő ákombákom
               betűivel: “anya, anya”. Egyszer materializálódott is a médium mellén, ködös
               párafényben, valami tejszerű köd alakjában.</p>
				<p>Vizyné, mikor szerdán este innen hazafelé ment, nem érezte többé a régi szívdobogást,
               már nem üldözték a régi rémképek, hogy majd egy kirabolt lakást talál, betört
               ajtókkal, fölszaggatott, üres szekrényekkel. Otthon minden rendben volt. Olvasatlanul
               hagyta künn a pénzét is. Elmúltak azok az idők, amikor szobáiban hátratett kézzel
               járkált, mintha rabbilincsbe volna verve, mikor töprengett, vajon mit is forgathat
               fejében az a cseléd.</p>
				<p>Anna halkan járt körülöttük. És amint kiment, ráterelődött a szó. Már egyesültek
               méltánylásában, egy kedves, közös érzésben. Föltétlenül bámulat volt ez, imádat,
               kritika nélküli istenítés, hogy a beszerzett portéka ily hasznos, s némi büszkeség
               is, hogy ez az övék, csak az övék. Hálószobájukba vonulva suttogva mesélték el a nap
               eseményeit, melyek mind az ő kötelességtudásáról, áldozatkészségéről,
               ernyedetlenségéről tanúskodtak. Egymást támogatva és kisegítve, egymás szavait
               tódítva és túllicitálva jellemezték s utánozták őt, olykor elnéző mosollyal gúnyolták
               is, mintha mulatságos volna, hogy valaki ilyen jóságos és együgyű, ilyen példásan
               derék, ilyen példátlanul igénytelen, és nevettek hozzá, eleinte félénken, majd
               ökrendező hahotával. Ekkor kezdődött el számukra az az idill, melynek ízét folyton
               szájukban érezték. Nem káprázat játszott velük. Képzeletüket túlszárnyalva a
               lehetetlen valósult meg: rátaláltak az igazira, akiről annyit álmodoztak.</p>
				<p>Olykor pedig incselkedett velük egy gunyoros, viszkető érzés is, hogy boruljanak
               keblére, köszönjék meg neki ezt a jótéteményt, vagy talán menjenek el együtt
               fényképészhez, de titokban és éjjel, s fotografáltassák le magukat hármasban, mint
               egy családot, de ettől a dévaj, rendkívül furcsa gondolattól, mely csak egy másodperc
               ezredrészére, tréfaképp villanhatott meg agyukban, s eltűnt, mielőtt tulajdonképpen
               végiggondolhatták és kellőleg kinevethették volna, visszatartotta őket polgári
               józanságuk meg az a tudat, hogy végre mégiscsak egy háztartási alkalmazottról van
               szó.</p>
			</div>
			<div type="chapter">
				<head>VITA A PISKÓTÁRÓL, AZ IRGALOMRÓL ÉS AZ EGYENLŐSÉGRŐL</head>
				<p>A viszonyok javultak.</p>
				<p>Igaz, még sok baj volt.</p>
				<p>Napról napra zuhant a korona. Az emberek nyomott kedéllyel, ugrásra készen figyelték
               szomszédaikat. Névtelen leveleket irkáltak egymásról. Azok, akik azelőtt átallották
               volna elismerni barátaikról, hogy “jó kommunisták”, most a hatóságok előtt gyorsan és
               készségesen nyújtották át nekik a régóta megtagadott hivatalos elismerést.</p>
				<p>A város, mintegy sáskajárás után, kifosztva, lelegelve feküdt a szeméten. Fönn, a
               barokk cukrászda kirakatában drága porcelánon mindössze egy szíjas pogácsa
               szomorkodott. Vörösre mázolt villamosokat is lehetett még látni, melyek lázító
               jelszavakkal rohantak, mint az elszabadult öngyilkos őrültek.</p>
				<p>De több jel biztatott. Így a villamosokban az utasok már rá mertek szólni egy
               basáskodó kalauznéra, aki gorombáskodott az úri közönséggel, orra alá dörzsölték,
               hogy már nincs bolsevizmus. És a férfiak, mint hajdan, átadták ülőhelyeiket a
               hölgyeknek. Kivirágzott a középkor szép rózsája: a lovagiasság.</p>
				<p>Viatorisz künn állt boltja ajtajában, és megint köszönt. Ebben nem lehetett csalódni.
               Ő mindig pontosan mutatta, merről fúj a szél. Amikor kitört a háború, már csak
               biccentett a fejével, majd később a vevői kezdtek köszöngetni. Ezt előbb elfogadta,
               aztán a bolsevizmus felé már észre se vette sokoldalú elfoglaltságában. Most
               Vizynének fölajánlotta, hogy haza is küldethet egyet-mást a kisinassal, csak szóljon
               át hozzá telefonon.</p>
				<p>Vizyéknél alkalmi kompániák verődtek össze. Egy délután eljöttek Tatár Gáborék. Druma
               is leugrott feleségével, meg Moviszterné.</p>
				<p>A polgári élet meggyújtotta szegényes csillárjait. Még sok hiányt, kopottságot
               világítottak meg, de azért jólesett együtt lenni annyi szenvedés után a vendégségek
               régi fényében.</p>
				<p>Az ozsonna eléggé kedélytelen volt.</p>
				<p>Tatárné elnökölt az asztalfőn, kidagadó, fűzött mellével. Egy-egy ellenforradalmi éle
               nedves rakétáját próbálták fölengedni, de az már nem pukkant szét. Druma elővett
               zsebéből egy narancsot, melyet egyik kliense csempészett át az olasz határon. A rég
               nem látott gyümölcsöt kézről kézre adták. Élelmiszerekről beszélgettek, különböző
               beszerzési forrásokról, hol olcsóbb lisztet, burgonyát kapni. Tatár tanácsnok, aki
               híres szakács volt, egy halpaprikásról emlékezett meg, melyet legénykorában maga
               főzött a Tisza-parton, nyitott tűzön, harcsából, kecsegéből, potykából. Olyan
               részletesen és gusztusosan tudta az ilyesmit elbeszélni, hogy a nyálmirigyek működni
               kezdtek. Aztán ő is elhallgatott, csak evett, rágcsált, mozgott a szép, piros szája,
               melyet a szürke bajusz és szakáll, mint valami bozontos szűcsáru körülprémezett. Ebbe
               a lyukba dugdosta be az ételeket.</p>
				<p>A beszélgetés megdöccent, elakadt.</p>
				<p>- Igaz - mondta Drumáné az általános csöndben -, az Anna. Hol az Anna? Ma még nem is
               láttam.</p>
				<p>- Künn a konyhában. Az ozsonnát készíti.</p>
				<p>- Az új cseléd? - kérdezte Tatárné. - Jó lányod van? Ügyes? A lakásod ragyog. És
               megbízható is? Mondd, szívem, nem lop?</p>
				<p>Vizyné nem is méltatta válaszra, csak végigmérte tekintetével.</p>
				<p>- Te nem ismered az Annát? - csodálkoztak az asszonyok kórusban.</p>
				<p>- Nem, nem. Még nem volt hozzá szerencsém. Nem vagyok neki bemutatva - tréfált
               Tatárné, a matróna rendíthetetlen biztonságával.</p>
				<p>Ezen nevettek.</p>
				<p>Vizyné az urára pillantott, és csöngetett.</p>
				<p>Anna üvegtálon hozta a mandulás piskótát, a kék kartonruhájában. Még át se
               öltözködhetett. Cipői klaffogtak.</p>
				<p>Zavartan jött előre az asztalig, ott megállt, a tálat letette. Egyenként akart kezet
               csókolni mindenkinek, de annyian voltak, hogy végül senkinek se csókolt kezet.</p>
				<p>Körötte a vendégek mosolygó fejeit látta. Tatár is abbahagyta az evést, feléje
               nyújtotta köpcös nyakát.</p>
				<p>Vizyné egy darabig gyönyörködött a némajelenetben, majd magához intette, s egy
               humoros, de büszkélkedő körmozdulattal rámutatott:</p>
				<p>- Igen. Ez az Anna. Az én Annám.</p>
				<p>Alighogy becsukódott mögötte az ajtó, oly nevetés harsant föl, mint mikor a színről
               egy hírneves komika távozik. Maguk se tudták, min nevettek, de nevettek. Mulatságos
               volt az egész: ez a félszegség, ez a klaffogó cipő meg a bemutatási jelenet. A
               hangulat megélénkült.</p>
				<p>Szivarok, cigaretták gyulladtak. Vizy valami történetet adott elő Annáról, melyet
               hahota követett.</p>
				<p>Ebbe a hahotába lépett be Moviszter, az öreg doktor, aki miután bevégezte rendelését,
               s elküldte utolsó betegét, a feleségéért jött.</p>
				<p>Moviszternek tömegmunkát kellett végeznie. Valaha, fiatalkorában tanársegéd volt egy
               berlini klinikán, a szívbetegségek szakorvosa. Magyarországra jövet magántanárságért
               pályázott, de az egyetemen nem habilitálták. Akkor úgy élt, ahogy lehetett. Naponta
               tíz órát rendelt, belefeküdt abba az emberanyagba, melyet a közkórházakban, a
               munkásbiztosítónál talált, gépiesen gyúrta a beteg emberiséget.</p>
				<p>Botjára támaszkodva vonszolta fáradt testét. Amint mosolygott, látni lehetett rozoga
               fogait, gyulladt ínyhúsát. Fejebúbján néhány szál moszatszerű haj lengedezett.</p>
				<p>A doktor betegebb volt, mint akármelyik páciense. Cukorbaja volt a legvégső
               stádiumban. Minden kartársa, minden klinika lemondott róla.</p>
				<p>Vizy eléje sietett, biztatta, hogy sokkal jobb színben van, mint múltkor. Ezt ő
               gúnyosan köszönte meg.</p>
				<p>Hunyorgott, bizonytalanul tekingetett körül a cigaretták, szivarok füstjében.</p>
				<p>Ő is úgy érezte itt magát, mint aki színfalak között tévelyegve véletlenül a
               színpadra botlik, egy ismeretlen darab zajos jelenetébe. Nem értette, mit jelent ez a
               nagy gaudium.</p>
				<p>Meg kellett neki magyarázni, hogy az Annáról van szó, a híres Annáról. Vizy
               közkívánatra ismét előadta azt a kis történetet, melyen oly jól mulattak.</p>
				<p>Moviszter nem evett semmit. Bevonult az urakkal a dolgozóba. Inni se ivott. Csak
               koccintott a többiekkel, oly nyájasan, mintha velük tartana.</p>
				<p>Később az urak cigarettával és szivarral a szájukban, a bortól fölrózsázott arccal
               kiszállingóztak az ebédlőbe, az asszonyokhoz. Tatár az ajtófélfára támaszkodva
               hallgatta, mit beszélnek.</p>
				<p>- Még mindig a cselédügyek? - szörnyülködött, kidüllesztve enyhe pohát, melyen szépen
               megfeszült a fehér selyem mellény. - Hiába, az asszonyok, ők nem is tudnak másról
               beszélni.</p>
				<p>De azért őket is érdekelte, s félfüllel odafigyeltek. Vizy visszahozta a bort az
               ebédlőbe. Moviszter a hintaszékbe ült, hunyt szemmel hintázgatta magát.</p>
				<p>Annáról folyt a diskurzus.</p>
				<p>- Tudjátok - mondta Drumáné -, hogy csinos is? Egész kedves pofikája van. És a
               termete is. Karcsú, igazán kellemes.</p>
				<p>- Igen - filozofált Tatárné. - Ezek a parasztlányok itt Pesten hamar kikupálódnak. Az
               enyém is, kérlek, az én Bözsim. Tavaly hozattam föl faluról. Vékonyka volt,
               rongyoska, mint egy madárijesztő. Én persze szépen kihizlaltam, föl is öltöztettem.
               Vettem neki egy fehér pikéruhát - s krákogott, mint mikor valamit elbeszélni készült.
               - Vasárnap zsúrja van a lányaimnak. Bözsi nyit ajtót a vendégeknek. Jön Ervin, a
               Gallovszky Ervin, az, aki a múltkor érkezett haza orosz fogságból. Hát kérlek, ez a
               fiú - és előre mosolygott azon, amit majd mond - az előszobában kezet csókol nekem,
               aztán odaáll Bözsi elé, formálisan bemutatkozik neki, és már nyújtotta a kezét.</p>
				<p>- A cselédnek? - kérdezte Vizyné.</p>
				<p>- Annak hát. Ha nem intek, kezet is fog vele - s itt kacagott, asztmás melle
               rázkódott a köhögéstől. - Azt hitte - mondta fuldokolva -, hogy az Ilonka, vagy a
               Margitka valamelyik barátnője.</p>
				<p>- És mit csinált a cseléded?</p>
				<p>- Lángvörös lett. Háta mögé dugta kezét, berohant a konyhába, és - képzeljétek -
               sírt. Egész délután sírt. És a világért se akart fölszolgálni. Ervint pedig ugratták
               a lányok.</p>
				<p>- Tatár odaintett feleségének:</p>
				<p>- A macskát.</p>
				<p>- Ja - szólt Tatárné -, a macska. Mikor beszegődött, volt egy kéthónapos cicánk, az
               Ilonka cicája, a Cirmos. Ekkora, mint az öklöm. Reggel hallom, hogy a Bözsi tejet ad
               neki és hivogatja: “Jöjjön, kérem, Cirmos, itt a reggelije.” Magázta a macskát.
               Sokáig nem is merte tegezni. Hát igen. Ilyenek. Sajnos, elég korán kinyílik a szemük.
               Előbb, mint kellene. Már folyton hazajárna. Hol búcsú, hol szüret, hol lakodalom. És
               örökké a nyakamon az egész pereputtya.</p>
				<p>- Az enyém - szólt Drumáné -, az én Stefim mozizik és politizál. Nagy keresztény.</p>
				<p>- Az enyém pedig - mondta Moviszterné -, az Etel, parancsol. Amennyiben
               engedelmeskedünk, nem is mond föl nekünk.</p>
				<p>- Az enyém - jegyezte meg Vizyné nagy figyelem közepette, miután kárörömmel hallgatta
               végig epanaszokat - se moziba, se színházba. Még csak nem is énekel. Szeretője nincs.
               A családját nem is láttam. Árvalány. Folyton itthon ül. Eddig még vasárnap délután se
               ment el.</p>
				<p>- Hja, az Anna, az Anna az más.</p>
				<p>Oly elismerés morajlott föl, hogy a sikert szinte sokallta, és most, hogy az
               érdeklődés központjába került, szerénykedve hárította el magától:</p>
				<p>- Azért ti se panaszkodhattok. Meg aztán ez nincs ingyen. Sokat vesződtem. És ennek
               is megvan a maga hibája.</p>
				<p>- Micsoda? - csattant föl sértődötten Vizy, aki fejét kiemelte a borközi állapot
               ködéből. - Mondd, kérlek, mi ennek a hibája?</p>
				<p>Vizyné hibákat keresett benne, de nem talált. Mit is lehetett találni ott, ahol
               nincs? Nem tudott mit felelni.</p>
				<p>Helyeslő lárma zajdult.</p>
				<p>A lárma azonban egyszerre elült, mert bejött az, akiről beszéltek.</p>
				<p>Anna az asztalt szedte. Most még inkább figyelték, latra vetve minden mozdulatát. Az
               asztalhoz, a pohárszékhez ugrált, tündéri gyorsasággal. Mint valami halk automata
               mozgott ide-oda. Mint egy gép, gondolták, mint egy gép.</p>
				<p>Mikor a pohárszékre tette a piskótát, Vizyné, mint akinek kedves ötlete támadt, így
               szólt:</p>
				<p>- Anna, hozza csak ide.</p>
				<p>A vendégek fölkeltek, kört formáltak Vizyné köré, úgyhogy a társaság egy pillanatra
               megmerevedett, a kör közepén a cseléddel, a szoborcsoportozat főalakjával.
               Moviszter megállította hintaszékét, kicsit előrehajolt.</p>
				<p>Vizyné leszelt két szelet piskótát, s átnyújtotta Annának:</p>
				<p>- Ez a magáé.</p>
				<p>Az arcok földerültek. Alamizsnálkodó, kegyes érzések fülledeztek a keblekben, hogy
               ezt a derék leányt megjutalmazzák.</p>
				<p>De az alig vette át a tányéron a két szelet piskótát, máris visszafelé tolta:</p>
				<p>- Köszönöm.</p>
				<p>- Miért? Talán nem szereti?</p>
				<p>- Nem. Köszönöm. Nem szeretem.</p>
				<p>Kínos csend keletkezett. Vizyné határozott hangja törte meg:</p>
				<p>- Akkor, fiam, szépen tegye vissza. A világért se. Nem erőszakolom. Kimehet.</p>
				<p>A vendégek ott álldogáltak körben, arcukon azzal a derűvel, mely most zavarrá
               bambult. A leforrázottság undok tanácstalansága kóválygott fölöttük.</p>
				<p>- Kosarat adott? - csodálkozott Tatárné.</p>
				<p>- Dehogy - magyarázta Vizyné -, ez ilyen. Nem eszik semmi finomat. Még a
               baracklekvárt is otthagyja. Mit gondolsz, például, mit vacsorázik? Úgyse találod ki.
               Semmit. Reggel kávét. Ebédre is csak egy kis főzeléket. Egyéb nem kell neki. A
               piskótát pedig - úgy látszik - egyáltalán nem szereti.</p>
				<p>- Vagy talán nagyon is szereti - mondta Moviszter, aki még mindig előrehajolt a
               hintaszékben.</p>
				<p>- Hogyan, doktor úr?</p>
				<p>- Azt mondom, hogy nagyon is szereti a piskótát.</p>
				<p>- De hiszen ő maga mondta, hogy nem szereti.</p>
				<p>- Éppen azért.</p>
				<p>- Bocsásson meg, ezt nem értem.</p>
				<p>- A cselédek, kérem, nem is merik szeretni azt, amit szeretnek. Hát elhitetik
               magukkal, hogy nem jó az, ami jó. Így védekeznek. Talán az ellen, hogy túlontúl sokat
               szenvedjenek. Mit megkívánni olyat, ami úgysem lehet az övék? Igazuk is van. Különben
               nem tudnának élni.</p>
				<p>- De hát mit csináljak vele?</p>
				<p>- Tessék egyszer megpróbálni. Adjon neki mindennap piskótát.</p>
				<p>- Piskótát?</p>
				<p>- Azt. Sok-sok piskótát, annyit, hogy meg se ehesse. Majd meg méltóztatik látni, hogy
               szereti. Hogy csak a piskótát szereti.</p>
				<p>- De minek? Hiszen nem beteg. Diétás kosztot a cselédnek?</p>
				<p>- Való is az ő hasukba - mormogott Tatárné. - Jó is lenne. Piskótát.</p>
				<p>- Ezek a te csavaros elméleteid, Miklóskám - szólt át Druma a doktorhoz, aki már
               ismét hintázta magát, lehunyva szemét.</p>
				<p>Moviszterné cigarettára gyújtott, átment a szalonba, egy foxtrottot kezdett
               zongorázni. Az asszonyok otthagyták a férfiakat.</p>
				<p>Vizy töltött. Az urak visszaültek helyeikre. Borral öblítették le a kesernyés
               ízeket.</p>
				<p>Tatár, miután zsebkendőjével megtörölte csorgó bajuszát, visszatért erre a
               piskótaügyre, mely szöget ütött a fejébe. Moviszternek beszélt:</p>
				<p>- Pedig, drága doktor úr, ezek mégiscsak más emberek, mint mi. A gyomruk is más, a
               lelkük is más. Cselédek. És azok is akarnak maradni. Egyenesen megkövetelik, hogy
               cselédeknek nézzük őket. Múltkor például fölszólítom egy barátom lakását. Valami
               idegen hang volt a telefonnál. “Az alkalmazott?” - kérdezem. “Nem” - válaszolt a
               hang, de egészen szemtelenül: - “a cseléd”. Ezt hallani kellett volna. Annyira
               meghökkentem, hogy nem is tudtam, mire magyarázzam. Csak tartottam kezemben a
               hallgatót, melyben még ott recsegett ez a hang, dühösen, kihívó dölyffel. Szinte
               szeretik ezt, kérem, kimondani. Csak azért is, hogy izgassanak bennünket, hogy
               sértsenek.</p>
				<p>Kicsit lippentett a topázsárga borból, s így folytatta:</p>
				<p>- Hiszen sok mindent próbáltak már, kérem, szeretettel. Nekem is volt egy barátom, a
               megboldogult Zeléndy Karcsi, Isten nyugosztalja. Derék ember volt, csak kissé
               hóbortos. Fejébe szállt az a sok teória. Növényeket evett, bőrsaruban járt. Tolsztojt
               is fölkereste annak idején, Jasznaja-Poljánában. Amikor hazajött, elhatározta, hogy
               gyökeresen oldja meg a kérdést. Fölfogadott egy cselédet, valami ötvenéves
               özvegyasszonyt, s közölte vele, hogy teljesen egyenlők, nála nincs se úr, se cseléd,
               puszta véletlen, hogy ki szolgálja a másikat. És mindjárt az első ebédnél az
               asztalhoz ültette. Oda, a felesége és gyermekei közé, a családi asztalhoz. Maga
               mesélte nekem, hogy folyt le ez az ebéd. Hát bizony, siralmas volt. Az a
               szerencsétlen szolgáló borzasztó rosszul érezte magát a fenenagy tisztességben. Csak
               feszengett a loncsos, ételszagú szoknyájában, az asztal alá dugdosta kezét, tapogatta
               arcát, s egész ebéd alatt meg se mukkant. Hiszen fáradt is volt, az istenadta.
               Hajnaltól kezdve sütött-főzött. Elég az hozzá, hogy ebéd végeztével - se szó, se
               beszéd - felöltözködött, kijelentette, hogy egy percig se marad ilyen helyen. El is
               ment azonnal.</p>
				<p>Magával vitatkozván még mindig a doktorral vitatkozott, feléje szögezve kihegyezett
               érveit:</p>
				<p>- Most már azt kérdem, miért ment el? - s mutatóujját húsos orrára nyomta, úgyhogy az
               egészen belappadt. - Mert bárhogy faggatták, nem mondta meg. Hát én megmondom. Azért
               ment el, mert több esze volt, mint gazdájának. Azért ment el, mert érezte, hogy ez
               természetellenes, hogy ez nem is volt őszinte. Az őszinte az lett volna, ha az én
               önfeláldozó, nagylelkű barátom stante pede fölajánlja neki házát, birtokát, az utolsó
               marháig, az utolsó szögig. Ezek az egyszerű emberek, akik a társadalom legalacsonyabb
               fokán állnak, végletekben élnek. Sokkal nagyobb képzeletük van, mint sejtjük. Nem
               érik be a féleredménnyel. Vagy urak akarnak lenni, de egészen urak, vagy cselédek
               akarnak lenni, de egészen cselédek. Vagy-vagy. A többi komédia. Mint a rómaiaknál.
               Azok is játszottak ilyenféle komédiákat. De - és itt megállt - évente csak
               egyetlenegyszer. Nem tudom, melyik ünnepükön, a patríciusok rabszolgáknak öltöztek,
               a rabszolgákat lefektették asztalaikhoz, és ők maguk hordták föl nekik a mézesbort
               meg a sült kappant. Azt mondták, az aranykor emlékére, mikor az emberek mind egyenlők
               voltak. De mikor volt ez? Mitológia. Már ők maguk se emlékeztek rá. Hát még mi? A
               kezünk se egyforma - és fölmutatta párnás, puha kezét, mely csakugyan nem hasonlított
               itt senkiéhez. - Nincs emberi egyenlőség. Csak emberi különbözőség van, doktor úr. De
               az árgyélusát - dühítette magát mesterségesen a szenvedélyes vitatkozók módjára -,
               mindig voltak urak, és mindig voltak szolgák. Ez mindig így volt, és mindig így lesz.
               Punktum. Ezen mi nem változtathatunk. Hát csak maradjanak ők a cselédek.</p>
				<p>Körülnézett. Nagy sikere volt. A társaság, melynek megvédelmezte igazát, hálásan
               fogta körül. Tatár már le is tette a pontot, de a doktor felé fordulva még levonta a
               végső következtetést:</p>
				<p>- Más megoldás nincs.</p>
				<p>- De van - mondta Moviszter, aki a hintaszéken szórakozottan babrálgatta az
               óraláncáról lecsüngő Mária-érmet.</p>
				<p>- Erre kíváncsi vagyok. Micsoda az a megoldás? - kérdezte Tatár fölvetve kövér, okos
               fejét.</p>
				<p>- Az irgalom.</p>
				<p>- Az irgalom? - ismételte Tatár, és örült, hogy a vita új tápot kapott.</p>
				<p>- Van egy ország, ahol mindenki szolga és úr egyszerre. És egyenlő. Mindig, az év
               minden napján.</p>
				<p>- Melyik az az ország?</p>
				<p>- Krisztus országa.</p>
				<p>- Az fönn van, a felhőkben.</p>
				<p>- A lélekben van.</p>
				<p>- De tessék megvalósítani itten. A bolsevikiekkel, az elvtársakkal.</p>
				<p>- Nem is kell megvalósítani - szólt Moviszter ingerülten, mert a betegsége miatt
               ideges volt. - Nem kell. A kommunistáknak is az volt a hibájuk, hogy egy ideált meg
               akartak valósítani. Egyetlen ideált se szabad megvalósítani. Akkor vége. Csak
               maradjon fönn, a felhők között. Úgy hat, és úgy él.</p>
				<p>- Bocsánat, ön, doktor úr, odaültetné asztalához a cselédjét?</p>
				<p>- Nem.</p>
				<p>- Miért nem?</p>
				<p>- Talán azért - gondolkozott -, mert nem tart rá számot. És ez csakugyan komédia
               lenne. Legalább egyelőre. Itt a földön.</p>
				<p>- Akkor egy malomban őrölünk.</p>
				<p>- Nem egészen, tanácsnok úr. Mert lélekben mindig az én asztalomnál ül az én
               cselédem.</p>
				<p>- Így igen - mondta Tatár ráncolva boltozatos homlokát. - Miért ne? Csakhogy mondok
               valamit. Önt, kedves doktor úr, a cselédje aligha ültetné az asztalához, ha
               megtollasodnék. Micsoda zsarnokok ezek, mihelyt egy kis vagyont kaparnak össze.
               Láttam ilyeneket. Tüstént cselédet tartanak, és milyen kegyetlenek hozzájuk, milyen
               szívtelenek. Isten mentsen a rablóból lett pandúrtól. Nincs rettenetesebb mint a
               cseléd cselédjének lenni. Bennük aztán igazán nincs irgalom.</p>
				<p>- Ehhez semmi közöm.</p>
				<p>- Pardon, pardon - kezdte Tatár, aki most a vitát más síkba akarta terelni. - Ön,
               ugyebár, szereti az emberiséget?</p>
				<p>- Én? Nem is szeretem.</p>
				<p>- Tessék?</p>
				<p>- Nem szeretem, mert még sohse láttam, mert nem ismerem. Az emberiség holt fogalom.
               És figyelje meg, tanácsnok úr, hogy minden szélhámos az emberiséget szereti. Aki
               önző, aki a testvérének se ad egy falat kenyeret, aki alattomos, annak az emberiség
               az ideálja. Embereket akasztanak és gyilkolnak, de szeretik az emberiséget.
               Bepiszkolják családi szentélyeiket, kirúgják feleségeiket, nem törődnek apjukkal,
               anyjukkal, gyermekeikkel, de szeretik az emberiséget. Nincs is ennél kényelmesebb
               valami. Végre semmire se kötelez. Soha senki se jön elém, aki úgy mutatkozik be, hogy
               én az emberiség vagyok. Az emberiség nem kér enni, ruhát se kér, hanem tisztes
               távolban marad, a háttérben, dicsfénnyel fennkölt homlokán. Csak Péter és Pál van.
               Emberek vannak. Nincs emberiség.</p>
				<p>- És a haza?</p>
				<p>- Az is - mondta Moviszter, és várt, mert egy jó kifejezést keresett. - Tetszik
               tudni: az is valami nagyon szép és nagyon tág fogalom. Túlságosan nagy. Mennyi bűnt
               követnek el a nevében.</p>
				<p>- De hát akkor kit szeret ön?</p>
				<p>- A papokat - évődött Druma -, Miklós a papokat szereti. Vagy a vörösöket? Most már
               magam se vagyok tisztában. Ej - fenyegette a doktort -, te a bőröd alatt vörös vagy.
               Ne is tagadd, Miklóskám - és úgy megölelte, hogy Moviszter vékony lapockacsontjai
               beléropogtak. - No, Isten éltessen! Igyál, öreg bolseviki.</p>
				<p>Druma lángoló színekkel ecsetelte, hogy mit műveltek a vörösök egy hatvanéves
               úriasszonnyal, aki vele együtt volt letartóztatva a gyűjtőfogházban. Minden áldott
               éjszaka pont éjfélkor kivezették az udvarra, azzal, hogy kivégzik, letérdepeltették,
               imádkoztatták, ráfogták a fegyvereket, és percekig céloztak homlokára. Vizy az
               ebédlőjét és szalonját mutogatta, melyet de facto
               elrekviráltak tőle.</p>
				<p>- Persze hogy ezt akarják - füstölgött Tatár -, egy világtörténelmi szerepcserét.
               Titeket leszállítani innen a pincelakásba, a házmesteréket pedig fölszállítani ide.
               Körbe-körbe. Mint a kút két vödre. Hát én nem kétkedem, hogy a házmesterekből is
               kitűnő gentleman válnék. Ehhez azonban legalább három évszázadra lenne szükség. Előbb
               az kellene, hogy ő is torkig lakjék, meghízzék, aztán ráunjon a jó életre, a fiai
               lovagoljanak, vívjanak, mint a mi fiaink, kissé kiegyenesedjék a gerincük, megnyúljék
               a kezük-lábuk. Közben mi is szépen megszoknók a pincelakást meg a paszulyt, s
               elcsenevészednénk. Csakhogy ez kicsit sokáig tartana. És mi értelme lenne az
               egésznek? Semmi értelme se lenne.</p>
				<p>Lábuknál feküdt a forradalom patkánya. Döglött volt már. De azért még egyszer
               agyonütötték.</p>
				<p>Áttértek az időszerű politika kérdéseire.</p>
				<p>Vizy eddig hallgatott, mert nem szerette magát exponálni, meg aztán minden elvi vitát
               meddőnek tartott. Egyszerre átvette a szót. Beszélt az ügyosztályokról,
               bizottságokról, reorganizációról.</p>
				<p>Most kellett volna őt látni mindenkinek. “Majd jövünk mi” - mondta, s kezét Tatár
               Gábor vállára helyezte, hogy a közösséget még inkább testivé tegye, mintegy
               fegyverbarátot keresve a nagy küzdelemre. Szeméből pedig - mint ilyenkor mindig - egy
               furcsa oldalpillantást lövellt ki, egy sunyi kis tekintetet, mely készenlétről,
               ragadozásról tanúskodott, s az önzés legszennyesebb gondolatától lelkesedett át, ő
               azonban ezt önfegyelme folytán abban a pillanatban el is tudta leplezni, át tudta
               alakítani a közérdekért való rajongássá.</p>
				<p>Hogy mi volt számára a politika célja, melyet ifjúkorától kezdve szolgált különböző
               kormányok alatt egyforma buzgósággal, azt röviden és tömören ekképp fogalmazta meg:
               “a korrupció megszüntetése”. Ezt a latin szót óvakodott magyarra fordítani, attól
               való féltében, hogy akkor megvilágosodik, és elveszti catói szigorát. Meghagyta így,
               burkolt, szenvedelmes általánosságban, s nem tisztázta maga előtt sem, hogy a
               politika mindenkor csak az éhes emberek tülekedése, mely szükségszerűen magán viseli
               az élet gyarlóságát, s minden rendszer csak azért tör hatalomra, hogy párthíveit
               állásokba ültesse, ellenfeleit gyöngítse és eltiporja. A korrupció előtte mindig az
               volt, amit mások képviselnek, akik állami autókon a barátnőikhez hajtatnak, s ezt
               annyival inkább elítélte, mert emlékezett, milyen édes volt egy éjszakán a liget fái
               alatt száguldozni egy operettszínésznővel azon az állami autón, melyet egyik barátja
               adott kölcsön erre az alkalomra, s milyen kellemes mámor töltötte el, mikor az út
               végén a sapkás sofőr illedelmesen tisztelgett, sokkal buzgóbban, mintha busás
               borravalót kapott volna.</p>
				<p>Moviszter elunta magát, kicsit még ringatózott a hintaszéken, aztán átsompolygott a
               szalonba, ahol az asszonyok a sakkasztal köré telepedtek, összedugva fejüket. Ők még
               mindig nem tudtak végezni azzal a tárgykörrel, mely ott benn megindította a férfiak
               vitáját.</p>
				<p>Vizyné monologizálva sopánkodott:</p>
				<p>- Igaz, hogy eleget dolgozik. De mondd, kérlek, mit csináljon? - kérdezte ingerülten.
               - Itt megvan a kosztja, kvártélya. Ruhát is kap majd. A bérét félreteheti. Mit akar
               még ebben a nehéz időben? Mi baja? Neki nem kell fönntartani ezt a nagy lakást,
               mindennap törni a fejét, hogy mit főzzön, hogy honnan teremtse elő a pénzt, csak él,
               él gond nélkül, szabadon. Sokszor mondogatom, hogy manapság csak a cselédeknek van jó
               dolguk.</p>
				<p>Az asszonyok sóhajtottak, mint megannyi pályatévesztett nő, aki sajnálja, hogy e
               kegyetlen világban semmi körülmények között sem lehet cseléd.</p>
				<p>A doktor az ujjával odaintette feleségét. Fáradtságról panaszkodott. Mindig tíz előtt
               szokott lefeküdni, mert hétkor már a villamosokon lógott, hogy kiérkezzék a kórházba.
               Moviszterné eldobta cigarettáját. Tatárék is cihelődtek. Kapuzárás előtt akartak
               hazajutni.</p>
				<p>Drumáné az előszobában a konyha csukott ajtajához tapasztotta fülét:</p>
				<p>- Mit csinál?</p>
				<p>- Bizonyosan dolgozik - mondta Vizyné. - Hagyd.</p>
				<p>De Drumáné már kinyitotta az ajtót.</p>
				<p>A sötét konyhában a szemetesláda mellett egy alak állt, kezén egy fekete
               férficipővel. Fényesítette.</p>
				<p>- Jó éjszakát, Anna. Isten vele, no, Isten áldja - zúgtak különböző hangok.</p>
				<p>Anna valamit mormogott.</p>
				<p>- Mit mond?</p>
				<p>- Bocsánatot kér - tolmácsolta szavait Vizyné -, nem jöhet ajtót nyitni. Boxos a
               keze.</p>
				<p>- Mi az boxos? - érdeklődött Druma.</p>
				<p>- A pesti cselédek boxnak hívják a fénymázat.</p>
				<p>- Boxos - ismételgette Druma. - No lám, ezt se tudtam. Boxos - és még a lépcsőházban
               is, amint fölfelé ment lakásába, mulatott azon, hogy boxos a keze, hogy boxos.</p>
			</div>
			<div type="chapter">
				<head>LEGENDA</head>
				<p>Vizyék sokáig rágódtak e teadélután emlékein.</p>
				<p>- Hallottad? Hogy piskótát adjak a cselédemnek. Piskótát.</p>
				<p>- Bolond, bolond.</p>
				<p>- Meg hogy csak ezt szereti. Hallatlan.</p>
				<p>- De később másokkal is előállt. Jött az ő nyakatekert elveivel, ismered. Tatár aztán
               alaposan elintézte.</p>
				<p>- Márpedig ebből nem nevelek primadonnát. Még csak az kellene.</p>
				<p>- Úgy látszik, meghibbant. Beteg ember. Két hónapot se adok neki. Annyi, kérlek, a
               cukra, hogy már nem is méreti. Láttad? Itt is rászálltak a legyek, folyton hajtogatta
               magáról. Szerencsétlen. Ezt is nemsokára eltemetjük. Mi lesz a feleségével?</p>
				<p>- De te is hibás vagy. Mondd, miért kellett annyira kitálalni a társaságnak, hogy
               ennek semmi hibája nincs. Még majd elcsalják.</p>
				<p>Vizynét a doktor feldühítette. Csak azért is szűkebbre fogta Anna körül a pórázt.
               Vicinét sohase tartott. Most befogta ebbe is. Hetenként egyszer fölsúroltatta vele a
               lépcsőházat, kitakaríttatta a padlást, elnézte, hogy Ficsorék ide-oda futtassák,
               mikor nincs egyéb dolga. Anna adta ki a szemetet. Amikor megcsendült a szemeteskocsi
               rég nem hallott, kis, hajnali harangja, látni lehetett, hogy a három lakó
               szemetesládájával kiloholt az Attila utcára, és porzó fekete tartalmát a napfényben
               beleöntötte a szemeteskocsiba. Egy kosárra való harisnyát is kapott, hogy üres
               idejében ne unja el magát.</p>
				<p>Vizyné a megelégedését semmis szavakkal fejezte ki. Ficsoréknak csak annyit mondott,
               hogy megjárja. Szinte nehezére esett ez, mert kikívánkozott belőle a boldogság. De
               vállalta a nevelés érdekében. Keményebbnek tüntette föl magát, mint valójában.</p>
				<p>Szeptember tizenötödikén letelt a hónapja. Akkor kifizette bérét. Nem annyit, mint
               Katicának, aki túl volt fizetve, de kilátásba helyezte, hogy idővel majd emel. A
               tükör árát se vonta le egészen. Csak félig.</p>
				<p>Annának nem volt szüksége pénzre, megkérte, hogy tegye be a bankba, vagy vásároljon,
               neki valamit. Vizyné a hetivásáron, a Roham utcában vett neki valami kendőt.</p>
				<p>Az ötödik vasárnapon maga küldte el, hogy menjen kicsit, nézzen szét a városban.</p>
				<p>Anna felöltözködött a pepita ruhába, amelyben idejött. Az utcák gránitkövein az
               ünnepnap vigasztalan fénye reszketett. Ez a munkátlan-végtelen szabad idő
               értelmetlenül meredt eléje. Ácsorgott a kapuk előtt, majd a Logodi utcán ténferengve
               cél és terv nélkül kiért egy térre, ahol egy templom volt meg egy nagy kórház, és
               olyan lárma, mint mikor ősz végén az égben varjak kárognak. Cselédlányok korzóztak
               itten, sváb cselédek vihogtak, pusmogtak, egymásba karolva povedáltak ismeretlen
               nyelvükön, akár a falujukban, együtt, mindig együtt. Láncot formáltak a gázlámpák
               körüli járdaszigeteken, föltartották a járókelőket, megakasztották a forgalmat. A
               villamosoknak is erősebben kellett csöngetniök, hogy tovább haladhassanak. Ő egyedül
               bandukolt közöttük.</p>
				<p>Visszajövet a Vérmezőnél egy román katona megcsípdeste a mellét. Egy kapu aljába
               húzódott, megvárta, míg eltűnik a katona. A Délivasút körül valami utcai
               cukorkaárusnál krumplicukrot vett, elvitte a Bandikának, az Árok utcába.</p>
				<p>A cselédek, akik meglátogatják volt gazdájukat, mind ezzel köszönnek be: “eljöttem,
               ha nem tetszik megharagudni”. A gazdák nem haragszanak meg, hogy eljöttek. Életük
               szokott folyásában ez valami változatosságot jelent, s amint némi tétovázás után
               fölismerik a régi lányt, aki már egy csöppet soványabb vagy kövérebb és mindenesetre
               öregebb, ők is visszaemlékeznek arra az időre, mely elmúlt azóta. Vendég van előttük,
               akivel vendégként bánnak. Próbálják ezzel-azzal megkínálni. A látogatók azonban még
               elfogódóttabban, még súlyosabb emlékek hatása alatt álldogálnak abban a szobában,
               melynek minden tárgyát jobban ismerik gazdáiknál. Karjuk, mely itt annyit dolgozott,
               tétlenül, haszontalanul lóg le, nincs már joguk oly otthonosan viselkedni, mint
               valaha, mikor kénytelen-kelletlen tiszteletbeli családtagok voltak, ezenkívül
               bénítóan hat rájuk az a tudat is, hogy távollétükben csak úgy folyt a család élete,
               mint azelőtt, és bármennyire is szívesen fogadják őket, érzik, hogy nem
               pótolhatatlanok. Ezt mindenki érzi hébe-hóba. De ők egészen és viharosan érzik, s
               öntudatlanul elszomorodva, mikor e kegyes látogatásokat végzik, fájóan-bamba
               arckifejezéssel. Csak a visszajáró halottak érezhetnék ezt ilyen teljesen.</p>
				<p>Anna átnyújtotta Bandikának a krumplicukrot, akitől emlékül a játéktrombitát kapta.
               Bandika tűnődve nézte őt. Zagyva emlékeket kotorgatott kis fejében. A krumplicukor
               megtette hatását. Ölébe ült annak, akit egykor mindenkinél jobban szeretett, s
               harmadféléves korában nem Annának, hanem Anyjának nevezte. De mikor a lány a madaras
               bicskáról kezdett beszélni, melyből annyi-annyi madár röppen ki, már nem figyelt.
               Elfelejtette a madaras bicskát. Anna búcsúzkodott, s hogy hazatért az Attila utca
               238. számú házba, még hat óra se volt.</p>
				<p>Mégis jobb volt itthon.</p>
				<p>Vizyné délelőtt a konyhában ült. Nem volt már szükség ellenőrizni a cselédjét, de
               van-e valami érdekesebb, mint a konyha, az életnek ez a vegykonyhája? Itt hallani,
               mi történt a piacon, a városban, mit főznek Moviszterék és Drumáék, s figyelheti Anna
               mindig szórakoztató pepecselését.</p>
				<p>Az ételek, melyek délben bűvös átalakulás után asztalára kerülnek, még nyers
               állapotban hevernek. Víz zubog a vasfazékban, a húslevesnek való víz, fő a sárgarépa,
               a póré, a karalábé, a celler, a feketebors a sós, gyöngyöző lében, melyet átszűrnek
               az üres tojáshéjak. Forrnak és futnak a kis csuprok is. A lány sáfrányt, gyömbért kap
               le az állványról, vékony szeletekre hasgatja a hagymát, könnyez az orrába nyilalló
               fűszertől, diót, zsemlyét őröl, petrezselymet vagdal, tojást tör szét, elválasztja a
               sárgáját a fehérjétől, répát vakar, nyulat boncol, a húst pedig belisztezve
               dobálgatja a lábasba, melyben már sistereg a forró zsír.</p>
				<p>Csak egyet nem tudott vállalni, a csirkék megölését. Ilyenkor Etelért szaladt föl,
               lehívta, hogy ő hajtsa végre a konyha e mindennapos, izgalmas gyilkosságát. Az öreg
               cseléd kedélyesen fölnyalábolta a kiszemelt áldozatokat, a vízvezeték kiöntőjéhez
               vitte, s ott egy ügyes mozdulattal kitekerte a nyakukat, és elmetszette a nagy
               konyhakéssel, úgyhogy a vér felfröccsent a könyökéig, és sokszor az arcát is
               bemocskolta. Anna elfordult. Vizyné se bírta végignézni. Elismerte, hogy szükséges,
               de mindig kérdezgette Etelt, hogy tud ilyesmit megcsinálni. Az kacagva mondta, hogy
               aminek meg kell lenni, annak meg kell lenni.</p>
				<p>Vizyné Annának értésére adta, hogy nem szereti, ha annyit van együtt ezekkel a
               cselédekkel. Etel nem hozzávaló, az egy vén satrafa, szemtelen, szájas, és Stefi
               úgyis lenézi őt, végig se menne vele az utcán. Mit akar hát tőlük? A háta mögött
               kinevetik. Egyszer-másszor le is tagadta Annát, nem engedte be őket hozzá, azt
               hazudta, hogy nincs itthon. Anna belátta, hogy asszonyának igaza van. Nem nagyon
               kereste a cselédek társaságát. Mit fusson olyan szekér után, mely úgyse veszi
               föl?</p>
				<p>Inkább foltozgatott a konyhában. Egy csirke csipogott körötte. Ezt ő maga hozta ki az
               ólból, hogy fölnevelje. Minden csirkét külön-külön megismert a tolláról, hangjáról.
               Mint falusi lány a csirkét madárnak tekintette. Kis tálakból itatta, morzsával
               etette, becézgette. Éjszaka a csirke az ágyára szállt, lábánál aludt.</p>
				<p>Az asszony e konyhai együttlétek alatt Piroskáról mesélt, ő meg a mostohájáról, arról
               a szikár, fiatal parasztasszonyról, aki télen, éjjel kergette el hazulról. Ficsor írt
               az apjának, Édes Istvánnak, hogy a lánya új helyre szegődött, de az bizony nem
               válaszolt. Törődött is vele. Ő pedig lassanként fölolvadt ebben a környezetben. Már
               Bartosékat se emlegette, a volt gazdáját, már Katicáról se hallott az asszonytól, a
               volt cselédről. Mindez elmúlt. Büszkélkedni kezdett arra, hogy gazdái sokkal
               vagyonosabbak, mint Moviszterék és Drumáék. Örült, ha egy új nyújtófát kapott. A
               szitát “a mi szitánk”-nak, a dugóhúzót “a mi dugóhúzónk”-nak nevezte, mely mindig
               szebb volt, mint a föntieké. Vizyné ruháit is bámulta. Különösen azt a fekete
               selymet, melyben szerdán, délután az Áldás utcába ment. Vizyné tréfálódzott: “Látja,
               ezt a maga kedvéért vettem föl.”</p>
				<p>Nem is volt számára kellemetlen társ ez a cselédlány. Ha leintette, háttérbe vonult.
               A cselédek társasága az úrinőknek oly kényelmes, akár a férfiaknak az utcai lányok
               szerelme. Mihelyt nem szükséges, elküldhetik őket.</p>
				<p>Vizy a nagy politikai rázkódtatások után, hogy kilobbantak a parázs izgalmak,
               estefelé otthon időzött, várva a vacsorát. Körötte halkan járkáltak, mert tudták,
               hogy dolgozik. Csönd borult a gyönyörűen kitakarított dolgozószobájára, az
               íróasztalon rendbe sorakozott a tollhajó, a pecsétviaszk, az olló, a kitömött bagoly.
               Levelet írt Egerbe a sógorának, Patikárius Ferencnek, aki ottlévő öt hold szőlőjüket
               kezelte. Nehezen ment a levélírás. Amily készen diktálta minisztériuma beadványait a
               gépírókisasszonyának, olyan lassan fogalmazott, mikor magánügyekről volt szó.
               Meg-megállt egy mondatnál, átolvasta levelét, leporozta, megint nézegette, nyálazta a
               borítékot, gyertyát gyújtott, pecsétet ütött rá címeres gyűrűjével. Aztán ásított.
               Szíve, tüdeje, mája jól működött. Gyomra megemésztette azt, amit megevett, mégis -
               úgy tetszett - szenvedett. Elfogta a hivatalnok-lélek unalma, aki egyedül mindig
               unatkozik. Kisétált a konyhába, a vacsorát sürgette. Felesége a lánnyal szórakozott,
               ezzel az ideplántált, friss élettel. Vizy is szeretett volna ittmaradni, de az
               asszony kitessékelte a konyhából. Azt mondta, hogy ne zavarják Annát. Különben is
               acseléd nem látványosság.</p>
				<p>De bárhogy titkolódzott, egészen mégsem bírta őt üvegbura alá rejteni.</p>
				<p>Viatorisznál a lány naponta megfordult. A fűszeres már kedélyes kacsintással
               gratulált a tüneményes cselédhez. Ebből a boltból azután, mely a krisztinai asszonyok
               pletykaközpontja, mindenki tudomást szerzett róla. Emlegették a péknél, a
               mészárosnál, a mosodában, még a koporsós is tudta, hogy kicsoda Anna. Az a kövér
               hatalmas rendőr, aki az Attila utcában posztolt, és Vizyéknek feszesen szokott
               tisztelegni, szintén ismerte őt.</p>
				<p>A hír meglepő gyorsasággal száguldott. Előbb csak a legközelebbi Krisztinát hódította
               meg, az Attila utcát, a Krisztina teret, a Krisztina körút és az Attila körút egyes
               pontjait, majd a Pauler utcát, Mikó utcát, Logodi utcát és Tábor utcát is. De egy
               hétbe se telt, fölszárnyalt a Várba, az Úri utcába, ahol Tatárék laktak, a
               Bástya-sétányra, a Ferdinánd térre, a Bécsikapu térre, s befészkelve magát nők,
               férfiak agyvelejébe, nőtt-növekedett.</p>
				<p>Egy példás cselédről beszéltek. Sokan nem is látták még. Csak a keresztnevét tudták.
               Még határozott formát se öltött. Az, akihez eljutott, körülbelül azt érezte, mint a
               babonás tömeg egy csodaforrásról, egy gyógyító szentképről hallván, melynek
               természetfölötti hatékonyságát agya nem képes fölfogni, ellenben mégis van.</p>
				<p>Miután a hír megfutotta körpályáját, visszaérkezett hozzájuk.</p>
				<p>Vizynél a minisztériumban egyszer telefonon érdeklődött egyik barátja, vajon nincs-e
               az Annának húga, vagy nénje, mert szüksége volna egy megbízható cselédre.</p>
				<p>Vizyné a Mária gyógyszertárban gyomorlabdacsait készíttette el. A patikussegéd, amint
               a mérlegre hullajtotta a gránátszemeket, szokása szerint beszélgetett vele, és
               egyszerre ő is Annát emlegette, az Annát, mindentudó mosollyal.</p>
				<p>Mikor Anna karján a szalmaszatyorral föltűnt a piacon, a zöldségeskofák
               összesúgtak:</p>
				<p>- Vizy. Nem ismeri? Az a tanácsos a minisztériumban.</p>
				<p>Viszont, ha Vizyt látták, ezt mondták:</p>
				<p>- Itt van, akiről a múltkor beszéltem. Itt ni. Az Anna gazdája.</p>
				<p>Esténként a krisztinai polgárok hitveseikkel a karjukon sétáltak.</p>
				<p>A nőnek egyszerre gyökeret vert a lába. Nem figyelt többé arra, amit a férje
               magyarázott, hanem mint aki látomást lát, bámult egy pontra.</p>
				<p>- Nézd - susogta. - Ez az...</p>
				<p>- Kicsoda?</p>
				<p>- Az Anna. Aki Vizyéknél szolgál. A Vizyék Annája.</p>
				<p>A férfi a gázvilágos félhomályban ide-oda kukucskált, de nem látott semmit. Mert az
               egész csak egy pillanat műve volt.</p>
				<p>Az az árnyék, mely kék kartonruhájában a fal mellett lapulva egy frissen sült
               kenyeret hozott a péktől, már besurrant a kapuba, a kávészínű házba, s nyargalt a
               lépcsőn fölfelé. Eltűnt szemük elől.</p>
				<p>Ilyenkor egy darabig még vártak, majd szótlanul, ki tudja, milyen gondolatokba
               merülve tovább bandukoltak.</p>
			</div>
			<div type="chapter">
				<head>JANCSI ÚRFI</head>
				<p>Egy szeptemberi reggel a minisztériumi szolga sürgönyt hozott Vizynének, melyet az
               ura már fölbontott. Csak ennyi volt benne:</p>
				<p>
               Ma este érkezem jancsi.
            </p>
				<p>Erről a Jancsiról, Patikárius Ferenc huszonegy éves fiáról, aki még Egerben lógott,
               gyakran esett szó azokban a levelekben, melyeket Vizy Kornél a sógorától kapott.</p>
				<p>Jancsi tizennégy éves koráig a sankt-pölteni katonai alreálban tanult. Amikor
               testvérbátyja, Sándor, a kárpáti harcokban elesett, Jancsit az apja kivette innen,
               beíratta az egri gimnáziumba. Egyetlen megmaradt fiát polgári pályára akarta
               nevelni.</p>
				<p>E négy év - szénszüneteivel, laza fegyelmével - álomszerű gyorsasággal repült el a
               fiú fölött. Látta, hogy hullanak el mellőle tanárjai, idősebb osztálytársai, akik
               máról holnapra hősi halottak lettek. Ő is hamarosan hozzáöregedett a háborúhoz.
               Nyolcadikos korában besorozták, kiképezték, katonaruhában járt az előadásokra,
               mindennap várta, hogy a “menet”-be osszák, de erre már nem került sor. Közben kitört
               a forradalom. Akkor lenyomta a hadi érettségit.</p>
				<p>Aztán háta mögött az alsó-ausztriai katonai intézet vasfegyelmével, előtte egy
               mindenkinek ismeretlen kor szabadosságával csak tengett-lengett. Társasági fiú vált
               belőle. Végigtáncolta a házi bálokat, udvarolt az egri lányoknak, mint alkalmi
               humorista szerepelt. Arról álmodozott, hogy moziszínész lesz. Máshoz nem volt kedve.
               Két évig nem is tudott mihez kezdeni. Tanulni nem akart tovább.</p>
				<p>Apja végül megsokallta a tétlenségét, sógorához fordult, hogy ő faragjon embert ebből
               a fickóból, akinek életét kettétörte a háború. Vizy azt tanácsolta, hogy semmi esetre
               se adják a megyéhez vagy az államhoz, úri koldusnak, a keresztény középosztálynak
               alkalmazkodnia kell az új idők szelleméhez, leghelyesebb valami gyakorlati,
               pénzszerző pályát keresni számára. Patikárius Ferenc is ezt a nézetet vallotta.</p>
				<p>Vizy telefonált egy bankigazgató ismerősének, az megígérte, hogy a fiút fölveszi
               fizetéses gyakornoknak. Már csak a lakáskérdés maradt hátra. Pesten ekkor nem
               lehetett lakást kapni. Vizyné féltette szobáit, s nem kis szabódás után ment bele
               abba, hogy unokaöccse mindaddig, amíg megfelelő lakást nem rekviráltatnak neki, náluk
               lakjék. Ezt meg kellett tennie a bátyjának.</p>
				<p>Este háromra terített. Jancsi azonban nem érkezett meg. Ezen nemigen csodálkozott.
               Nem volt ennél megbízhatatlanabb fráter az egész földgolyón.</p>
				<p>Harmadnap a sürgönye vétele után, mikor már elfeledkezett arról, hogy szállóvendéget
               kap, délelőtt tizenegy órakor óriási robajjal nyílt az ajtó.</p>
				<p>Jancsi úgy rontott be, mint a vihar.</p>
				<p>- Angéla néni.</p>
				<p>- Jancsi, Jancsi.</p>
				<p>- Kisztihand.</p>
				<p>- Szervusz, szervusz. Hát most kell jönni? No de ilyent. Mikor érkeztél?</p>
				<p>- Ebben a pillanatban, a gyorssal, három órát késett.</p>
				<p>- Jaj, hagyj már, te bolond.</p>
				<p>Egyszerre beszéltek, sikongtak a rokoni csókok záporában. A viszontlátási jelenet
               sokkal elevenebb volt, mint egy színpadon lett volna.</p>
				<p>Vizyné kibontakozva karjaiból igazgatta haját, melyet a szeleburdi lurkó összevissza
               kócolt. Kissé félretolta őt.</p>
				<p>- Várj, hadd nézzelek meg.</p>
				<p>És nézte unokaöccsét.</p>
				<p>Jancsi fehér volt, tetőtől talpig fehér, mint egy ellentengernagy. Fehér
               porcelánnadrágot viselt, fehér kabátot, fehér sportcipőt. Úgy kiöltözködött, mintha a
               sötét idők nyomot se hagytak volna rajta.</p>
				<p>- Mennyire megnőttél - mondta Vizyné, valami hitetlen hangon.</p>
				<p>Még egyre azt a koravén kiskatonát kereste, aki az ünnepek alatt, mikor egy-két napra
               hazaengedték a katonaiskolából, a családi asztalok végén lapított alamuszian egy
               szomorú gyíklesővel az oldalán.</p>
				<p>Évek múltán az ilyen találkozások kissé meghökkentőek.</p>
				<p>Távollevő ismerőseinket szeretjük megrögzíteni egy ponton, egy határozott helyzetben,
               akár a halottakat, megállítjuk fölöttük az időt, jámbor öncsalással elhitetjük
               magunkkal, hogy képzeletünknek az az önkénye, mely őket fotográfiákká merevítette,
               reánk is érvényes, s azóta mi magunk sem haladtunk előre a megsemmisülés felé vivő
               úton. Ilyenkor azonban tudatára ocsúdunk annak, hogy becsaptuk magunkat, és
               zavarunkban mosolygunk, mintha bizony valami kellemeset látnánk, s nem a
               legkellemetlenebbet.</p>
				<p>Vizyné is ezért beszélt mindent összevissza. A távolba tekintett. És mosolygott, mert
               emlékezett.</p>
				<p>- No, jöjj, majd megmutatom a szobádat. Itt fogsz hálni addig. Ezen a hencseren.</p>
				<p>- Pompás - szólt Jancsi, s máris végigfeküdt rajta.</p>
				<p>Aztán lehengeredett a hencserről, és tótágast állt. A két kezén csodálatosan
               egyensúlyozva magát végigjárta a szalont. Fehér arcát megszínesítette a beléje toluló
               vér, kabátja fölrebbent, látni lehetett kitűnő zefíringét, felsőzsebében a
               zsebkendőt, melyet galamb alakúra hajtott össze.</p>
				<p>Vizyné kiabált:</p>
				<p>- Te őrült. Föl ne forgasd a házamat. Mondd, még mindig ilyen őrült vagy?</p>
				<p>- Igen, Angéla néni - szólt, miután talpra ugrott, és tréfásan meghajolt előtte.</p>
				<p>Fütyörészni kezdett.</p>
				<p>Vizyné figyelte ezt a szélkelepet, egykori csínyjeinek emlékei vették körül, a rég
               elhangzott családi hahoták visszhangjával, mint egy mítosszal, melyet csak
               hozzátartozói ismerhettek.</p>
				<p>Más azonban - egy idegen, aki először látja ezt a cingár fickót - aligha tartja őt
               ily kedélyesnek.</p>
				<p>Jancsiban mozgékonysága ellenére is volt valami kimért, ami a távolságot éreztette
               közte és azok között, akikkel érintkezett. Kifogástalan, mindig aggályosan elegáns
               ruházata is ezt a zárkózottságot hangsúlyozta. Erős volt, izmos, de mellkasa szűk.
               Kis keze száraz. Bőre soha, a legnagyobb hőségben sem izzadt. Rövidre nyírt, érdes
               bronzhaj tapadt szabályos, de meglepően kicsiny koponyájához, melyen peremtelen
               fülek lebegtek, oly lazán, mintha papírból vágták volna ki, és csak odafércelték
               volna. Vékony ajaka szívósnak, kegyetlennek mutatta. Arca pedig, mintha fából lett
               volna, élettelen volt és szabálytalan, csupa szeszélyes sík, egymásra borítva, csupa
               furcsa ötszög, mint egy kubista faszobor.</p>
				<p>Hirtelen abbahagyta a fütyülést, mert hozták bőröndjeit, két pompás angol disznóbőr
               bőröndöt.</p>
				<p>Elkomolyodva, immár teljes odaadással és áhítattal nyitogatta a patentzárakat.</p>
				<p>Mi minden volt itt.</p>
				<p>Tizenegy öltözet ruha, frakk, szmoking, télikabát, oposszum-prémmel, csodálatos
               ingek, selyem alsónadrágok, nyilas harisnyák, lakkcipők, bohémes félcipők, melyeknek
               leffentyűs bőrnyelve egészen kicsapódik a lábfejre, aztán körömápoló-táska, többféle
               illatszivattyú, fehér ebonit tégelyekben glicerinszappanok, mert csak
               glicerinszappannal tudott mosakodni.</p>
				<p>Legalul két könyv is: egy salátává olvasott, szamárfüles füzet, Karinthy Frigyes műve, az Így írtok ti... meg egy
               dióhéj-nyelvtan: Egy óra alatt angolul.
            </p>
				<p>Angéla néni segíteni akart neki a csomagolásnál, de ő ruháihoz senkit a világon nem
               engedett hozzányúlni. Nem volt szüksége semmire. Keféket is hozott magával. Egyenként
               kefélgette kabátjait, ujjával lepöccentett egy-egy porszemet, a nadrágokat húzogatta,
               akasztóba szorította, föllógatta a szekrénybe, melyet nagynénje rendelkezésére
               bocsátott.</p>
				<p>Piperecikkeit a fürdőszobába vitte, s ott hozzálátott a tisztálkodáshoz. Hosszan
               mosakodott. Szappanozta magát, zuhanyozta, s noha reggel már megberetválkozott, a
               remek amerikai önborotválkozójával végigsiklott arcán, a fecskendőből kölnivizes
               permeteget fújt hóna alá, fehérneműt váltott, sötétkék ruháját öltötte föl, a
               rozsdaszín nyakkendővel, s felfrissülten, újjászületve lépett ki az ebédlőbe, hol
               Kornél bácsi már várta.</p>
				<p>- Hallo - üdvözölte Jancsi -, hallo,
               Kornél bátyám. How do you do?
            </p>
				<p>- Szervusz, csacsi. Hát te hogy vagy?</p>
				<p>Kornél bácsi hátbalökte, s családi szokás szerint megcsókolta a jobb és bal
               orcáját.</p>
				<p>- Thank you, very well.
            </p>
				<p>- Mit szólsz hozzá - mondta Vizyné -, egészen megtanult angolul. Amerikába akar
               menni, Hollywoodba, moziszínésznek.</p>
				<p>- Előbb azonban majd itthon keresi meg a kenyerét.</p>
				<p>- Kornél bátyád állást szerzett neked a bankban.</p>
				<p>
               - Yes, yes - bólongott Jancsi.</p>
				<p>- Idefigyelj, te hetrefüles. Holnap reggel együtt megyünk az igazgatóhoz, be kell
               mutatkoznod.</p>
				<p>A bankügyeket magyarázta, de Jancsi erre nem tudott figyelni.</p>
				<p>Kornél bácsi bal arcán, közvetlenül az orra mellett, volt egy csokoládébarna
               szemölcs, melyre legjobban emlékezett az egész Kornél bácsiból. Ez, amint beszélt,
               le-föl mozgott. Jancsit, mint gyermekkorában, az a gondolat kísértette, hogy két ujja
               közé csippentse, fölemelje és húzza mindaddig, míg le nem szakad, s Kornél bácsi föl
               nem ordít.</p>
				<p>Angéla néni a cselédnek utasítást adott a terítésre vonatkozólag. Fehér ruhájában,
               sárga hajával szinte világított a szobában, mint egy hosszú gyertya, valami fölületes
               fényt árasztva.</p>
				<p>Jancsi erre a két emberre tekingetett, aki előtte nem volt több, mint egy-egy
               szereplő, aki véletlenül épp ezt a maszkot választotta magának, s csak azért viseli,
               mert különösen kedve telik benne. Hiányzott belőle a részvét, mely egy idegen életet
               is éppoly végzetesen szükségesnek érez, mint az önmagáét. Az ifjúság könyörtelen
               nihilizmusa lakozott benne.</p>
				<p>Az ilyen benyomások zavarba hozták, s igyekezett elterelni őket. Köhhentgetett,
               közbeszólt, hogy várják őket Egerbe, csak menjenek le, s az asztalon lévő evőszereket
               babrálgatta.</p>
				<p>Leültek ebédelni.</p>
				<p>Jancsi Kornél bácsival szemben foglalt helyet. Szemét az abroszra sütve sunyított
               nagybátyja felé, aki kanalazgatta a marhahúslevest.</p>
				<p>De nem sokáig.</p>
				<p>Egyszerre fölkiáltott:</p>
				<p>- Mi ez? - és rémülten magasba tartotta kanalát.</p>
				<p>Vizyné tágra nyitotta szemét, mint aki valami baljós csodát lát.</p>
				<p>Az történt, hogy a kanál, amint levesébe meregette, egyre fogyott, aztán
               merítőcsészécskéje egészen elolvadt. Csak csonka nyele maradt kezében.</p>
				<p>- Ezt te csináltad, kópé - mutatott a vigyorgó Jancsira.</p>
				<p>- Ugye vicces?</p>
				<p>- Szamárság. Hol szerezted?</p>
				<p>- Bécsben. Múlt hónapban, amikor fönnjártam. Egy bazárban. Nézd - és Jancsi kivett
               zsebéből egy másik ilyen csodakanalat.</p>
				<p>Kornél bácsi nem haragudott. Vizyné pirongatta Jancsit:</p>
				<p>- Mondd, fiam, mikor jön meg már az eszed, mikor komolyodsz meg?</p>
				<p>Jancsi megmutatta humoros készletét, melyet egy osztrák gyár az általános jókedv
               fokozására, a csüggedt emberiség fölvidítására gyárt.</p>
				<p>Volt neki egy cigarettatárcája, melyből, ha egy cigarettát kivesznek, az egész
               automatikusan kiugrik, olyan cigarettája is, mely rakétákat szór és bűzölög,
               gyufadoboza, melynek egyetlen gyufája sem gyullad meg, pálinkáspohara, tele sárga
               császárkörtelikőrrel, de nem lehet kiinni, mert fölül be van üvegezve, aztán egy
               nyávogó revolvere s egy nyomtatott villamosszabadjegye, mely viselőjét
               följogosította arra, hogy bármely villamos alá ingyen odafekhet.</p>
				<p>Angéla néni sopánkodott, hogy ez a fiú csak nem változik. Kiskorában is épp ilyen
               volt. Egerben egy éneklőkanonok alól kihúzta a széket, s egy fehér kutyájukat, mikor
               otthon a kerítést mázolták, zöld olajfestékkel befestett, és az szegény zöld is
               maradt, míg el nem pusztult.</p>
				<p>Kornél bácsi próbált inni a császárkörtéből, elsütötte a nyávogó revolvert, aztán
               figyelmeztette, hogy most már elég legyen, vége a tréfának, holnap kezdődik a komoly
               munka.</p>
				<p>Másnap kocsin vitte a bankba.</p>
				<p>A vezérigazgatót keresték, de előbb egy másik igazgatóhoz utasították őket, s csak
               körülményesen jutottak előszobájába, mely telis-tele volt várakozókkal.</p>
				<p>Vizy beizent hozzá, a vezérigazgató visszaizent, hogy engedelmet kér, egy bolgár
               miniszter van nála, de rögtön utána rendelkezésére áll. Szemüveges titkárnőjével
               átvezettette Vizyéket egy egészen igénytelennek látszó kis szobába, hol a protekciós
               vendégeket szokták elbújtatni.</p>
				<p>Pár perc múlva a mellékajtón feltűnt a vezérigazgató, egy köpcös, alacsony, igen erős
               zsidó. Gyűrött ruhát viselt, és szipkából szívta szivarját.</p>
				<p>Vizyt és Jancsit átkarolva betessékelte egy üres tanácskozóterembe, mert - amint
               mondta -, valósággal szöknie kell, hogy lélegzethez jusson. Amíg Vizy körülményesen
               előadta kérését és a vezérigazgató kegyes ígéretét, melyre az már nem emlékezett, a
               vezérigazgató irattömböt húzott ki zsebéből, irónt kért Jancsitól - érdekes, nem is
               volt irónja! -, s máris írt rá valamit, folyton társalogva és egyre erősebben
               szivarozva. Közben a szivarhamu mellényére pottyant, melyet le se tisztogatott. Aztán
               kezet fogott velük, a mellékajtó felé tartott, ahol már egy bizottság várta.</p>
				<p>A tanácskozóterembe belépett egy kifogástalanul öltözött úr, aki már értesült az
               intézkedésről, boldogan szorította meg Vizy és Jancsi kezét, melyen nyilván még
               érezte a vezérigazgató ki sem hűlt, varázsos kézszorítását, s a liften levitte őket a
               földszintre, majd egy vaslépcsőn a föld alá értek, a pincehelyiségben lévő
               páncélterembe.</p>
				<p>Itt Jancsi kapott egy íróasztalt, bemutatkozott kollégáinak, és munkába állt.</p>
				<p>Csodálatos világ volt ez. Jancsi napról napra jobban bámulta.</p>
				<p>A hatalmas épület a tér közepén oly ünnepien és méltóságosan magasodott az égbe, mint
               egy székesegyház. Még a gőgös, mindig siető autók is türelmesen várakoztak a járda
               mellett, s a járókelők, akik csak elhaladtak a kapuja előtt, valami tisztelettel
               teljes kíváncsisággal tekintettek be, halkították hangjukat, szinte a kalapjukat is
               leemelték. Azok, kik künn a városban, az életben semmiben sem hittek, itt hittek
               valamiben, érezték, hogy itt csakugyan van valami.</p>
				<p>Maga a portás is önérzetesen strázsált paszományos sapkájában a küszöbön, félig még
               az utcán, de félig már a szentélyben, körülvéve a tájékozatlan kéregetők gyanús
               tömegétől, kik illetéktelenül akartak bejutni. Először is ő döntötte el, ki méltó
               arra, hogy betegye ide a lábát, s csöndesen, tapintatosan távolította el a
               hisztérikus szegényeket, mert amint Jézus is kiverte templomából a vámosokat, és
               publikánusokat, ez a szentegyház sem tűrt hitetleneket, akik nem egészen szolgáltak a
               pénznek.</p>
				<p>Jancsi szeretett időzni az előcsarnokban, a zöld márvánnyal rakott, aranyozott
               folyosón, hol üvegfestmények szűrték át a napsugarakat. Messze kétfelé ágazó derengő
               lépcsőket látott, faburkolatos termeket, fogadószobákat, kényelmes zsöllyékkel és
               díványokkal. Mindenütt a bőség és föltétlen jólét terpeszkedett. Körbejáró liftek
               zakatoltak. A pénztárteremben harminc írógép kattogott, s vagy száz hivatalnok
               görnyedezett üvegkalitkájában.</p>
				<p>Ott, ahol ő volt, a páncélban, éjjel-nappal égtek a lángok, mint valami öröktűz egy
               istenség tiszteletére. Erre az osztályra, mely a részvényeket és értékeket foglalta
               magában, különösen vigyáztak. Félméteres vastag ajtók zárták el egymástól a termeket,
               a vészcsengők a legkisebb mozdulatra megszólaltak, s mikor alkonyodott, a folyosón
               kézi villanylámpával megjelent a bankőrség. A felek, akik idejöttek, bőröndben hozták
               a valutát, az aranyat és ékszereket, egy kis fülkébe vonultak, mely a gyónószékre
               emlékeztetett, magukba szállva, mintegy lelkiismeretüket vizsgálgatva itt
               rendezgették kincseiket, melyeket egy acélszekrénykébe zártak, s maguk helyeztek a
                  safe-be.Hosszú, ismeretlen eredetű csöngetések
               hallatszottak, melyekre kedves kis groom-okugrottak ki
               valamelyik ajtóból.</p>
				<p>Fölötte pedig mindenütt jelenlevően uralkodott az első emeleti folyosó egyik szárnyán
               az, akit ő már személyesen ismert, de csak egyszer látott, a vezérigazgató, aki
               mindig itt volt, és mindig nem volt itt, csak egy pillanatra jelent meg, az autóján
               is amerikai pénzcsoportokkal tárgyalt, láthatatlanul röpült föl a liften,
               láthatatlanul suhant szobájába, s körötte zengettek a telefonok, zúgtak a csőposták,
               röpködtek a táviratok, sürgött-forgott fényes segédlete, a titkárok, mint áldozárok,
               a cégvezetők, mint prépostok, az igazgatók, mint kövér, öreg püspökök, míg ő
               elvonulva a szentek szentélyébe, személyesen járult az oltárhoz, s egy percben talán
               színről színre szemlélhette azt, amiben a huszadik század még hitt, az egyedülvaló
               bálványt, az arany Istent.</p>
				<p>Milyen érdekes volt mindez és milyen biztonságos. Jancsi úgy érezte, hogy a
               megrendült világ szilárd pontjára került, s maga is tagja ennek az egyházi rendnek,
               mintegy az új vallás kispapja. Egyszerre felnőttnek, önállónak képzelte magát.</p>
				<p>Később megtudta, hogy Elekes Józsi is itt van, fönn a második emeleten, a
               valutaosztályban. Röhögve ölelkeztek össze a folyosón, mint jó vidéki cimborák.
               Mindjárt aznap találkát adtak egymásnak egy zenés kávéházban. Késő éjszakáig nem
               tudtak elválni. Jancsi fölkísérte a Bécsikapu térre, ahol Elekesék laktak, Elekes
               visszakísérte őt az Attila utcába, s mindezt addig ismételték, míg ki nem fogytak
               egyetlen beszédtárgyukból, a nőcsábászatból.</p>
				<p>Elekes két osztállyal járt fölötte az egri gimnáziumban, már egy éve bankfiúskodott,
               pestinek számított. Ismerte a társaságokat. Délelőttönként a bank házitelefonján
               megbeszélték az aznapi teendőket.</p>
				<p>Jancsinak első dolga volt, hogy itt Pesten is ideált válasszon magának. Enélkül nem
               tudott élni. Úgy tetszett, hogy addig nem is rendezkedett be rendesen, míg nincs egy
               lány, akinek udvarol, aki mindegyik közt a legfontosabb, akire este lefekvés előtt
               úgy gondolhat, mint az egyetlenre. Két lány között habozott, Elekes húga és Tatár
               Ilonka között. Választása az utóbbira esett.</p>
				<p>Tatáréknál egy-egy délután tíz, tizenöt fiatalember is összeverődött.</p>
				<p>Elekes a Margitkának csapta a szelet, ezért pártolt Jancsi Ilonkához.</p>
				<p>Ilonka vidám, kedves lány volt, csinos, csak kissé kövérkés. Látszott rajta, hogy
               egykor éppúgy el fog hízni, akár az apja és az anyja.</p>
				<p>Ez a szerelem mindössze abból állott, hogy Jancsi, mikor szobájukba lépett, először
               rátekintett, valamivel hosszabban fogott vele kezet, s a zongorára könyökölve
               megkérte, hogy játsszék egy magyar nótát. Virágokat küldözgetett neki. Reggel,
               mielőtt a bankba ment, többször lehetett látni a krisztinai virágosboltban.
               Szaglálódott a virágok között, arcát egy fehér viola felé hajtotta, rámutatott, hogy
               azt küldjék föl Tatárékhoz a névjegyével együtt.</p>
				<p>Vizynének a vendég nem volt oly kellemetlen, mint hitte. Jancsit a bank
               megkomolyította. Kilenckor már elment, fél háromkor jött haza ebédelni. Ebéd után,
               míg az asztalnál cigarettát töltött s körmeit ápolta, beszélgetett a
               nagynénjével.</p>
				<p>Angéla néni évődött vele:</p>
				<p>- Szegény Ilonka.</p>
				<p>- Miért, Angéla néni?</p>
				<p>- Azért, fiam. Mert ti, férfiak nem tudtok igazán szeretni. Megtetszik nektek egy
               arc, aztán elfelejtitek. “Andere Städtchen, andere Mädchen.” Ismerlek, szép maszk. El
               ne csavard annak a lánynak a fejét.</p>
				<p>Jancsi elvörösödött, gyengén tiltakozott, hízelgett neki, hogy ily romlottnak
               tartják. Fitymáló kijelentéseket tett a nőkre. Vizyné korholta, de gyönyörködött az ő
               férfirokonában. Arcáról titkos bűnöket olvasott le.</p>
				<p>Négy óra felé a fiú már öltözködött. Illatos szájvízzel öblögette száját, várta
               Elekest, aki kicsípve, monoklival a szemén, feljött érte. Mentek, élni világukat.</p>
				<p>Otthon a ruháin kívül semmivel sem törődött. Semmit se látott ez, semmit se hallott.
               Azt is kereste, ami a kezében volt. Már három hete lakott náluk, de a cselédet még
               mindig Katinak nevezte, összetévesztette az egri cselédjükkel. Nem is igen ismerte
               volna meg az utcán.</p>
				<p>Anna pedig eleget vesződött vele. Minden reggel nyolckor bekopogtatott hozzá,
               kakaóját egy aranyszegélyes findzsában a hencser melletti székre tette, egy kiflivel
               meg egy pohár vízzel.</p>
				<p>Az úrfi nehezen ébredt. Félóráig kellett keltegetni. Kapkodva öltözködött, hogy el ne
               késsék a bankból, feldöntötte a széken a pohár vizet, az éjjelit a földön, prüszkölve
               mosakodott, csorgatta a csapokat, árvizet csinált, nedves lábbal tocsogott a
               kifényesített padlón.</p>
				<p>Külön kellett takarítani utána.</p>
				<p>Amikor a füttyszó elnémult - mert az úrfi folyton trillázott, mint egy kis madár -,
               Anna bement a fürdőszobába, hol még a parfümje röpködött. Bódultan állt meg a
               szívdöglesztő párázatban. Rakosgatta körömráspolyait, ollóit. Egyszer az egyik
               illatszivattyút is megnyomta. Hideg parfüm fröccsent ki belőle, oly gyorsan, hogy
               ijedten tette vissza a helyére.</p>
				<p>Jancsi úgyszólván csak hivatalosan érintkezett vele. Hogy Elekessel elment, a konyha
               küszöbéről szólt be hozzá, mondja meg a méltóságos asszonynak, hogy ekkor vagy ekkor
               jön haza vacsorázni.</p>
				<p>Egy késő délután Anna egyedül vasalt az előszobában.</p>
				<p>Két székre helyezett vasalódeszkán valami nadrágot gőzölt, vizes ruhával.</p>
				<p>Jancsi sebbel-lobbal nyitott be. A lány látván, hogy a bejárás el van torlaszolva,
               utat akart csinálni, de az úrfi intett, hogy csak maradjon, visszasietett az ajtóhoz,
               s a deszkát nekiszaladásból átugrotta.</p>
				<p>Az ebédlő ajtajánál hátrafordult, hogy lássa a hatást. Anna tovább vasalt közönyösen,
               kissé szétvetett combokkal. Pepita ruhája odatapadt testéhez. Lábán nem volt
               cipő.</p>
				<p>Október elején Vizyéket meghívta Patikárius Ferenc az egri szüretre. Elhatározták,
               hogy lerándulnak, négy napra.</p>
				<p>Vizy szabadságot kért a minisztériumban. Eleinte úgy volt, hogy Jancsi is velük megy,
               de a bankban nem akart mindjárt mulasztani, meg aztán őt jobban érdekelte Pest, a
               mozi és Tatárék. Vizyné kioktatta a lányt, hogy e négy napon mit főzzön a
               fiatalúrnak.</p>
				<p>Egy szerdai napon utaztak el, a déli vonattal.</p>
				<p>Jancsi kikísérte őket a pályaudvarra, mert Vizyék, noha már huszonöt éve Pesten
               laktak, sokat adtak az ilyen rokoni szertartásosságra: lélekben vidékiek
               maradtak.</p>
				<p>Elsőosztályos félfülkébe szálltak.</p>
				<p>Vizy elárasztotta feleségét figyelmével, az ablak mellé ültette, ásványvízért,
               újságért szaladt, kérdezgette, jó-e a helye. Angéla néni bólintgatott.</p>
				<p>Amikor megdöccent a vonat, a peronon álló unokaöccséhez fordult, még egyszer
               megkérte, ügyeljen mindenre, vigyázzon a házra. Kornél bácsi a zsebkendőjét
               lengette.</p>
				<p>Jancsi leemelte szalmakalapját, s utánuk kiáltott:</p>
				<p>- Hip-hip-hurrá!</p>
			</div>
			<div type="chapter">
				<head>VAD ÉJSZAKA</head>
				<p>Még lassan gurult a vonat, még látta Angéla néni arcát és Kornél bácsi zsebkendőjét,
               mikor egyszerre - magának is érthetetlenül - elhatározta, hogy nem tér vissza a
               bankba, amint szándékozott, hanem hazamegy, és ott azonnal lekapja a tíz körméről
               Annát.</p>
				<p>A gondolat oly kéjes és izgató volt, hogy torka kiszáradt tőle. Egy vasoszlopba
               kapaszkodott, nézte a pályaház óráját, mely éppen XII-t mutatott. Mélyen tüdejébe
               szívta a rossz kőszénfüst savanykás szagát.</p>
				<p>Künn, a pályaudvar előtt az az érzése támadt, hogy most érkezik egy idegen városba, s
               ezer és ezer új dolog várja. Nem is látta a verőfényben csillogó teret színes
               alakjaival és a komor Barossal, csak Annát, aki a keskeny előszobában a két székre
               fektetett vasalódeszkán vasal, a pepita ruhájában, mezítláb, kissé szétvetett
               combokkal, s vágy fogta el, hogy máris ott legyen, és hátulról átölelje, és aztán
               minden teketória nélkül, ahogy a cselédeket szokás, feldöntse, mint egy
               liszteszsákot.</p>
				<p>Szaladni kezdett. A meleg októberi dél pörkölte ruháját. Fölugrott egy arra haladó
               villamosra, de a következő megállónál leugrott. Egyfogatút füttyentett oda,
               borravalót ígért a kocsisnak, hogy minél gyorsabban hajtson.</p>
				<p>Mily lassan hajtott. Minden kerékforgás egy végtelenség volt. A kép pedig, mely oly
               váratlanul bukkant föl előtte, nem hagyta el, folyton incselkedett vele, már
               mozgott, meg is elevenedett, mint egy film. Anna letette a vasalót, kétesen
               elmosolyodott, és beleült az ölébe.</p>
				<p>De az előszobában nem volt ott sem ő, sem a vasalódeszka. Hol van? Jancsi zavartan
               nézett be a konyhába:</p>
				<p>- Ebédelünk?</p>
				<p>- Már? - kérdezte Anna a tűzhelynél. - Azt hittem...</p>
				<p>- Mit hitt?</p>
				<p>- Hogy ma is csak fél háromkor.</p>
				<p>- Ja? Nem.</p>
				<p>- Azért mindjárt készen lehetek.</p>
				<p>- Mondja csak, mondja nekem...</p>
				<p>- Tessék.</p>
				<p>- Mi van?</p>
				<p>- Rongyosleves.</p>
				<p>- És?</p>
				<p>- Borjúsült.</p>
				<p>- És?</p>
				<p>- Mákosmetélt.</p>
				<p>- Mákosmetélt - ismételte Jancsi a homlokát ráncolva -, mákosmetélt.</p>
				<p>- Talán nem tetszik az úrfinak szeretni?</p>
				<p>- De. Nagyon is szeretem én a mákosmetéltet. A mákosmetéltet nagyon is szeretem.</p>
				<p>Azt se tudta, hogy mit beszél, csak szaporította a szavakat. Agyveleje ezalatt nagy
               munkát végzett. Összehasonlította azt a lányt, aki most egészen más helyzetben,
               egészen más hangulatban, egészen más ruhában állt előtte, azzal a másik lánnyal, aki
               azon a délután itt vasalt, s igyekezett az előbbit az utóbbival azonosítani,
               hozzátörni a vágyához. Anna nem volt mezítláb, cipőt viselt, ez is zavarta.</p>
				<p>Benn az ebédlőben már csak neki terített, a Kornél bácsi helyén.</p>
				<p>Széttekintett, és megint elöntötte az a forróság, mely a pályaudvaron. Percekig nem
               is tudott mozdulni. Egyedül volt, egészen egyedül, vele.</p>
				<p>Lábujjhegyen és igen gyorsan a hálószobába futott. A tapétaajtóban a kulcsot kereste,
               a külső zárból a belsőbe helyezte, s többször bezárta, kinyitotta. Innen meg az
               ebédlőből be lehetett zárni az egész lakást. Künn az előszoba ajtaját tejüveg
               borította, oda még fényes nappal se láthattak be a folyosóról.</p>
				<p>Gondolkozott valamin. Hozzáért egy párnához és összeborzongott. Megállt a nagytükör
               előtt, nézegette, arra gondolt, hogy ez a tükör visszaveri két ember alakját is, akik
               meztelenül összeölelkezve csókolóznak előtte. Egy terítőt simogatott. Minden, ami itt
               volt, minden bútor és kis tárgy be volt avatva tervébe, annak a villamosságát
               sugározta. Az elhagyott lakás már nem is látszott családi szentélynek, hanem egy
               bűntanyának, mint egy cinkostárs, eleve beleegyezett mindenbe, hallgatagon.</p>
				<p>Az íróasztalról tiszteletlenül fölemelte a tékát, belenyúlt, kotorászott a
               szekrényekben, ráncigálta a zárt fiókokat, leült a székekre, végigheveredett a
               díványokon, Angéla néni díványán is, melyen még nem feküdt. Párnákkal polcolta körül
               magát, cipőjét föltette a fehér selyemterítőre. Bánta is, hogy összepiszkítja. Inkább
               élvezte a gondolatot, hogy itt minden a másé, hogy itt mindennel azt tehet, amit
               akar, s valami mámor bujtogatta, valami ifjú, vandál ösztön, hogy rugdalózzék, hogy
               fölfeszítse a zárakat, hogy mindent kinyisson, mindent besározzon, elrontson,
               szétrepesszen és összetörjön.</p>
				<p>Úgy tervezte, hogy majd az ebédnél kezdi. Anna beadta a levest, de a lány nem
               tekintett rá. Ebből azt következtette, hogy már sejt valamit. A húsnál észrevette,
               hogy mintha egy kis gúnymosoly is játszanék a száján, s mihelyt szólna hozzá,
               elnevetné magát, és lehetetlenné tenne mindent. Ezért a tésztáig halogatta. Ellenben
               ekkor is csak ezt mondta: “Köszönöm”.</p>
				<p>Ebéd után kétségbeesetten, tehetetlen dühvel feküdt le a hencserre, két tenyerével
               eltakarta arcát, átkozta bambaságát. Nem tudott beszélni a nőkkel, főképp akkor nem,
               amikor akart. Ilyenkor vagy oly burkolt volt, hogy egyáltalán nem értették, vagy oly
               otromba, hogy megsértődtek, és ő fülig pirult ügyetlenségén. Többnyire csak viccelt
               velük. Tatár Ilonkával meg a többiekkel ez csak ment valahogy, Annával azonban nem
               tudott mit kezdeni.</p>
				<p>Különben is sok olyan dolgot észlelt rajta, mely elidegenítette. Haja csenevész volt,
               mint a parasztlányoké, vékonyka kontyban végződött, hisz a szép haj, a gazdagok és
               kiváltságosok sörénye hamar lekopik a cselédek fejéről. Felsőajkán fölfedezett egy
               pihebajuszkát, melyre a konyha melegétől gyöngyöző harmat csapódott. Az orra körül
               egy kis pattanás. Termete is túlontúl sovány. Csak a szeme szép és a foga.</p>
				<p>Jancsi, hogy vigasztalja magát, és végképp elvegye a kedvét a lánytól, folyton ezeket
               hánytorgatta. Olyan csontos, mint egy fiú, bajusza van, izzad, egy nyári pattanás
               virít az orra körül, és az a satnya kis hajcsutka a fején. De minél többet
               töprengett, annál inkább látta, hogy hiába. Nem hűlt a láza, hanem növekedett. Azok a
               kis hibák, melyek eleinte oly idegenszerűvé, majdnem visszataszítóvá tették, csak
               közelítették hozzá, mindinkább alkalmas lett arra a célra, melyre kiszemelte.
               Nyöszörögve fetrengett, és a másik oldalára fordult.</p>
				<p>Annának ez volt az első napja, mikor gazdái nélkül, önállóan intézkedhetett. Boldogan
               sürgött-forgott, akár egy házvezetőnő. Alighogy elmosogatott, a hálószekrényéből
               kiszedegette a méltóságos úr kabátjait, nadrágjait, hogy kibenzinezze. Amint magára
               ölelte a nagy nyaláb ruhát, és kifelé igyekezett, a hencseren megpillantotta az
               úrfit. Mereven feküdt, szájában valami üvegcsővel, melyről nem tudta, hogy micsoda.
               Meg is szólította:</p>
				<p>- Betegnek tetszik lenni?</p>
				<p>- Dehogy - riadt föl Jancsi, és szájából kivette a hőmérőt, s anélkül hogy megnézte
               volna, lerázta. - Azt hittem, hogy lázam van, mértem magam. Kissé - és ezt a szót
               minden ok nélkül különösen hangsúlyozta - meghűltem.</p>
				<p>Az esze nem járt ott, hanem ezen:</p>
				<p>- Most itt az alkalom. Egy viccet, egy egészen közönséges viccet, valami falrengető,
               vastag disznóságot, s elröhögi magát, megszédül, azonnal a hátára esik. A cselédeket
               ilyesmivel szokás fogni. Hopp Sári sarokra... Ráugrani, fölemelni a szoknyáját. Mi
               történhetik? Legfölebb a kezemre üt. Nagy eset. Egyébként se szűz. Látszik rajta.
               Kicsi a melle és lóg. Az ilyenek jófélék. Elekes mondja. De azért jó kis ringyó
               lehet. Édes kis szotyka. Afféle parasztszajha.</p>
				<p>Ilyesmikkel biztatta magát, és más rondább szavakkal is, melyeknek édessége úgy
               karcolta a torkát, mintha köcsögből mézet nyalna. Köhögött tőlük.</p>
				<p>Anna így szólt:</p>
				<p>- Mert lehívhatom a Moviszter doktor urat. Az ilyenkor otthon van. Még nem is
               rendel.</p>
				<p>- Ugyan - nevetett Jancsi, de nagyon elkényszeredetten, s felkönyökölt, úgy nézte a
               lányt.</p>
				<p>És ezt gondolta:</p>
				<p>- Lám, a szemembe tekint. Tehát az ebédnél tévedtem. Semmit se sejt. De honnan is
               sejtené? Ezek nem értik a célzásokat, műveletlenek. Beszélni kell. Nem úgy, hanem
               kissé finomabban. Minden pillanatért kár. Ha sokat kukoricázom, akkor semmi se lesz
               az egészből. A mai nap már elveszett. Még csak három nap van: csütörtök, péntek,
               szombat. Vasárnap vége. Mozgás.</p>
				<p>Kinyitotta a száját, már azt hitte, hogy mond valamit. Nem jutott eszébe semmi. Csak
               ennyi:</p>
				<p>- Anna.</p>
				<p>- Kérem.</p>
				<p>- Anna, nézzen ide. Én egész délután itthon vagyok, ma nem megyek sehová. Ha azonban
               csöngetek, azonnal jöjjön be. Várjon, Anna - tette hozzá, noha a lány egyáltalában
               nem indult. - Igen, csak ezt akartam mondani.</p>
				<p>Most elment a lány. Jancsi fölugrott, és az ebédlő ajtajáig futott, de a kilincsnél
               megtorpant. Nevetséges volna, hogy közvetlen az eltávozása után szaladjon a konyhába.
               A csöngetés szintén. Mást gondolt, visszafeküdt vackára, mely átfűlt átkozott
               melegétől.</p>
				<p>Mi volt ez? Nem értette.</p>
				<p>Ilyesmit, mint most, még nem érzett soha, csak egyszer, egyetlenegyszer.</p>
				<p>Igen, akkor, mikor az érettségi után Bécsbe rándult, s visszafelé utazott egymaga a
               délutáni vonat egy rosszul világított fülkéjében.</p>
				<p>Összeszorította szemhéjait, s próbált emlékezni.</p>
				<p>Ez úgy történt, hogy valamivel a magyar határ előtt észrevett egy nyomott homlokú
               nőt, aki az ölében valami nagy kalapdobozt tartott, melynek fönn, a csomagok közt már
               nem talált helyet. Csüggedtnek, elhagyottnak látszott s betegesnek is. Vastag, szürke
               posztóruhát hordott. Cipője sarka le volt taposva. Nem tudta, hogy kicsoda lehet,
               hogy hány éves, hogy asszony-e vagy lány, hogy magyarul beszél-e vagy németül, de
               mihelyt megpillantotta, nem bírta róla levenni a szemét. Alacsony, bádogszín ég alatt
               futott a vonatjuk. Lassan csöpörgött az eső, mely a levegőt gőzfürdőszerűen
               elnehezítette. Amint a kalauzok kiáltották az állomások neveit, hangjuk elhalt a
               vattapuha párákban. A nő, mielőtt megszólíthatta volna, leszállt a brucki
               határállomáson. Cepelte kalapdobozát, tocsogott a sáros sínek mellett, verte az eső,
               mert ernyőt se hozott magával, aztán eltűnt a szürke tájon, gyalog. Jancsi sokáig
               nézett utána az ablakból. Az életét adta volna, ha követheti, ha megfoghatná a kezét,
               ha csókolhatná lankadt száját, aztán együtt vacsorázhatna vele egy határmenti
               szálloda szobájában, ahol csak egy asztal van, egy éjjeliszekrény és egy ágy. Másnap
               azonban elfelejtette az egészet.</p>
				<p>Elekes nyilván hazudott, mikor azt mondta, hogy a cselédekkel a legkönnyebb. Ezekkel
               talán a legnehezebb.</p>
				<p>Dühösen átöltözködött, s elment.</p>
				<p>Tatárékhoz indult, de a Zerge-lépcsőn megfordult, az Alagúton át Pestre sétált. Beült
               egy moziba, végignézett egy hétfölvonásos, olasz szerelmi filmet. Egy pathefonba is
               jegyet váltott, Wagner Bolygó hollandiját hallgatta.</p>
				<p>Künn esteledett. A homály bátrabbá tette. Úgy képzelte, hogy a lányt egyszerűen
               letiporja, vad sikollyal. Fölvágtatott a lépcsőn.</p>
				<p>Csakhogy a konyha üres volt.</p>
				<p>Mint a gyilkos, aki kezében a késsel a szobába toppan, ahol nem találja a régen
               kipécézett áldozatot, csüggedten vetette magát a dagasztószékre, az asztalra borult.
               Az is jólesett, hogy legalább itt lehetett, ebben a ronda konyhában, ahol még a
               benzin bűze szálldogált. Anna, mikor itt találta, megijedt.</p>
				<p>- Hol volt? - tudakolta Jancsi.</p>
				<p>- A mészárosnál, karajt vettem vacsorára - s a szatyorból kiemelve mutatta az
               újságpapírba csomagolt húst.</p>
				<p>- Nem kell - intette leJancsi. - Ma nem vacsorázom. Csak feketét.</p>
				<p>Feketézett. Aztán az ablak elé állva nézte az éjszakát.</p>
				<p>Tízkor Ficsor becsukta a kaput, Moviszterné abbahagyta a zongorázást, a ház
               elcsöndesedett. A cselédszobában sötét volt.</p>
				<p>Ő is levetkőzött. Eloltotta a villanyt.</p>
				<p>Egy darabig hálóingben álldogált a sötétben. Nem lehetett tudni, hogy mit csinál.</p>
				<p>Lépett egyet. A padló fanégyszögei úgy recsegtek, hogy a házban mindenki
               meghallhatta, s bizonyára gyanította is, mi járatban van. Visszalépett régi
               helyére.</p>
				<p>Megint tétovázott, majd méterről méterre, kísérletezve tapogatózott előre, oly
               óvatosan, mintha egy sakktábla kockáin járna valami mesterjátszma döntőjében. A padló
               ropogott, mint a gépfegyver.</p>
				<p>Erre fogait összeszorítva szaladt, nem törődve többé, hogy mit gondolhatnak az éjjeli
               kirándulásáról. A kilincsek visítottak, az ajtók jajgattak.</p>
				<p>Már a konyha éjszakájába ért. Karjait maga elé tartva botorkált a fal felé. Fogalma
               se volt, hol az ágy. Azt kereste.</p>
				<p>- Alszik? - kérdezte halk, bizonytalan hangon.</p>
				<p>- Nem - válaszolt azonnal Anna éber hangja.</p>
				<p>- Azt gondoltam - dadogta Jancsi. - Azt gondoltam tudniillik, hogy már alszik.</p>
				<p>Most meglelte az ágyat.</p>
				<p>Oly merészséggel, melytől maga is megrémült, leült az ágy szélére.</p>
				<p>Valami nesz hallatszott, könnyed ruhasuhogás, tétova mozgolódás.</p>
				<p>A lány felült az ágyban. Csak ekkor tudta meg, hogy nem csalatkozott, és az, ami oly
               hihetetlennek tetszett, mikor a sötétben a hang azt kérdezte, hogy “Alszik?”
               csakugyan valóság.</p>
				<p>- Ha nem haragszik - mondta Jancsi elfulladó lélegzettel.</p>
				<p>Anna csak ült az ágyban, egyszerűen és becsületesen, mint a beteg, aki az orvos
               érkeztére felül, és vár, hogy az megvizsgálja.</p>
				<p>Nem egészen értette a helyzetet.</p>
				<p>Azt már hallotta, hogy az urak kijárnak a cselédekhez, meg hogy a cseléd szeretője is
               a gazdájának, és egyiknek-másiknak gyereke is született tőle. Kajáron volt egy ilyen
               lány, az szégyenbe esett egy pesti ügyvédtől. Tudta ezt és sok mást is, amit a lányok
               beszéltek. Ellenben hogy az ilyesmi csak így esik meg, mint most, az valami együgyű
               csodálkozással töltötte el.</p>
				<p>- Fél? - kérdezte Jancsi, még mindig az ágy peremén. - Mert ha fél, akkor
               visszamegyek.</p>
				<p>Anna félt egy kicsit, de mert nagyobb megtiszteltetésnek érezte az úrfi közeledését,
               és jobban félt attól, hogy visszamegy, mint attól, amitől voltaképp félt, ezt
               felelte:</p>
				<p>- Nem.</p>
				<p>Jancsi befeküdt a vaságyba. Csak a szélére, majdnem az ágy rúdjára. A lány az ágy
               másik szélére húzódott.</p>
				<p>Közöttük akkora üres hely maradt, hogy ott még valaki elférhetett volna.</p>
				<p>De már közös paplannal takaróztak, azzal a huzatlan, bordó gyapjúpaplannal, melyet
               Jancsi, noha Angéla néni tulajdona, oly idegennek és szennyesnek vélt, mint egy
               himlős beteg paplanát.</p>
				<p>A paplant fölhúzta egészen a szájáig.</p>
				<p>Csodálatos volt ez a tilalmas forróság. Azt hitte, nyomban lázat kap tőle, és ellobog
               benne, mint valami tűzben. Lábait kéjelgő lassúsággal nyomorgatta előre, valahová a
               homályba, a cselédágy ismeretlen mélységébe, melyben valami piszkot sejtett és vért,
               valami szörnyű undokot, talán poloskát és békát. Remegő ujjai a szakadozott
               pamutlepedőt simogatták.</p>
				<p>Forgolódott, meghengergőzött néhányszor, akár a szemétdombon, hogy annál mocskosabb
               legyen. Már fölolvadt benne, egy volt vele.</p>
				<p>A lábánál mozgott valami: egy fekete folt.</p>
				<p>Riadtan szólt:</p>
				<p>- Mi az?</p>
				<p>- A csirke. Hess te - tapsikolt Anna, s a csirkét lekergette, és az elrebbent az
               ágyról a konyha egy sarkába, s ott csakhamar elaludt állva.</p>
				<p>Jancsi közeledett, nem sietve egy-egy ujjnyit csúszott feléje, hiszen ezt a
               gyönyörűséget is alig tudta már elviselni. Nem volt szüksége a fokozására.</p>
				<p>Bal karját a lány mellére tette.</p>
				<p>Anna hagyta.</p>
				<p>Őt most valami kezdődő, kellemes melegség járta át: a szerelem.</p>
				<p>Tudta, hogy ölelik. Lenn a falun a legények nemegyszer ölelték, fogdosták a mellét
               tréfaságból.</p>
				<p>Hanem aztán hangosan és egészségesen elkacagta magát:</p>
				<p>- Ha látnák.</p>
				<p>- Kicsoda? - ijedt föl Jancsi, elkapva karját Anna melléről és kifelé fülelt a
               lépcsőházba, hol egy ajtót csaptak be. - A bácsiék?</p>
				<p>- Nem a méltóságos úrék.</p>
				<p>- Hát kik?</p>
				<p>- A kisasszonyok - nevetett Anna, a szívéből, kacéran és csúfondárosan. - Az úri
               kisasszonyok.</p>
				<p>- Ah - szólt Jancsi, akinek ez a föltevés hízelgett. - Törődöm is én velük - és ezt
               oly fölényesen jelentette ki, mintha egyetlen mozdulatával ezer és ezer szerelméért
               epekedő várkisasszonyt ítélne halálra. - Nem kellenek nekem. Sem ők, sem az
               úriasszonyok. Mert nekem úriasszony szeretőim is voltak - lefordította cselédnyelvre:
               - nagyságák, méltóságák. Nekem maga kell. Olyan szép.</p>
				<p>- Mért nem mondta már reggel az úrfi?</p>
				<p>- Hát észrevette? Ugye, mikor visszajöttem az állomásról? Vagy az ebédnél? Ugye, már
               reggel?</p>
				<p>- Ha akkor tetszik mondani, akkor legalább egész nap szép vagyok.</p>
				<p>- Ne - kérlelte Jancsi, akit szíven ütött ez a csúnya szellemesség. - Nézze: ne, ne.
               Maga olyan szép - s a vágytól rekedten: - esküszöm.</p>
				<p>- Ez bűn, úrfi - leckéztette a lány.</p>
				<p>- Mért volna bűn?</p>
				<p>- Megesküdni minden vöröshagymáért...</p>
				<p>Jancsi föltette, hogy most már véget vet ennek. Az évődő paraszttréfa, a vidámság
               gúnyolni látszott finom és beteg úri vágyát, az csöndre áhítozott, hogy ott teljessé
               váljék és megérjék, mint egy melegházban.</p>
				<p>Karjait ismét a lány melle felé nyújtotta.</p>
				<p>Anna kitért egy mozdulattal.</p>
				<p>- Hallgasson, drága - könyörgött Jancsi, és hadart, hogy ne hallja a lány nevetését,
               melyet közönségesnek, sértőnek talált. - Ne nevessen, ne beszéljen. Egy szót se
               szóljon. Csak hallgasson, drágám. Nem bántom. Esküszöm. Olyan szép. Szeretem. Csak
               magát. Téged - suttogta titkosan a fülébe -, téged - s a rövid személyes névmás, mely
               két embert teljesen elkever, oly mámort gyújtott benne, hogy lázhólyag fakadt föl a
               szájpadlásán.</p>
				<p>- Téged, téged. Mondd: te. Mondd te is: te. Mondd nekem: te... te...</p>
				<p>A lány nem mondta, ő azon a mérhetetlen távolságon tűnődött, melyet ez a kis szó
               áthidal.</p>
				<p>Jancsi szeme hozzászokott a sötétséghez, meg tudta különböztetni a tárgyak
               körvonalait, látta Annát. Két fehér melle derengett, megvilágította maga körül az
               éjszakát.</p>
				<p>Vallatta őt, hogy volt-e már szeretője és kicsoda, mit tud, mit nem tud. Anna kurta,
               kétértelmű válaszokat adott, aztán nem is felelt. Talán most sértődött meg azon, hogy
               az előbb csöndre intette?</p>
				<p>Jancsi ebből azt értette el, hogy már mindenkinek odaadta magát, és az utolsók
               utolsója. Annál jobb, gondolta. És ostromolni kezdte összevissza: hízelgett,
               erőszakoskodott.</p>
				<p>Anna könnyűszerrel verte vissza ügyetlen ostromait. Majd mikor át próbálta kapni
               derekát, úgy hátralökte hogy az ágy belenyekkent.</p>
				<p>- Nem - szólt keményen.</p>
				<p>- De mért?</p>
				<p>- Azért. Nem szabad.</p>
				<p>- Ide figyeljen...</p>
				<p>- Tessék már hagyni engem. Menjen az úri kisasszonyokhoz. Maradhasson.</p>
				<p>Nini, nem is úrfizta. Úgy látszott, hogy egészen úrrá lett az ágyban.</p>
				<p>Jancsi a fejét belefúrta a tarka párnába, rágta a ciháját, arca összemaszatolódott a
               nyáltól és könnytől. Hallani lehetett keserves zihálását. Hasra feküdt.</p>
				<p>Akkor azonban hirtelenül egy kar kulcsolódott a nyakára, magához szorította, oly
               erősen, hogy szinte fájt. Nem kapott lélegzetet. Lassan merült el a gyönyörűségbe,
               hagyta, hogy belenyomják ebbe a langyos, bágyasztó folyadékba, és megfulladjon lenn,
               a mélyén, mint egy kád cukrozott tejben.</p>
				<p>Rettenetes erős volt ez a kis parasztlány, és még soványabb, mint gondolta. Ahogy
               ölelte, testén nem érzett semmi húst, csak inat és izmot, a csontokat, a csontváz
               finom körvonalait s a medencecsontot, egészen, az olvasztótégelyt, a teremtés
               titokzatos kráterét.</p>
				<p>Többször meghaltak ezekben az ölelkezésekben, és újra-újra föltámadtak.</p>
				<p>Alig beszéltek valamit.</p>
				<p>Éjfél után kocsi állt meg a ház előtt. Csöngetett valaki, és a házmester kaput
               nyitott.</p>
				<p>Suttogva tárgyalták, hogy ki lehet a kései látogató.</p>
				<p>Az illető elhaladt ajtajuk előtt, fölment a második emeletre, és ott zörgetett.
               Hallották Moviszter doktor hangját. Pár perc múlva már ketten jöttek le együtt, a
               doktor beült a kocsiba, s elrobogott. Egy beteghez hívták.</p>
				<p>Hajnal felé Jancsi a tűzfal tetején észrevette a kis lángot, s megkérdezte Annától,
               hogy ki lakik ott. Aztán azon az úton, melyen jött, az ágyába somfordált.</p>
				<p>Még nem is virradt.</p>
				<p>Tomboló boldogsággal vetette magát a hencserre, hogy végre megtörtént. Förtelmes volt
               és gyönyörű. Meg volt győződve, hogy az ő esete egyedül áll, és soha, a világ
               teremtése óta senki se követett el ily bűnt. De azért tetszett neki és vállalta.</p>
				<p>Tatár Ilonka most bizonyára aludt. Az apjának szakálla van. Zsúrok végén mindig bejön
               a fiatalemberekhez, kedélyesen elbeszélget velük, eszik a maradék tortákból. A mama
               jól irányított tiltó-helyeslő tekintettel szemléli, hogy mennyire haladtak.</p>
				<p>Jancsi elröhögte magát. Most értette, hogy mért fázott annyira a lányoktól, s mért
               volt boldog, mikor a lovagi szolgálatok után egyedül, fütyörészve rohanhatott
               haza.</p>
				<p>Ennek itt azonban nem ismerte senkijét. Olyan idegen volt, mint egy vadmadár.</p>
				<p>Az ébrenlét és álom éles világosságában még csodálkozott valamin. Azon, hogy csak
               ennyi az egész, s az emberi élet legfontosabb dolga, melyet a felnőttek oly gondosan
               titkolnak a gyermekek elől, ennyire gyermekes, ennyire játékos és bohókás.</p>
				<p>Bólintgatott, s a száján - gondolatainak másául - egy fényes és ocsmány mosoly
               tetszett föl.</p>
			</div>
			<div type="chapter">
				<head>SZERELEM</head>
				<p>Jancsi a föld alatt ült, a páncélban. A bankra a hivatalok kedvetlen reggele
               borult.</p>
				<p>A cégvezető valami ívet adott ki neki. Azon egy számoszlop magasodott, akkora, mint
               egy New York-i felhőkarcoló. Ezt kellett volna összeadnia.</p>
				<p>Irónjával a számoszlop egyik emeletéről a másikra kapaszkodott, de eltévesztette,
               folyton lejjebb kellett ereszkednie. Végül megunta, félredobta, és az ablakra
               bámult.</p>
				<p>Ekkor jutott eszébe Anna szája.</p>
				<p>Anna száját még nem is csókolta meg.</p>
				<p>Éjszaka, mikor tüzelő arcaik egymáshoz közeledtek, Jancsi elfordította fejét,
               borzongott attól, hogy hozzáérjen ehhez a szájhoz, mely csak egy cselédszáj.</p>
				<p>Most egész teste birtoklásánál is izgalmasabb gyönyörűségnek tetszett a megaláztatás,
               hogy halvány, cserepes ajkait megcsókolja, ajkaival széttolja őket, s ne engedje el
               mindaddig, míg leheletében ketté nem hasadnak, el nem olvadnak, el nem mállanak, mint
               ízes, keleti gyümölcsök.</p>
				<p>Vette a kalapját, s meglógott.</p>
				<p>A lányt a sötét fürdőszobában találta.</p>
				<p>- Maradj - lihegte, és megcsókolta.</p>
				<p>A csók hűvös volt és furcsa. Nem tudott betelni vele.</p>
				<p>Megint és megint mohón hatolt ebbe a szájba, vadul tört be a fogak csontkapuján, s
               meglelte a nyelvet, mely különös fűszert, bódító zamatot tartogatott számára.</p>
				<p>- Még - kiabált -, még, még - mint a telhetetlen gyermek, aki eperkrémet kanalaz, s
               mihelyt végére ér, máris újat kíván.</p>
				<p>Anna, aki azóta először látta őt, a szégyentől elpirulva, a boldogságtól ájultan
               lapult a fürdőkád bádogfalához, hogy tegyen vele, amit akar. Ő nyolckor, mint
               rendesen, megfőzte a kakaót, odakészítette az aranyszegélyes findzsában a székre, az
               úrfi megitta és elment. Természetesnek tartotta volna, ha Jancsi az éjszakai
               találkozás után meg sem ismeri többé, és sohasem beszél a történtekről. Ez sokkal
               jobban meglepte, mint az, hogy éjjel kijött hozzá.</p>
				<p>- Mért nem csókolsz vissza? Mért nem beszélsz? Te nem szeretsz. Ó. Te - én - te -
               dadogta a fiú a szerelem végzetes csereszavait.</p>
				<p>Egyszer, mikor jóllakottan lehullt a szájáról, és lélegzetet vett, Anna
               kisurrant.</p>
				<p>- Várj - szaladt utána Jancsi, és az előszobában is megcsókolta.</p>
				<p>Onnan a konyhába. Ott is új íze volt a csóknak.</p>
				<p>- Az ablak elé - vezényelt Jancsi. - Ide a sarokba. A szekrény mellé. A világosságra.
               Nézni akarlak. Nézz te is engem.</p>
				<p>És rendkívüli figyelemmel szemlélte.</p>
				<p>A szem az agyvelő legtávolabbi képződménye, a koponya kiugró bástyafokán maga is egy
               látó, szabadon hagyott agyvelő, mely a megismerés lázában, valamikor a lét kozmikus
               forradalmában két lyukat szakított magának a koponya csontfalán, s ezen a lőrésen
               kukucskál ki a külső világba, megtudni, hogy mi a célja a teremtésnek.</p>
				<p>Ez a négy szem azonban csak egymásba meredt, ott kerestek, kutattak valamit, egymás
               által akartak megvilágosodni és üdvözülni.</p>
				<p>- Most pedig - szólt Jancsi - ne érj hozzám. Én se tehozzád. Hanem így.</p>
				<p>Karjait hátratette. A két test között az egyetlen érintkezési pont csak a száj
               volt.</p>
				<p>Anna úgy engedelmeskedett neki, mint mikor egy kefét, egy cipőhúzót kért.</p>
				<p>Másnap nem ment a bankba. Betelefonált, hogy beteg, torokgyulladása van.</p>
				<p>Szépen kiöltözködött, a porcelánnadrágját vette föl, a csinos bőrövét, s kabát
               nélkül, zefíringjében lézengett ide-oda. Az egész nap az övék volt. Néha csöngettek,
               egy számlát hoztak, melyet Anna kifizetett, vagy egy levelet, különben nem zavarták
               őket.</p>
				<p>Anna jött a szemeteslapáttal. Fejét pipiszkendővel kötötte be. Nagyon csinos volt. Az
               operettprimadonnákhoz hasonlított, a szubrettekhez, akik az ősinőt, a szobacicust
               utánozzák.</p>
				<p>Jancsi megkívánta Anna kezét, csak a kezét.</p>
				<p>- Add ide - mondta.</p>
				<p>- Miért?</p>
				<p>- Csak.</p>
				<p>- Piszkos - és törölgetni kezdte kötényével.</p>
				<p>Az úrfi máris elragadta. Gyengéden fogta meg, mint egy pillangót, simogatta a kezet,
               mely hivatásánál fogva minden undokságot megérintett, belecsukta finom, ápolt
               tenyerébe, szorongatta. A hólyagos kéz érdes karcolásában volt valami kimondhatatlan
               édes és mézes. Majd az ujjait egyenként elővette és csókolgatta, bámulta a szerelmes
               zavarával, aki nem tudja, mit tegyen azzal, akit szeret.</p>
				<p>Egy pillanatban pedig a szájába kapta a kezét.</p>
				<p>- Mit csinál? - kiáltott a lány fölháborodva. - Nem szégyenli magát? Hagyjon - és
               ujjait kitépte a fiú szájából.</p>
				<p>Vérvörösen futott ki a konyhába, az ő várába, és ott duzzogott.</p>
				<p>Anna ezt már nem értette.</p>
				<p>Éjszaka, mikor a mezítlábas léptek alatt megreccsent a padló, örült, hogy jön, nem is
               titkolta előtte, előre helyet csinált neki. Csak nappal nem bírta el ezt a sok
               hókuszpókuszt.</p>
				<p>Nem értette, hogy az úrfi most visszafelé járja a szerelem lajtorjáját, és miután már
               egészen megkapta őt, más úton közeledik hozzá, mindennap egy létrafokkal lejjebb hág
               az égből a földre.</p>
				<p>Sok mindent nem értett ő.</p>
				<p>A csók és kézszorongatás után elkövetkezett az a pillanat, amikor az úrfi magázni
               kezdte. Megkérte, hogy eztán ő se nevezze úrfinak, hanem mondja egyszerűen, hogy:
               “maga”. Halkan ismételgette a nevét, a legszebb női nevet, melyben az örök ígéret
               van, kacér föltételes módban. El tudott lenni mellette órákig, anélkül, hogy mást
               beszélt volna. Mielőtt megcsókolta, alázatosan megkérdezte, hogy szabad-e.</p>
				<p>És mindenféle bolondságokkal állt elő. Szüntelenül öltözködnie kellett. Kiküldte,
               hogy vegye föl a pepita ruháját, és mezítláb jöjjön vissza, aztán meg a kartont
               kívánta és a fűzőscipőt. Nem lehetett rajta kiigazodni. Egyszer azt is akarta, hogy
               húzza föl meztelen testére a méltóságos asszony báli belépőjét. De ezt már nem tette
               meg.</p>
				<p>Később annyit beszélt, hogy zúgott tőle a feje. Letérdelt eléje, a padlóra feküdt,
               arról mesélt, hogy éjfélkor, mikor az egész ház alszik, kiszöknek a kertbe, az
               orgonabokrok és kőrisfák között hajnalig kóborolnak, meg hogy este majd kocsit fogad,
               kihajtatnak a vámon túl, egy külvárosi csapszékben vacsoráznak, a csaposlegény azt
               hiszi, hogy az ő menyasszonya, s később elviszi Amerikába is, magassarkú lakkcipőt
               vásárol neki, hosszú, térden fölül érő selyemharisnyát, csillámos tüllszoknyát, mint
               a színésznőknek van, s autón vágtatnak a New York-i sugárutakon, egymásra borulva.
               Anna csak vonogatta a vállát, kinevette.</p>
				<p>Péntek délben az úrfi kettőre teríttetett. Mikor az első fogást behozta, azt
               követelte, hogy ebédeljen ottan, legalább ossza meg egy falatját, üljön le, vele
               szemben. Anna a világért se ült volna le a lakásban.</p>
				<p>Arra is csak hosszú kérés-könyörgés után lehetett rávenni, hogy egyszer nappal
               bejöjjön hozzá a hencserre, az utolsó napon, szombat délután.</p>
				<p>Jancsi becsukta a zsalukat, s mintha éjszaka volna, meggyújtotta az összes
               csillárokat.</p>
				<p>Előbb a fürdőszobában illatszivattyúval lepermetezte Anna testét. A lány komolyan
               állt a szeszfelhőben, csak akkor sikoltott föl, mikor a mellét csiklandozta, s lefelé
               folydogált a hasán.</p>
				<p>Innen a szalonba mentek. Minden talpalatnyi területét csókjaikkal szentelték föl.
               Zarándoklatjuk a hencsernél ért véget.</p>
				<p>Hét felé Jancsi cigarettára gyújtott. Valami újra vágyakozott.</p>
				<p>- Anna - mondta ásítva -, adja ide a telefont.</p>
				<p>A lány odahozta a készüléket a tizenhat méteres zsinórral, mely úgy lógott róla, mint
               valami döglött óriáskígyó.</p>
				<p>- Köszönöm - mondta Jancsi, aki már leemelte a kagylót. - Most kimehet.</p>
				<p>Fölszólította Elekes Józsit.</p>
				<p>- Te vagy az?... No, szép tőled... felém se nézel. Már három napja nem járok be, és
               te... Nem, barátom, nem... Más... nagyobb dolog, barátom... Majd elmondom... Így nem
               lehet... Akkor mindjárt jöjj... Rendbicsek... Várlak... Halló, halló... Micsoda?...
               Nem értem... Te az enyémet... Hólyag...</p>
				<p>Levágta a kagylót, mosolygott a merész kívánságon, melyet oly ügyesen elhárított,
               rendbehozta magát, leült a zongorához. Azt az egy táncdarabot kalimpálta, melyet
               tudott, a divatos one stepet.Dúdolta a szövegét.</p>
				<p>You made me love you,</p>
				<p> I didn’t want to do it,</p>
				<p> You made me want you</p>
				<p> And all the time you knew it...</p>
				<p>Elekes már kopogtatott, de ő ordítva énekelte tovább, csapkodta a zongorát:</p>
				<p>You made me happy </p>
				<p> Sometimes you made glad </p>
				<p> But there were times, dear, </p>
				<p> You made me feel so bad.</p>
				<p>- No - kérdezte a barát -, hát nem voltál beteg?</p>
				<p>- Nem - mondta Jancsi.</p>
				<p>- Pedig rém rosszul nézel ki.</p>
				<p>- Igazán? - és a tükör elé állt.</p>
				<p>Szeme véres volt, arca halálsápadt. Ennek örült.</p>
				<p>- Lehet - szólt. - A fejem tényleg fáj.</p>
				<p>- Az az üres fejed? - folytatta Elekes, aki egyetlen alkalmat se szalasztott el, hogy
               elmés legyen. - Mi fáj benne?</p>
				<p>- Ne izélj, Elekes. Komoly ügyről van szó.</p>
				<p>- Szerelmes vagy?</p>
				<p>Jancsi válasz helyett a zongora magas billentyűire csüccsent, melyek illetlenül és
               csúnyán fölsikoltottak.</p>
				<p>- Lány? - érdeklődött Elekes. - Asszony? Hol csípted föl?</p>
				<p>- A Gerbeaud-ban.</p>
				<p>- Privát?</p>
				<p>- Színésznő.</p>
				<p>- Ah. Hol játszik?</p>
				<p>- Különböző helyeken. Táncol.</p>
				<p>- Vagy úgy. És mikor főzted meg?</p>
				<p>- Szerdán este. Leszólítottam a kisteremben. Barátom, barátom. Micsoda macska,
               micsoda démon. Azonnal velem jött. Az autóján. Autója van. A szeretőm.</p>
				<p>- És hol találkoztok?</p>
				<p>- Itt.</p>
				<p>- Hm - gondolkozott Elekes, s az irigységtől mosolygott. - Te nyomorfi. Hát
               idejár?</p>
				<p>- Mindennap, mióta az öregek elutaztak. Minden éjjel. És nappal is. Te, most ment el.
               Az előbb, mikor telefonáltam, még itt volt. Itt - és a hencserre mutatott.</p>
				<p>Elekes szimatolt, érezte az orchidea-parfüm illatát, látta a kivilágított szobákat.
               Nem is tetszett olyan valószínűtlennek.</p>
				<p>- Molett?</p>
				<p>- Sovén.</p>
				<p>- Szőke?</p>
				<p>- Gesztenyés.</p>
				<p>- Hogy hívják?</p>
				<p>- Add a becsületszavadat - szólt Jancsi, s míg elfogadta a baráti jobbot, valami
               óriásit akart hazudni, de nem sikerült. - Marianne-nak. Dear Marianne -
               sóhajtott.</p>
				<p>- Hát igen - ismerte el Elekes. - Jó kis női hölgyemény lehet. Azért azonban vigyázz
               - intette barátját. - Ne dűlj be. Az ilyenek többnyire hisztérikák.</p>
				<p>- Tudom, de milyen hisztérika. Te, kancsit, mikor csókolom. Félrebeszél. Aztán,
               Elekes, figyelj ide... Te, Elekes... Figyelsz?...</p>
				<p>Elekes figyelt, a baráti kölcsönösség kötelezte erre, mert hasonló esetben Jancsi is
               rendelkezésére állott.</p>
				<p>Jancsinak azonban tátva maradt a szája: elnémult.</p>
				<p>Amíg beszélt, Anna a szalonba lépett, és jelentette, hogy kész az ozsonna.</p>
				<p>Rápillantott a lányra, majd Elekesre, aki hátrafordult, szintén a cselédre
               tekintve.</p>
				<p>Azt várta, hogy Elekes most elkacagja magát, a lányra mutat, akiben pontos leírása
               nyomán fölismeri a színésznőt, és leleplezi őt.</p>
				<p>De nem ez történt.</p>
				<p>Elekes kioltotta a hamutálcán a cigarettáját, s az ozsonnázóasztal felé indult
               vele.</p>
				<p>Jancsit ez lehangolta.</p>
				<p>Az a színtelen, alaktalan szomorúság borult rá, mint mikor egyedül volt.</p>
				<p>Minthogy pedig egy percig sem bírta elviselni a szomorúságot, és izgatottan
               tiltakozott az ellen, hogy megértse okát, vagy odaadja magát neki, és kiélvezze,
               mesterséges eszközökhöz folyamodott, mint a morfinista, aki kínjainak egy oltással
               vet véget. Gyorsan töltögetett a cseresznyepálinkából, koccintgatott barátjával, és
               ivott, fütyörészett. Ozsonna után kihozta kedvenc könyvét, fölolvasott belőle, és
               mulatott azon, hogy az általa nem ismert költők lékelt agyvelővel, kificamított
               tagokkal vánszorognak a besározott, dicső álmaik után. Egy telefonugratást is
               megkíséreltek. De csak félig sikerült. Fölszólították egy közös barátjukat. Az nem
               volt otthon, ennélfogva csak özvegy édesanyjával közölhették, hogy fia holnap reggel
               nyolc órakor, saját érdekében jelentkezzék a politikai nyomozóosztálynál.</p>
				<p>Elekes az óráját nézegette, el is ment, bárhogy tartóztatta. Neki is találkája volt.
               Nyilván egy másik színésznővel.</p>
				<p>Jancsi egyedül maradva tovább pálinkázott. Egy suta mozdulatával azonban leverte az
               üveget, s a cseresznyepálinka kiömlött a fehér perzsára.</p>
				<p>Anna kitisztogatta a szőnyeget, felsöpörte a cigarettahamut, rakosgatott, mert a két
               jómadár alaposan fölforgatta a lakást.</p>
				<p>Az úrfi egyenesen tartotta magát. Nem szállt fejébe a szesz. Afféle száraz részeg
               volt, merev és komor.</p>
				<p>Mégis valamit mondania kellett ennek a lánynak.</p>
				<p>Fölkelt az asztaltól, dülöngőzés nélkül feléje ment.</p>
				<p>- Idenézzen - szólt, és orrára biggyesztett egy vörös szemüveget, s a papírhártyán
               keresztül bandzsított rá, hogy megnevettesse.</p>
				<p>A lány nem nevetett.</p>
				<p>- Jaj, de csúnya - hüledezett. - Hogy elékteleníti magát.</p>
				<p>Jancsi kivette zsebéből a revolvert, a lányra szögezte, célzott és elsütötte. A
               revolver miákolt.</p>
				<p>- Megijedt? - kacagott, s a lány után ment, aki két karját még mindig fölemelve
               hátrált. - No, ne féljen. Ez csak tréfa. Jöjjön ide. Mutatok még valamit.</p>
				<p>A pénztárcájából egy feketehasú bankót keresett elő.</p>
				<p>- Látott már ilyet? Amerikai pénz. Dollár. Tudja, mit ér? Rengeteget. Ez pedig
               francia. És ez itt holland. Valuták.</p>
				<p>Amikor a bankókat visszagyömöszölte a pénztárcájába, nyújtózkodott. Úgy érezte, hogy
               fejét kiszivattyúzták, és hátgerince üvegből van.</p>
				<p>- Ágyazzon meg - mondta. - Ma korán fekszem. Reggel jönnek a méltóságos úrék. Igaz,
               egy szót se szóljon, hogy nem jártam a hivatalba. Elekes úrról se. Majd én
               elintézem.</p>
				<p>Anna e négy nap alatt minden munkáját elvégezte, melyet rábíztak. Sok harisnyát
               fejelt, sok inget foltozott. Ezeket két bugyorba kötötte. A lépcsőházat is fölmosta.
               Jöhetett már a méltóságos asszony.</p>
				<p>Ezen az éjszakán hiába várta a konyhában az úrfit, nem jött ki hozzá. Pedig most
               nagyon félt magában. Mindig azt a vörösszemüveges, fehér arcú alakot látta, aki
               revolvert fogott rá, és úgy figurázott.</p>
				<p>Kettőkor zörgött a konyhaablak. Fölkelt és becsukta.</p>
				<p>Künn hűvös szél kerekedett. Zúgtak a fák.</p>
				<p>Aztán hallotta, hogy esik az eső.</p>
			</div>
			<div type="chapter">
				<head>VALAMI NAGYON KESERŰ</head>
				<p>Reggel még mindig esett.</p>
				<p>Makacs, kitartó eső volt ez. Lassan sírdogált, locsogott a sáros udvaron.</p>
				<p>A csatornák okádták tajtékos vizüket.</p>
				<p>Anna, amikor kitekintett, látta, hogy körös-körül az ég beborult. Egy tenyérnyi kék
               folt sem maradt. Arra gondolt, milyen jó is volna fölnyúlni oda valami hórihorgas
               seprőnyéllel, eltakarítani a felhőket, mint a szobák sarkaiból a pókhálókat.</p>
				<p>Lesietett, s egy rozoga ernyő alatt várta gazdáit. Keze reszketett. Csak meg ne
               tudják, csak meg ne lássák rajta, mert azt a szégyent nem élné túl. Mélyen szemébe
               húzta kendőjét.</p>
				<p>Vizyék, akik az éjszakai személyvonattal jöttek, kocsin hajtattak házuk elé. Először
               a méltóságos asszonyt pillantotta meg. Az már messziről kiabált feléje, hogy rendben
               van-e a ház. Anna bólintott, hogy rendben van.</p>
				<p>És az úrfival nem volt sok baj? Nem, az úrfival sem volt sok baj, mondta kis
               gondolkozás után, aztán várt, mintha még mondani akarna valamit.</p>
				<p>Elsőül az úr ugrott le a kocsiról, utazósapkájában, vállán egy nyakbavető szíjjal,
               melyről bőrkulacs lógott. Anna átvette a bőröndöket, iparkodott fölfelé.</p>
				<p>Isten tudja, kicsit örült is, hogy megérkeztek, s újra a régi kerékvágásba kerül
               minden. Vizyné is örült. Itt találta a lányt, a régi lányt. Friss kuglófot sütött
               meglepetésül, s a lakást példás rendben, tisztán adta át. Mindezt azonban már
               megszokta tőle. Aztán ezekben a napokban más környezetben forogván, sok idegen
               emberrel érintkezvén új tapasztalatokat gyűjtött, s most otthonát, tulajdon ügyeit
               frissebb szemmel, függetlenebbül ítélte meg. Mindjárt el is mesélte, hogy az egri
               cselédek minden nap négykor kelnek, még a gazdaságban is segítenek, s alig kapnak
               bért.</p>
				<p>Kicsomagoltak, teát ittak, mert az úton átfáztak. Jancsi még aludt. Nyitott szájjal,
               félig zárt szemhéjjal nyúlt el a hencseren, fehéren, mint egy hulla.</p>
				<p>Az eső egész vasárnap szakadt, három napig meg sem állt. Egyszerre - oly korán - itt
               volt az ősz.</p>
				<p>A ház, a kis Attila utcai ház még kisebb, még zártabb lett és még sötétebb. Lehűlt a
               levegő is. Hideg reggelek következtek. Drumáné, akinek az ura egyre többet keresett,
               sárcipőt vásárolt s egy új őszi felöltőt. Druma átlátszó angol esőköpenyben jött-ment
               a lépcsőn. Moviszterné kétfogatún robogott a műkedvelői körbe, a próbákra, otthon
               verseket szavalt, a szalonja közepén kivágott pongyolában hajlongva, erős
               taglejtésekkel.</p>
				<p>Stefi és Etel már nem kaszinózott többé az ajtók előtt. Fáztak a cselédek. A
               tűzhelyek mellett melegedtek, este leveleket írtak. Csak egy-egy pillanatra
               kukkantanak ki, hogy a szabad levegőn meglóbálják a vasalókat, tüzes köröket írva az
               éjszakába. Ficsorék is úgy éltek földalatti odújukban, mint a vakondok. Az asszony
               reggelire rántottlevest főzött. Ficsor ázott postásköpenyben sötéten tűnt föl a
               ködös folyosókon, mint egy kísértet, s káromkodott, hogy valaki megint nyitva hagyta
               a padlásajtót. Pipa égett szájában, és köhögött. Az a híres sárgacipője, melyet
               kiutaltatott, már elvásott. Vége volt a rövid nyárnak. A szegények lassanként
               levetkőztek, a gazdagok felöltözködtek.</p>
				<p>Jancsi a bankba járt.</p>
				<p>Kiszabadulva négynapos, önkéntes szobafogságából, valósággal föllélegzett, amikor az
               utcára lépett. Otthon nem találta többé a helyét. Emlékei szégyennel töltötték el,
               úgy idegesítették, hogy sokszor hangosan kellett beszélnie magában. Elviselhetetlen
               volt már ez a lány. Mióta Elekes azon az estén eljött hozzá, nem értette az egészet.
               Majd, hogy a nagybátyja és nagynénje hazaérkezett, s helyreállt a régi rend, rá se
               tudott többé tekinteni, testileg szenvedett, ha benyitott hozzá. Egyelőre rokonai
               védelme alá helyezkedett. Menekült tőle.</p>
				<p>Többnyire az utcán lebzselt, nézte a nőket. Mint aki egy titkot őriz, megfordult
               minden nő után, minden nőt levetkőztetett a tekintetével. Tatárék zsúrján ásítozott,
               s angolosan távozott. Fölcsípett egy cukrászlányt. Nem is tetszett neki, de elvitte
               abba a csöndes, polgári budai szállodába, ahol átutazó vendégeknek szívesen adnak
               szállást. A cukrászlány után jött egy próbakisasszony, később valami állítólagos
               színinövendék. Ezzel kocsikban találkozott.</p>
				<p>Vacsorára alig ment haza. Elekessel együtt a Club des
                  Parisiens-benütötte föl tanyáját, ahol törzsasztalt kapott.</p>
				<p>Ezt az újonnan alapított bárt az akkori viszonyokhoz képest fényűzően rendezték be
               mindenféle tükrökkel, csillárokkal, aranyfüstös gipszoszlopokkal. Állandóan
               üvöltözött itt, a jazz-band. A
                  jazz-bandnek megvan az a föltétlen előnye, hogy mellette nemcsak gondolkozni
               nem lehet, hanem még érezni sem. Annak az előkelő közönségnek, mely ezt a klubot
               látogatta, erre volt szüksége. Külföldi lánckereskedők jártak ide, meggazdagodott
               hadseregszállítók, antant-tisztek s jobb éjjeli nők, vidám kis hadiözvegyek, a hősök
               egykori hitvesei, akik a gazdasági viszonyokra való tekintettel itt keresték az
               utókor háláját. Ezek örömmel hallgatták a néger zenekart, mely vadállatok ordítását
               és a háborús csömör öklendezését utánozva túllármázott mindent, a bennük háborgó
               kétségbeesést és undort is. Kissé elhülyültek tőle, aztán táncoltak.</p>
				<p>Maga a táncterem valóságos látványosság volt. Üveglap borította, alulról rózsaszín
               villanylámpák világították meg, melyeket virágfüzérek fontak körül, úgyhogy valami
               meleg tündéri jégpályának tetszett. Jancsi a záróráig itt töltötte minden estéjét.
               Ismerték a nők, cigarettát kértek tőle, off pottying,kedvelték
               is. Az one stepet bizonyos merev eleganciával táncolta.
               Gyakran lehetett látni a dohányfüstös kavargásban, amint egy ilyen nőt magához
               szorított, és sápadt fejét lehajtva az üveglapon elsuhanó lakkcipőjében
               gyönyörködött.</p>
				<p>Virradt, mire hazavetődött.</p>
				<p>Lassan fordult a zárban a kulcsa. Az előszobában lehúzta cipőjét, harisnyában szökött
               be a hencserhez, hogy föl ne ébressze Vizyéket.</p>
				<p>Anna ezt mindig hallotta. Nem bírt elaludni addig, amíg az úrfi léptei el nem
               hangzottak a szalonban. Minden éjszaka várta. És nappal is folyton várta. Várta őt,
               és várt valamit. Talán azt, hogy egyszer majd egy nyájas szót szól hozzá, vagy
               rámosolyog, vagy legalább kér tőle ezt-azt. Jancsi nem szólt semmit. Komor volt és
               sietett. Nyilván haragudott rá.</p>
				<p>Pedig a kedvéért már adott is magára. Naponta többször fésülködött, a tükörbe
               pillantgatott, még otthon, munka közben is a legszebb ruháját viselte. Az egyetlen
               pepitát.</p>
				<p>Novemberben az éjszakák még hosszabbak lettek. A Déli Vasúttól behallatszott a
               vonatok füttye. Egy-egy eltévedt mozdony rítt a sötétben, megindítóan és panaszosan,
               mint valami kisgyerek.</p>
				<p>Vasárnap Vizyné templomba ment, Vizy se volt már otthon. Az úrfi későn kelt.
               Nadrágjait rendezgette a szekrény előtt.</p>
				<p>Anna kitárta az ablakokat, hogy takarítson. Amikor a szekrény elé ért, erőt vett
               magán, s megszólította:</p>
				<p>- Úrfi kérem...</p>
				<p>- Mi az?</p>
				<p>- Tessék megbocsátani...</p>
				<p>A lány sírva fakadt. Hangtalanul sírt, de oly erősen, hogy egész teste rázkódott
               belé.</p>
				<p>Jancsi bámulta. Egy darabig nem is tudott szóhoz jutni.</p>
				<p>Ezt szerette volna, lehetséges, hogy ezt valaha szerette?</p>
				<p>Kezefejével törölgette könnyeit, szipogott az orrával, mely kipirosodott, mint az
               iszákos parasztasszonyoké. Dereka berlini kendővel volt átkötve. Ebben a kendőben
               behozta ide az ősz nyirkos szagát, akár a kívülről jövő kutyák.</p>
				<p>A nyitott ablakon besüvöltött a léghuzam, Anna csak sírt-sírt, mint a záporeső. És
               makogott valamit, amiből egyetlen szót lehetett érteni: “szégyen... a szégyen...”</p>
				<p>- Az lehetetlen - mondja Jancsi. - Teljesen lehetetlen. Ki van zárva.</p>
				<p>- De igen...</p>
				<p>- Ne sírjon. Ne sírjon, kérem - könyörgött, s befogta a fülét, hogy ne hallja a
               sírását, mint valamikor a nevetését. - Csak ne sírna.</p>
				<p>- Jaj, úrfi...</p>
				<p>- Hallgasson. Így nem lehet beszélni. Elhallgat már? Hát igen. Először is: az egész
               még nem is olyan bizonyos. Egyáltalán nem bizonyos. Várni kell.</p>
				<p>Összeborzongott az undortól, hogy így tárgyal ezzel, ilyen csúnya közösségben.</p>
				<p>- Mindenesetre várni kell - tette hozzá, s vállat vont. Hitte is, meg nem is. Az is
               lehet, hogy zsarolni akarta. De azért már ő érdeklődött nála mindennap.</p>
				<p>Anna a fejét rázta.</p>
				<p>Jancsi a Club des Parisiens-benelőhozta Elekesnek azt a
               bizonyos színésznőt.</p>
				<p>- Barátom - szólt, hátradőlve karosszékében -, barátom, facsigám. Baj van. A
               legnagyobb bajok.</p>
				<p>- Csak ennyi az egész? - mondta Elekes, s a fülébe súgott valamit.</p>
				<p>- Biztos?</p>
				<p>- Tuti. Mi is mindig ezt használjuk.</p>
				<p>Éjszaka odaállt Anna ágyához:</p>
				<p>- Forró lábvizet. Vegyen nagyon forró lábvizet. Amilyent csak kibír.</p>
				<p>A lány annyira fölforralta a vizet, hogy csirkét kopaszthatott volna benne. Ebbe
               lógatta a lábát. Sziszegett tőle.</p>
				<p>- No? - kérdezte Jancsi pár nap múlva.</p>
				<p>Anna megint csak a fejét rázta.</p>
				<p>- Hallatlan - dörmögött. - Ez már igazán hallatlan - s egy fricskát csettintett
               el.</p>
				<p>Benne volt a pácban, nyakig. Kihúzta a lutrit. Micsoda ronda egy ügy, s micsoda
               botrány lesz tavaszra.</p>
				<p>Elekes egy nőgyógyászt ajánlott, aki lelkes barátja a művészeteknek, s a
               színésznőkkel szemben különösen “kuláns”. Jancsi körülményesnek találta, hogy
               odavigye és bemutassa a színésznőjét. Erre pajtása összehozta egy rokonszenves
               drogistával, aki most abból élt, hogy selymeket csempészett Bécsből és magyar
               trabukkókat Csehszlovákiába. Attól kapott valamit.</p>
				<p>Azt a pillanatot használta föl, mikor nagynénje kiment valamiért a folyosóra.</p>
				<p>- Itt van - suttogta Annához gyorsan.</p>
				<p>- Micsoda?</p>
				<p>- Orvosság - s kezébe csúsztatott négy darab egygrammos port. - Dugja el - szólt a
               lányra, aki kíváncsian forgatta a papírhüvelyeket. - Majd vegye be.</p>
				<p>- Lenyeljem?</p>
				<p>- Nem érti. Benne van, ott a papírban van. Kinyitja, föloldja vízben és akkor issza
               meg.</p>
				<p>- Most?</p>
				<p>- Ha lefekszik. Reggelre segíteni fog. De észre ne vegyék. Mert ez tilos. Ha
               megtudják, be is csukhatják érte.</p>
				<p>- Akkor ne vegyem be, úrfi?</p>
				<p>- Dehogynem. Azért csak vegye be. De senkinek se szóljon. Vigyázzon.</p>
				<p>Anna úgy cselekedett, ahogy megparancsolta.</p>
				<p>Mikor a ház elcsöndesedett, kinyitotta a papírhüvelyeket.</p>
				<p>Fehér por volt bennük, mint a nullásliszt. Meg is szagolta. Nem volt annak semmi
               szaga.</p>
				<p>Mind a négy port beleszórta egy pohár vízbe.</p>
				<p>A konyhában mégse merte meginni. Kiment az árnyékszékbe. Ott a szemét lehunyta, s
               egyszerre kihörpintette.</p>
				<p>Jézus-Isten, de keserű volt, Szűz Anyám, Boldogságos Szűz Mária, de keserű volt.
               Ilyen keserűt még soha életében nem ivott.</p>
				<p>És csak azután lett igazán keserű, mikor már bement és ledőlt az ágyára. Marta
               szájpadlását, égette nyeldeklőjét az a büdös keserűség. Csak a méreg lehet ilyen
               keserű.</p>
				<p>Tenyerét odatapasztotta szájához, belenyúlt a nyelvéhez, hogy megfogja azt a
               keserűséget, ámuldozott, hogy ilyen keserű is van a világon. Még a hajaszála is
               megkeseredett tőle.</p>
				<p>Aludt egy óráig, vagy háromig, akkor tágra nyitotta a szemét, s az ablakra meredt. Az
               a fény a tűzfalon narancssárga fényben villódzott, úgy ugrált, hogy elgyönyörködik
               benne.</p>
				<p>Harangoztak valahol? Távolról harangoztak, zúgtak a harangok, süket, mély
               morajlással, egyre erősebben. Indult megnézni, hol harangoznak ilyen későn.</p>
				<p>Akkor bejött egy ember, egy nagyon-nagy ember, akkora, amekkorát még nem is látott.
               Hogy jött be ide, mikor csukva volt az ajtó? Ott állt az ágyánál, mint egy ló.</p>
				<p>Naa, mit csinálsz, tee? Maradhass már. Édesapám, kedves édesapám, ide nézzen,
               sonkából van a feje. Sohase bántsa. Ez is csak úgy teszi. Akár a seprő, aki leült a
               székre, bolondságból. Majd elhagyja.</p>
				<p>Nekem is jobb volna már söprögetni, mert megesz a kosz. Kihúzom azt a fiókot is és -
               mit látok? - tele van kölessel.</p>
				<p>Méltóságos asszony, jaj de meg tetszett ijeszteni. Azt hittem, lezuhan arról a
               falról.</p>
				<p>Hát ez meg mit akar itt? Menjen a fenébe, marha. Odaég a rántásom, fölforr a
               mosogatóvizem. Eresszen engem.</p>
				<p>- Mi ez? - kérdezte Vizyné, aki föléje hajolt. - Maga beteg?</p>
				<p>Anna oly mélyen aludt, hogy lélegzetét se lehetett hallani.</p>
				<p>- Anna - rázta -, Anna. Nem érti?</p>
				<p>A lány a másik oldalára fordult.</p>
				<p>- Beteg - gondolta.</p>
				<p>Homlokához ért. Egészen hideg volt. A keze-lába is, mint a jég.</p>
				<p>- Ha ez itt meghal - tűnődött.</p>
				<p>Fölszaladt a doktorért. Moviszter kiment kispesti betegeihez, s csak a rendelőórájára
               várták vissza.</p>
				<p>Egyelőre rumos teával kínálgatta, biztatta, hogy igya meg, majd átmelegíti.</p>
				<p>A lány mozgolódott, mutogatott valamit. Kérte, hogy gyújtson világosságot.</p>
				<p>- Miért? - csodálkozott Vizyné. - Már reggel van. Fél kilenc - mondta rémülten.</p>
				<p>Anna valami irtózatos félelemmel kaparászott maga körül, aztán kezét a szemére
               szorította. Nem látott semmit. Körös-körül fekete volt a világ: megvakult.</p>
				<p>Megint mély álomba merült, s mindaddig föl se ébredt, míg az urak haza nem jöttek, és
               ebédelni nem kezdettek.</p>
				<p>Vizyné épp arról beszélt, hogy most a nyakára betegedett ez a lány.</p>
				<p>Ekkor megjelent az ebédlőben a tálcával.</p>
				<p>- Jobban van? - tudakolta Vizyné.</p>
				<p>Anna már látott mindent, de hogy mit beszélnek, azt nem hallotta. Csak a szájak
               mozogtak körötte.</p>
				<p>- Meghűtötte magát - mondta Vizy.</p>
				<p>- Persze - helyeselt Jancsi. - Egy kis meghűlés lesz.</p>
				<p>- Mégis lehívatom a doktort - töprengett Vizyné.</p>
				<p>- Ahogy gondolod - jegyezte meg Vizy. - De tudod, hogy ezek a parasztlányok
               milyenek.</p>
				<p>- Igen - szólt Jancsi. - És különben is, már jobban van.</p>
				<p>Estére tényleg egészen magához tért, ő kérte, hogy ne zavarják a doktort.</p>
				<p>Még napokig káprázott a szeme, csöngött a füle. Egyszer a jégszekrényt nem látta,
               egyszer leejtett egy ezüstkanalat, és nem hallotta. A szíve pedig úgy szorongott,
               mint akkor éjszaka, s olyan kicsi volt, és körötte minden olyan nagyon-nagy.</p>
				<p>- Talán elrontotta a gyomrát - vallatta Vizyné. - Gondoljon csak vissza. Mit evett?
               Biztosan sokat evett valamiből, amit szeret.</p>
				<p>Jancsi egy óvatlan pillanatban hozzáugrott:</p>
				<p>- Rendben van?</p>
				<p>- Igen.</p>
				<p>- No látja. Mondtam.</p>
				<p>- Csak nagyon keserű volt - szólt Anna halvány, lábadozó mosollyal. - Olyan keserű
               volt.</p>
				<p>- Keserű? - ismételte az úrfi. - Minden orvosság keserű. Fő, hogy túl vagyunk rajta.
               No, Isten vele.</p>
				<p>Hanem neki éppen elege volt ebből is meg Vizyékből is, akik folyton regulázták a
               kései hazajárások miatt. Maga vette kezébe lakásügyét. A miniszter névjegyével ment
               a lakáshivatalba, hogy beköltözhessen abba a Márvány utcai szobájába, melyet már két
               hete megígértek neki. Ezt negyvennyolc óra alatt el is intézte.</p>
				<p>Harmadik emeleti szoba volt, nem nagy, de utcai, és ami a fő, különbejáratú. Még
               aznap szedte a sátorfáját, megcsókolta Angéla nénit, Kornél bácsit, estére már vissza
               se ment hozzájuk.</p>
				<p>Jancsi az új szobájában ült, hódprémes bundájában, Elekessel beszélgetett.</p>
				<p>Csöngettek az ajtón. Anna hozta a holmiit. Letette őket.</p>
				<p>- Köszönöm, Anna - mondta az úrfi, és markába nyomott egy százkoronást.</p>
				<p>Ki is kísérte az ajtóig. Ott ezt mondta:</p>
				<p>- Várjon csak.</p>
				<p>Valamit kivett télikabátja zsebéből, odaadta neki.</p>
				<p>- Ez is a magáé.</p>
				<p>Anna az utcán nézte meg, hogy micsoda.</p>
				<p>Egy papírzacskóban gesztenye volt, apró, összeégett, megszenesedett magyar gesztenye,
               de még langyos. Most látta, hogy az úrfi nem is haragszik rá.</p>
			</div>
			<div type="chapter">
				<head>TÉL</head>
				<p>Novemberben cihelődni kezdtek a románok is.</p>
				<p>A nemzeti hadsereg elővédjei 1919. november 14-én, pénteken reggel 8 órakor érték el
               a Duna vonalát. Pesten még karhatalmi osztagok tartották fönn a rendet, mikor az
               Attila utcán már sastollak lengettek, s közkatonák rohamsisakjai ragyogtak föl a
               napban.</p>
				<p>Mindenki az ablakokhoz tódult, lobogtatta kendőjét a zömök alföldi fiúk felé, akik
               feszesen meneteltek. Túl a pesti oldalon az emberek az erkélyre futottak, látcsővel
               szemlélték az első katonákat. Csöndes, megindító viszontlátás volt. A bujdosók, mint
               annyiszor a magyar történelemben, hazaérkeztek.</p>
				<p>A hadrakelt sereg társzekerei napokon át zakatoltak a körutakon. Ismét a régi
               kürtjelek hangzottak, este kilenckor a Ferdinánd laktanyából már a takarodót fújták,
               mely hazahívja a bakát, a rongyos bakát. Tizennyolcadikán aztán - ködös, zord
               délelőtt volt s a vörös naptányér alacsonyan lebegett az északsarki égen -
               harangzúgás és püspöki segédlet mellett bevonult a Fővezér a Fehérvári úton. Egy
               minisztériumi küldöttségben Vizy Kornél is ott állt, kürtőkalapban. Vizyné a
               parlamenti hölgybizottságban virágokat, gyászfátyolos nemzetiszín szalagokat nyújtott
               át.</p>
				<p>Anna egyedül dolgozott. A ház üres volt és csöndes. Nem hallatszott a füttyszó sem.
               Kikönyökölt az erkélyverandára, rázta a porrongyot, bement egyik szobába, mintha
               keresne valamit, s visszajött. A szellőzésnél a légáram még sokáig meglebegtette a
               fürdőszoba sok jó-szagát, mely beivódott a bútorokba.</p>
				<p>- Hallod? - mondta Vizyné, mikor benn ült a szalonban az urával. - Énekel.</p>
				<p>Anna valami kis vidám dalt dúdolgatott. “Pénteken este, szombaton este, kimegyek a
               rózsámhoz a sötétbe...”</p>
				<p>- Különös - szólt az asszony. - Eddig még sohase énekelt.</p>
				<p>- Hát aztán. Jó kedve van. Azt akarod talán, hogy sírjon?</p>
				<p>Egy délelőtt a húst tisztogatta a deszkán. Egyszerre fölszisszent.</p>
				<p>- Mi történt? - szörnyülködött Vizyné, aki ott ült a dagasztószéken.</p>
				<p>- Belevágtam.</p>
				<p>Kezét elöntötte a vér. A kés, a nagy konyhakés hüvelykujjába szaladt egészen a
               csontig, majdnem elmetszette az ujjpercet. Csúnya, tátongó seb volt.</p>
				<p>- Mért nem vigyáz?</p>
				<p>- Tessék hagyni.</p>
				<p>Kimosta a vízvezetéknél, jól megsózta konyhasóval, egy kis ronggyal körültekerte. A
               rongy azonban csakhamar átpiroslott.</p>
				<p>Fölküldték a doktorhoz. Az bekente valami csípőssel, szépen bepólyálta, megsimogatta
               az arcát, s azt mondta, hogy mire menyasszony lesz, elmúlik. Nagyon kedves, finom
               ember volt ez a doktor.</p>
				<p>Szigorú tél köszöntött be. Erősen fagyott, akkora köd ereszkedett a városra, hogy két
               lépésre se lehetett látni. Varjak húztak az égen.</p>
				<p>Aztán leesett a hó, betemette az utakat, elakadtak a villamosok, a Lánchídon az
               omnibusz se járt. Folyton havazott. A rendőr, a kövér rendőr már hajnalban csöngetett
               a házmesteréknek, hogy söpörjék a járdát, különben fölírja őket. Reggel ötkor, mikor
               még mindnyájan aludtak, kijött a pepita ruhájában, melyet nem vetett le többé,
               körültekintett a kékeslila hóhullásban. Mély csönd vette körül. Verebek ugráltak a
               tar gallyakon. Baltával törte a jeget, lapátolta a havat, söpörgetett.</p>
				<p>Emberek akkor még nem jártak az utcán. Nyolc felé hivatalnokok szállingóztak a Várba,
               szivarral szájukban. Moviszter is leballagott. Téli sipkát viselt már, fülvédőkkel
               kötötte körül érzékeny füleit. Néha megállott a kapuban. Megkérdezte, mi újság,
               kezébe vette fájós ujját, melyen a pólya már bepiszkolódott, mormogott, hogy majd új
               kötést kell rátenni.</p>
				<p>A seb a téli munkában mindig újra fölfakadt, a keze fájt, megfagyott,
               kiripacsosodott, a repedéseket belepte a szénpor. Minden nő megcsúnyul valamit a
               hidegben. De a cselédek annyira megcsúnyulnak, hogy rongyaik között alig ismeri föl
               az, aki nyáron, a melegben látta őket. Anna is megcsúnyult. Hullott a haja: Egyre
               több gubanc maradt a vasfésűben. Nem szeretett emberek előtt mutatkozni.</p>
				<p>Most érzett először fáradtságot, valami oly részeg kimerültséget, hogy esténként,
               mikor elvégzett, nem is bírt mindjárt lefeküdni, hanem ide-oda járkált, karjait
               lóbálva, a vállára csapkodva ment-ment a folyosóra, onnan vissza, benyitott a
               szobába, a szalonba. Vizyné egyszer már az ágyból rá is szólt, hogy mit keres a
               sötétben.</p>
				<p>Anna összerezzent. Nem tudta, hogy mit keres, azt se tudta, hogy mi van vele.</p>
				<p>Az úrfi már nem étkezett náluk, pedig meghívták, hogy jöjjön el, amikor akar, minden
               vasár- és ünnepnap hivatalos volt ebédre. Egyszer jött el. Utána még látta a
               tükörablakon át a kávéházban, valami hosszú rúddal a kezében, egy zöld asztalra
               hajolva. Később nem látta többé.</p>
				<p>Amint múltak a napok, megfásult, elzsibbadt benne valami. Szinte elfelejtett mindent,
               ami volt. De azért szenvedett. Mert ha nem is gondolt arra, ami volt, érezte, hogy
               az, ami volt, már nincsen, mint az állat, mely múlton és jövőn kívül az örök jelenben
               él, mint az a kutya, mely nem kap enni, s nem tudja, hogy mi bántja, és mégis folyton
               odavánszorog az üres ételes táljához, körülszaglássza, s miután látja, hogy semmit se
               lát, csüggedten a vacka felé kullog, vissza-visszasandítva.</p>
				<p>Egyszer estefelé így álldogált fönn a padlásföljáró előtt, bódultan, üres kézzel.</p>
				<p>- Jöjjön csak be - szólt föl hozzá Stefi -, mutatok valamit.</p>
				<p>Egy rózsaszín ruhát mutatott, egy gyönyörű rózsaszín ruhát, melyet magának varrt.
               Aztán az izgalomtól kipirulva elmondta a titkot, hogy nemsokára valami bál lesz, egy
               ünnepély, a nagyurak előtt száz pár táncolja majd a körmagyart, csupa úrilány,
               ügyvédek, orvosok lányai, s őt is bevették a táncosnők közé, most mindennap
               tánciskolába kell mennie, egy szigorú táncmester tanítja őket. Ehhez a szerencséhez
               pedig úgy jutott, hogy egy koronaőr udvarolt neki, ama hosszú, délceg fiúk közül
               való, akiket a Krisztinában “egyenesek”-nek neveznek, az ajánlotta be, az lesz a
               párja.</p>
				<p>Anna hallgatta, s ő boldog volt, hogy valaki akad, aki hallgatja. Utána többször föl
               is hívta magához. Csalogatta a moziba, csak jöjjön, majd ő “befizet érte”. Anna
               szabódott, hogy nincs ruhája, de végül elment. Ekkor látott először mozit. A vásznon
               autók cikáztak, valaki belepottyant a tóba, a gróf a grófnéval csókolózott a
               kertben. Stefi a koronaőrről beszélt. A koronaőr járt utána, de ő nem sokat
               törődött vele. “Hadd szenvedjen, a férfiaknak nem árt, azok mind olyan komiszok.”
               Közben magyarázta a képeket. Egy sovány moziszínészt különösen kedvelt, valahányszor
               feltűnt, megérintette Anna karját. “Látja, ez az én zsánereim.
               Amagas és halvány. Hát a magáé?”</p>
				<p>Ő erre nem tudott mit felelni, mert azt sem értette, hogy mi az a zsánereim, aztán zavarta a sok kép, a körülötte ülő közönség.
               Megköszönte Stefinek, de többet nem ment el. Nem ért rá.</p>
				<p>Úgyszólván egész nap fűtött. Náluk a fűtéssel volt a legtöbb baj. Vizyék kályhái
               egytől egyig rosszul fűltek. </p>
				<p>Már reggel, a hósöprés után kezdődött. Gyertyával botorkált a pincébe. A pince mély
               volt, falai csöpögtek a víztől, pállott meleg csapott arcába. Megtöltötte szénnel a
               két kotlát, anélkül, hogy körül mert volna nézni. Patkányok jártak át az utcáról, a
               föld alatt alagutat vájtak maguknak, cincogtak a farakások körül, azoktól félt.
               Reggeli előtt melegnek kellett lenni az ebédlőben. Rárakott a kályhára, fújta,
               legyezte kötényével, de a tűz csak pislákolt, fojtó füstöt terjesztett, tele lett
               vele a lakás.</p>
				<p>Mindig így ment ez, minden áldott nap, hol az egyik, hol a másik szobában.</p>
				<p>Vizyné sokat bosszankodott:</p>
				<p>- Miért nem hívja a kéményseprőt?</p>
				<p>- Tegnap is itt volt.</p>
				<p>- A Báthory úr?</p>
				<p>- Az.</p>
				<p>- Akkor maga a hibás. Biztosan nem tesz rá elég aprófát.</p>
				<p>Báthory úr - Báthory Árpád, nemesember, három előnévvel - velük szemben lakott, ő
               söpört a Krisztinában. Többször megfordult a házukban, “golyózott”, égette a
               kéményeket. Másnap a kályhák megint csak füstöltek.</p>
				<p>Anna egyszer, hogy nem volt otthon asszonya, gondolt egyet, és lehívta.</p>
				<p>Azonnal jött.</p>
				<p>- Mi baj már megint, Annuska?</p>
				<p>- Nem ég.</p>
				<p>- No, majd meggyógyítjuk.</p>
				<p>A falhoz támasztotta létráját, lerúgta lábáról papucsát, mezítláb ment a beteg
               kályhához.</p>
				<p>- Annyit vacakolok - sopánkodott Anna.</p>
				<p>- Ejnye - csóválta a fejét a kéményseprő -, ejnye - s megszánta, mint egyik munkás a
               másik munkást.</p>
				<p>De nem törődött vele, csak a kályhával. Rázogatta rostélyát, tapogatta az
               agyagtapasztást, majdnem beledugta fejét is, annyira kukucskált.</p>
				<p>- Mindig visszacsapja a szél - magyarázta Anna.</p>
				<p>- Várjon - szólt hirtelen a kéményseprő. - Hol az a padláskulcs?</p>
				<p>Báthory úr egy pillanat múlva künn volt a havas háztetőn, izmosan, ügyesen mászott a
               szelemen felé, mint egy macska, állt a kémény mellett a magasban a seprővel -
               fehérben a fekete -, mint egy fekete kandúr. Valamit babrált a szélfogóval.</p>
				<p>Anna az udvarról fölfelé lesett.</p>
				<p>- Mindjárt megnézzük - kiabált le Báthory úr a hangtompító hóban -, hogy van-e most
               huzat?</p>
				<p>Már jött a padláslépcsőn.</p>
				<p>Anna megkérdezte tőle:</p>
				<p>- És nem félt ott?</p>
				<p>- Mitől félnék.</p>
				<p>Együtt mentek a lakásba. A lány tüzet akart rakni.</p>
				<p>- Hagyja - intette le a kéményseprő.</p>
				<p>Hatalmas kezével belenyúlt a még forró pörnyébe, kiszedte, maga gyújtott be egy
               lobogó újságpapírral.</p>
				<p>Guggon ülve figyelték, amint a lángok körülnyaldosták a kályhát, s az aprófa
               szikrákat szórva pattogott.</p>
				<p>- Ennek égni kell - mondta Báthory úr, és fölállott.</p>
				<p>Egymás mellett várták meg, míg a faparázs kipirul. A kéményseprő jócskán rátett a
               szénből is, értett ő ehhez, nem döglesztette el.</p>
				<p>Pár perc múlva hallották, hogy a szén ropog, megadta magát a tűznek. Odatartották
               kezeiket. Langyos szellő fújdogált a kályhából. A vasajtócska tüzesedni kezdett.</p>
				<p>- No - nevetett Báthory úr, s kormos arcából kivillantak a fogai -, mit mondtam?</p>
				<p>- Köszönöm.</p>
				<p>- Szívesen, Annuska kisasszony, máskor is. Csak szóljon át hozzám.</p>
				<p>Vizyék mindhárom kéménye vidáman eregette füstjét a kénkősárga égre. Báthory úr
               időnként érdeklődött:</p>
				<p>- Ég?</p>
				<p>- Ég.</p>
				<p>- Azért. Muszáj is annak égni.</p>
				<p>Szerdán csúnya zivatar nyargalt végig a városon, bömbölt a szél, rázta a házat. Künn
               a Vérmező úgy háborgott, mint a Balaton télen, mikor nem látni a partját.</p>
				<p>Vizyné a spiritisztáihoz ment.</p>
				<p>Anna a kályha előtt melegedett, hallgatta a vihart. Lassan lélegzettek az arany
               parazsak, gyémánt hunyorgással omoltak össze. A kályha vasajtaja az öt piros szemével
               bámult rá.</p>
				<p>Most valaki halkan megkoccintotta az ajtó kilincsét.</p>
				<p>Mikor ajtót nyitott, látta, hogy a kéményseprő.</p>
				<p>- Jaj - suttogta -, de megijedtem.</p>
				<p>- Csak nem tőlem?</p>
				<p>- De.</p>
				<p>- Miért?</p>
				<p>- Olyan fekete.</p>
				<p>A kéményseprő ott állt a folyosón a szíjas, fekete ruhájában, vállán a fekete
               kanállal, a fekete kötéllel.</p>
				<p>- Hogy tud olyan fekete lenni - mondta Anna az ijedelem és mosoly között -, mint az
               ördög.</p>
				<p>- Na - tréfált Báthory úr -, nem vagyunk mi olyan rosszak.</p>
				<p>Belépett. Lánca csörgött a homályban.</p>
				<p>- Nincsenek itthon? - kérdezte.</p>
				<p>Valamivel előrébb jött a konyhai lámpa fénykörébe. Nagy, kék szemei voltak, egész
               valószínűtlenül nagyok, mint a színészekéi, mikor aláfestik.</p>
				<p>- Mit csinál?</p>
				<p>- Kalácsot akarok sütni. Hát maga?</p>
				<p>- Gondoltam, benézek.</p>
				<p>- Csak a konyha küszöbén maradt, állva.</p>
				<p>Anna egy tálba tette a kovászt, vajat, cukrot, sót. Leöntötte meleg tejjel. Lisztet
               szórt rá, kevergette.</p>
				<p>A kéményseprő nézte a munkáját, sokáig nézte, majd így szólt:</p>
				<p>- Én is megyek már.</p>
				<p>- Hova siet?</p>
				<p>- Haza. Megnézem, otthon-e már az a lány. Mindig elcsavarog.</p>
				<p>- Mikor halt meg a felesége?</p>
				<p>- Két éve lesz. Az őszön.</p>
				<p>- Mi baja volt?</p>
				<p>- Sorvadása.</p>
				<p>Anna letette a fakanalat, eltűnődött, mint aki valami tartalmasat olvas, ami tele van
               élettel.</p>
				<p>- Kellene melléje valaki - mondta a kéményseprő. - Én nem bírok vele. Egy asszony
               kellene.</p>
				<p>- Kap maga. Hány éves?</p>
				<p>- Harmincöt.</p>
				<p>- Nem öreg. Meg jól is keres.</p>
				<p>- Hisz ajánlanak. Most is. Egy özvegyasszonyt. Erzsébeten. Van egy kis háza.</p>
				<p>- Na lássa.</p>
				<p>- Csakhogy nekem nem kell. Ha magát ajánlanák...</p>
				<p>- Ne bolondozzon - vágott szavába kedvetlenül, minden kacérság nélkül, mert most nem
               jól esett, hogy dicsérik, mert most tudta, hogy nem szép.</p>
				<p>A kéményseprőt vonzotta valami, lehet, hogy a lány szenvedése, a friss fájdalma,
               melyet a férfiak mindjárt megszimatolnak, az alázat és kiszolgáltatottság, mely
               sokszor jobban tetszik nekik, mint maga a szépség. Odadőlt az ajtófélfához. Megvárta,
               míg Anna a kalácsot begöngyöli a tepsibe. Akkor így szólt:</p>
				<p>- No, megyek már.</p>
				<p>- Most csakugyan menjen, Báthory úr. Mindjárt itt lesznek.</p>
				<p>Báthory úr nem sokat okoskodott. Egy ízben még találkozott vele, véletlenül, az
               utcán, megint mondogatta, csak úgy általánosan, hogy egy asszony kellene, egy
               asszony, aztán, amint dukál, Ficsornéval megizentette, hogy szívesen feleségül venné
               Annát, ha hozzá jönne.</p>
				<p>A házmesterné a lehető legbuzgóbban tett eleget megbízatásának. Beszélt a lánynak,
               hogy milyen szerencse, a világért se szalassza el, dicsérte a kéményseprőt, aki
               józan, szorgalmas ember, nagyon jól bánt az első feleségével. Anna nem mondott nemet,
               csak gondolkozási időt kért. Báthory úr viszont arra kérette, jöjjön el egyszer,
               nézze meg a háza táját.</p>
				<p>Kimenős napján a Vérmezőnél eléje jött, s fölvezette a lakásába, a negyedik emeletre,
               egy udvari szobába.</p>
				<p>Hideg, téli holdfény reszketett a jégvirágos ablakon, s ónosan-halottasan világította
               meg alakjaikat, mikor a sötét szobába léptek. Távol állottak egymástól. Anna nyomban
               az ablakhoz sietett, s lefelé tekintett. Fölfedezte az ő házukat, megismert egy fát,
               arról az ablakát, s csodálkozott, hogy innen, a magasból milyen kicsi.</p>
				<p>A kéményseprő meggyújtotta a petróleumlámpát, a falra akasztotta, az ablak mellé.</p>
				<p>Sok holmi volt itt. Két nagy szekrény, két ágy, ágyneműkkel, mindennel, ami kell, egy
               dívány, egy konyhakredenc, egy asztal. Báthory úr kinyitotta a szekrényeket.
               Mutogatta az asszony fehérneműit, melyek kimosva, mintegy érintetlenül álltak ott:
               hat ing, három alsószoknya, három hálórékli, egy piros himalájakendő. Nagy
               tisztelettel, becsüléssel beszélt vele. Anna gondolkozott, s valami bágyadt, kis öröm
               villant át rajta.</p>
				<p>Később hazajött a lány, mogorva, tizennégy éves fruska, csatakosan, kivágott cipőben.
               Az apja figyelmeztette, hogy köszönjön, mire köszönt, és a sarokba ült egy székre.
               Anna vacsorát főzött, paprikás krumplit. Csöndesen megették, hárman.</p>
				<p>A kéményseprő lekísérte Annát. Faggatta:</p>
				<p>- Hát mit gondol?</p>
				<p>- Még nem határoztam.</p>
				<p>Báthory úr hangsúlyozta, hogy neki “sürgős” a házasság. Anna ezt felelte:</p>
				<p>- Most hagyjon. Majd az ünnepek után.</p>
				<p>Ebben is maradtak.</p>
				<p>Ünnepek előtt, hogy legtöbb dolga volt, és a mákost meg a dióst készítette,
               beállított a bátyja, akit már öt esztendeje nem látott, mert francia fogságba került.
               Egészen megemberesedett, bajusza is nőtt. Ostort tartott kezében, kocsival jött a
               pusztáról, valamit hozott az uraságnak. Megkérdezte, hogy van, s visszahajtatott a
               pusztára.</p>
				<p>A házban nagy karácsony volt.</p>
				<p>Előbb Drumáékhoz repült be az angyal, oda vitte a legtöbbet, a kisbabának. Stefi
               arany karkötőórát kapott, Etel a Moviszteréktől egy vég vásznat.</p>
				<p>Náluk legutoljára gyújtották meg a karácsonyfát Moviszterék és Drumáék jelenlétében.
               A méltóságos asszony és a méltóságos úr megcsókolták egymást. Vizyné az urát
               szivartárcával lepte meg, s ő - mint minden évben - huszonnégy zsebkendőt vett a
               feleségének. Anna ajándékát a méltóságos asszony nyújtotta át. Selyempapírba volt
               csomagolva.</p>
				<p>Lélekmelegítőt kapott, egy barna, tartós, kötött lélekmelegítőt, hogy meg ne fázzék a
               hósöprésnél.</p>
				<p>Amint kibontotta a viaszgyertyák fényénél, Drumáné meglökte Moviszternét.</p>
				<p>Ezt a lélekmelegítőt ismerte. Katica kapta, viselte is, aztán mikor elment,
               visszadobta.</p>
			</div>
			<div type="chapter">
				<head>ANYAG, SZELLEM, LÉLEK</head>
				<p>Vizyék Három Király napján Tatáréktól jöttek egy nagy politikai ozsonnáról, melyen
               két miniszter is részt vett.</p>
				<p>Az asszony, mikor a konyha ajtaja elé ért, hirtelenül megállott.</p>
				<p>Benn a konyhában egy idegen férfi volt, egy férfi, akit nem ismert. Ott ült az
               asztalnál, s mellette - elég messze tőle - Anna.</p>
				<p>Láttára az ismeretlen férfi illemtudóan fölkelt, és köszönt:</p>
				<p>- Jó estét kívánok.</p>
				<p>Most jobban lehetett őt látni, mert a lámpa megvilágította halvány arcát és szőke,
               selymes haját. Világosszürke ruhát viselt, hosszú nyakkendőt.</p>
				<p>Vizyné csak fürkészte egyre bizalmatlanabbul, magában tanakodva.</p>
				<p>- Nem tetszik megismerni - mondta a férfi nem kellemetlen bariton hangján, és
               mosolygott. - A kéményseprő...</p>
				<p>- Á, maga az? Nézze, meg sem ismertem. Így még nem is láttam. Jó estét, Báthory úr,
               jó estét.</p>
				<p>A hívatlan vendég nem sokáig alkalmatlankodott, megvárta, míg a ház úrnője bemegy -
               kicsit késlekedett, hogy ne legyen az a színezete, mintha szöknék - aztán csöndesen
               távozott.</p>
				<p>Vizyné szeméről most hullott le a hályog. Révedezve csóválgatta fejét. Erre nem is
               gondolt. Nem gondolt arra, hogy Annának máshoz is köze van, máshoz is köze lehet az ő
               Annájának, s egy akárki egyszerűen beülhet hozzá. Az egész olyan kellemetlen volt -
               és tapintatlan -, valósággal nyílt jogbitorlás, olyanforma, mintha a kéményseprőt az
               ő fehér díványán találta volna, a hálóban, és ott kedélyesen pipázott volna. A
               szemtelenség fölháborította, de nem szólt semmit. Lassan, hozakodott elő:</p>
				<p>- Mondja, Anna, hát magához jár ez?</p>
				<p>- Néha benéz.</p>
				<p>- Mi az, hogy “néha”? Talán nem is először?Máskor is itt volt már?</p>
				<p>- Máskor is. </p>
				<p>- Hányszor?</p>
				<p>- Olykor.</p>
				<p>- Ezt nem szeretem. Nagyon jól tudja. Egy idegen férfi az én házamban. Sehol a
               világon nem szokás ilyesmi.</p>
				<p>- Ő jön. Nem kergethetem ki.</p>
				<p>- De az nem úgy van, kérem.</p>
				<p>- Tőlem akár otthon is maradhat.</p>
				<p>- Hát akkor mért nem mondja meg neki? Mondja meg. </p>
				<p>- Nem bírom, méltóságos asszony.</p>
				<p>- No, akkor majd megmondom én. Magának más dolga van.</p>
				<p>- Tessék megmondani. Nekem igazán mindegy.</p>
				<p>Vizyné beszélt a kéményseprővel, az nem mutatkozott többé, de a dolog ezzel közel sem
               volt rendben. Amíg főztek, folyton rágta a lány fülét:</p>
				<p>- Udvarolt magának?</p>
				<p>- Beszélgetett.</p>
				<p>- Telebeszélte a fejét. Meg akarta bolondítani.</p>
				<p>- Hol a vaj, méltóságos asszony?</p>
				<p>- Ott az ablakban, fiam. Vigyázzon, Anna, nagyon vigyázzon. Csak megzavarja. És miket
               mondott?</p>
				<p>- Egyszer azt mondta... - kezdte, de a vízvezetékhez ment, a csuporba vizet engedett,
               úgyhogy Vizyné nem hallhatta, mit beszél.</p>
				<p>- Szóval, mit mondott? - vallatta, miután Anna a csuprot a tűzhelyre tette.</p>
				<p>- Azt mondta, hogy nincs senkije.</p>
				<p>- Mást nem?</p>
				<p>- Meg hogy egy asszony kellene.</p>
				<p>- Érdekes. És mit felelt rá?</p>
				<p>- Semmit.</p>
				<p>- Okosan tette. Nevetséges. Nem magának való ez. Anna igazat adott neki nyíltan is,
               belül a lelkében is, de mihelyt nem hallotta érveit, megtántorodott.</p>
				<p>Az újság, hogy Annának valami kérőféléje akadt, nem maradt titokban, megtudta az
               egész ház, s a lakókat két pártra szakította. Báthory úr gondoskodott arról, hogy
               távollétében hátvédeket teremtsen magának, és megdolgozza a közvéleményt.
               Mindenekelőtt a cselédekre támaszkodott. Ficsorné, akinek ígért valamit, ha Annát
               megszerzi, föltétlen híve volt. Ő nyerte meg az ügynek Stefit is, aki biztatgatta
               Annát, hogy legyen esze, ne válogasson, különben úgy jár, mint ő, aki harminckét éves
               korában is szolgálni kénytelen. Etel, a Moviszterék öreg Etelje nem egészen állt
               kötélnek. Elismerte, hogy szép dolog lenne, de nevetett, hogy minek egy cselédnek
               férjhez menni, addig boldog, amíg lány. Drumáék határozottan a házasság ellen
               foglaltak állást. Moviszterné semleges jóindulattal tekintett az események elé.</p>
				<p>Ezek mindennap kioktatták. Az egyik arra figyelmeztette, hogy siessen, a másik, hogy
               a világért se hamarkodja el, még ráér. Anna annyi tanácsot kapott, hogy belekábult,
               és mikor számot vetett magával, hogy hányadán is áll, legjobban szerette volna, ha
               békében hagynák, vagy ők maguk határoznának akárhogy. Utálta az egészet. Mindig
               azoknak a pártján volt, akikkel legutoljára beszélt.</p>
				<p>Nem lehetett tudni, hogy mi ütött hozzá, hogy kivel beszélt utoljára, kivel nem, hogy
               az egymásnak ellentmondó tanácsok zavarában kikre hallgatott, egy napon azonban mégis
               ez történt.</p>
				<p>Anna krumplihámozás közben nyugodtan és egyszerűen közölte asszonyával, hogy keressen
               másik lányt, ő férjhez fog menni, minél előbb, mihelyt az új cseléd helybeáll, ha
               lehet, már most tizenötödikén szeretne, ha nem lehet, akkor legföljebb elsejéig
               várhat.</p>
				<p>A fölmondás nem volt rideg, de hivatalos.</p>
				<p>Vizyné most egy szóval se próbálta lebeszélni, tudomásul vette, éppoly hivatalosan.
               Végignézte, mint egy idegent, s fejét büszkén fölemelve kiment a konyhából.</p>
				<p>Ez a csapás nem jött váratlanul, hisz már hetek óta feje fölött lebegett, de talán
               annál rettenetesebb volt.</p>
				<p>Anna hatodik hónapja szolgált nála, addig, ameddig egyetlen cselédje sem. Úgy
               hozzászokott, hogy el sem tudott helyette képzelni mást, senkit, se jobbat, se
               rosszabbat. Nem is nézett új lány után. Az első izgalom után átadta magát valami
               fatális tétlenségnek, valami tárgytalan bizakodásnak, melyben a spiritisztáknál csak
               megerősítették. Ott burkolt formában megkérdezte a szellemét, az ő áldott
               védőszellemét, hogy mit cselekedjék: attól azt a választ kapta, hogy “az, amitől
               tart, semmi esetre sem fog bekövetkezni, de most nagyon keménynek kell mutatkoznia”.
               Ebben meg is nyugodott.</p>
				<p>Közben azonban beteg lett.</p>
				<p>Az ura egy délben az ágyban találta, feküdt az elsötétített hálószobában, jeges
               borogatással a fején, s egy orvosságos üvegből tormaszeszt szagolgatott. Az ő
               betegsége, mely kisebb-nagyobb időközökben visszatért, rendszerint roham alakjában
               jelentkezett: hirtelen, minden ok nélkül sírógörcs fogta el, megfájdult a feje,
               csillapíthatatlan fejfájás kínozta órákig, míg az ideges gyomor hányás által
               könnyített magán, akkor a fejfájás is lassanként megszűnt. Ezt az orvosok
               “hisztériá”-nak nevezték, de tenni semmit se tudtak ellene.</p>
				<p>Vizy nem is üdvözölte, egy rosszalló pillantást vetett rá, aztán hátat fordított.
               Feleségének a betegsége mindig inkább bosszantotta, mint megijesztette. Személyes
               sértésnek tekintette, hogy beteg is mer lenni.</p>
				<p>Délután a beteg állapota rosszabbodott: nyögött, jajgatott, csapkodta kezeit, aztán,
               nagysokára, hányni kezdett. Anna jött-ment a lavórral.</p>
				<p>A doktor csak rendelőórája után érkezett. Unottan akasztotta föl télikabátját, s
               bement a betegszobába, már felöltve nyájas, társadalmi arcát. Meggyújtotta a
               hálószekrényen álló kis villanylámpát, mire a beteg panaszkodott, hogy nem bírja el a
               fényt, és a körötte levő sok zsebkendő egyikét szemére szorította.</p>
				<p>Moviszter mindenekelőtt azt tanácsolta, nyissanak egy ablakrést, mert nagyon fülledt
               a levegő. Vizy az ágy fejénél állt, intézkedésre készen. “Angyal”-nak nevezte
               feleségét - a leánykori nevén -, mint mindig, mikor idegen volt jelen, s érdeklődött
               hogyléte felől. Az orvos pirongatta a betegét. Kezébe vette a kezét, sokáig ott
               tartogatta, anélkül hogy valamit szólna. Megolvasta érlökését, meg is hőmérőzte.
               Bólintott, hogy nincs láz, minden rendben.</p>
				<p>Aztán, hogy valamit tegyen, az általános vizsgálatra tért. Föltakarta a testet, és
               nézte. Ismerte ezt a testet, akár a hangoló a zongorát, melyet gyakran hangol, minden
               kalapácsát és billentyűjét, de tudta, hogy a gép maga még nem minden, s ahhoz, hogy a
               kalapácsok és billentyűk összejátszásából valami igaz keletkezzék, valami élet és
               zene, más egyéb is kell, mert ez a tapintható, önmagába zárt valami a körülötte lévő
               nagy mindenségben nincs egészen elszigetelve, amint látszik, nincs egészen egyedül és
               idegenül, hanem össze van kötve égen és földön mindazzal, ami él. Kiábrándultan
               fogott hozzá a formasághoz, melyet már annyiszor hiába csinált végig életében.
               Nyomogatta a gyomrot, a beleket, felültette a pácienst, szépen megkérte, hogy
               sóhajtson, hallgatta a tüdejét, kikopogtatta a szívtompulatot, s udvariasan
               megköszönt mindent.</p>
				<p>A férj e vizsgálat alatt a lélegzetét is visszatartotta, hogy ezzel az orvos munkáját
               mintegy elősegítse. Vizy ama huszadik századbeli, művelt emberek közé tartozott, akik
               az orvostudományban, melyet az egyetemen tanítanak és általában mindabban a
               tudományban, melyből hivatalosan diplomát szolgáltatnak ki, oly vakon hitt, mint hivő
               a vallásában. Minden orvost oly lénynek tekintett, aki valamivel többet tud rólunk, s
               ezért bizonyos titokzatos fényben látta őket. Moviszter mozdulatait szintén így
               figyelte. Amint lerázta a hőmérőt, s közben kézelőjének inggombja csörrent, úgy
               érezte, hogy ez a hőmérő most “orvosilag” csörren. A tüdőhallgató gumicső, valamint
               a sztetoszkóp hasonló borzongást ébresztett benne. És folyton arra várt, hogy a
               doktor, aki felesége fölött hajladozott, egyszerre fölkiált, hogy ebben a pillanatban
               végre megtalálta az igazi bajt.</p>
				<p>Moviszter ellenben így szólt:</p>
				<p>- Én semmit se találok.</p>
				<p>- Nem a gyomra?</p>
				<p>- Ott nincs semmi.</p>
				<p>- A tüdeje?</p>
				<p>- Az teljesen tiszta.</p>
				<p>- És a szíve?</p>
				<p>- Kitűnő szíve van.</p>
				<p>- Mit egyék?</p>
				<p>- Ami ízlik.</p>
				<p>- Egy kis könnyű becsinált levest? - segítette Vizy.</p>
				<p>- Azt is.</p>
				<p>- Nem írsz föl valamit?</p>
				<p>- Fölírhatok - mondta Moviszter szórakozottan.</p>
				<p>Föl is írt valamit. Vizy buzgólkodott:</p>
				<p>- Rögtön elküldetek érte.</p>
				<p>- Nem olyan sürgős.</p>
				<p>Moviszter a receptet a betegnek adta.</p>
				<p>- Ebből tíz csöppet méltóztassék majd bevenni egy kockacukorral. Tizenötöt is
               bevehet, ha nyugtalan, de csak akkor. Inkább sokat pihenni, szórakozni. Fáj még a
               feje? Na, már nem is fáj. Mondtam, nincs semmi baja.</p>
				<p>Kezet nyújtott, hogy elbúcsúzzék.</p>
				<p>- Az a baja - szólt Vizy, s feleségére pillantott -, Angyal, beárulhatlak? Kérlek: az
               a baja, hogy örökké idegeskedik. Fölmondott a cselédje, férjhez megy...</p>
				<p>- Úgy - szólt Moviszter.</p>
				<p>- Ezzel izgatja magát, már egy hete. Nem alszik.</p>
				<p>- No, csak nem komolyan? - kérdezte az orvos.</p>
				<p>- Bizony, nem valami kellemes az - mondta Vizyné rekedten. - Betanítottam, és most
               egyszerre itthagy.</p>
				<p>- Hát ez így szokott lenni.</p>
				<p>- Mert hálátlanok, mert nincs semmi belátásuk. Egy fél esztendeig fáradtam, vesződtem
               vele. Érdemes volt?</p>
				<p>- Nézze, méltóságos asszonyom, nekem van egy páciensem, hetvenhat éves, és most kezd
               angolul tanulni. Mire megtanul, talán meg is hal. Vagy mondjuk, hogy nem hal meg
               egyhamar, s később - majd százéves korában - úgy hal meg, hogy tudott angolul.
               Érdemes volt? Vagy érdemes húszéves korunkban elkezdeni akármit? Igenis érdemes:
               valahogy csak el kell tölteni az időt.</p>
				<p>- Pedig ez olyan jó lány volt. De megőrült - suttogta Vizyné -, egészen megőrült,
               doktor úr.</p>
				<p>- Dehogy is őrült meg. Csak férjhez megy. Tessék hagyni, hadd menjen. Majd kap
               másikat.</p>
				<p>- Ilyet, mint ez? Soha.</p>
				<p>- Hát nem ilyet. Mondjuk, nem ilyen jót, hanem valamivel rosszabbat.</p>
				<p>- Aki majd lopni fog nekem.</p>
				<p>- Hát majd lopni fog. Higgye el: nem is olyan jó az a nagyon jó cseléd. Legyen olyan,
               mint a többi: jó is meg rossz is.</p>
				<p>- Mint a maguk Etelje? Már bocsásson meg, doktor úr, de én ilyent nem tűrnék meg a
               házamban. Mindig csodálkoztam is önön...</p>
				<p>- Hiszen én se vagyok elragadtatva tőle. Még a pácienseimmel is gorombáskodik.
               Múltkor lehordott egy beteget, mert nem törölte le a lábát. De hát mit tehetek?
               Mindenkinek van valami hibája. És ez természetes. Bele kell törődni. Az ő helyzetük
               sem rózsás. Annyit fáradnak, vesződnek, s a munkájuk olyan, hogy abban még örömük se
               telhet, mert mihelyt készen van, már elmúlik, nyomban fölfalják mások, bepiszkítjuk
               és elrontjuk mi, kérem, mi. Hát hadd legyen legalább az a kárpótlásuk, hogy kicsit
               rosszak is lehetnek. Meg kell ezt érteni.</p>
				<p>- Hiszen értem - bólintgatott Vizyné, s könnyes pilláján a zápor után egy kis sugár
               tetszett föl. - Csak egyet nem értek. Mondja, kedves doktor úr, mért olyan
               disznók?</p>
				<p>Moviszter látta, hogy két malomban őrölnek, nem is folytatta, hanem ezt
               dünnyögte:</p>
				<p>- Persze, persze. Szóval, amit mondtam: tíz-tizenöt csöppet...</p>
				<p>Vizyné utánapillantott, kimeresztve a szemét. Elhatározta, hogy többé életében nem
               hívatja le ezt a vén szamarat.</p>
				<p>De az ura, aki kikísérte Movisztert, és visszajött, így szólt:</p>
				<p>- Igaza van a doktornak, teljesen igaza van. Nincs semmi bajod. Mit tartod mindig a
               hajadon a kezed?</p>
				<p>- Zavar talán?</p>
				<p>- Nagyon. Egész nap fő a fejem a hivatalomban, és mikor hazajövök, ilyesmivel
               traktálsz. Kisstílűség. Majd keresel egy másikat, és punktum.</p>
				<p>- De értsd meg, nekem föltétlenül szükségem van rá.</p>
				<p>- Túlzás. Te mindig túlzol. Derék lány, elismerem, de végre senkit se lehet
               kényszeríteni. El kell engedni.</p>
				<p>- Márpedig én semmi körülmények között nem engedem el.</p>
				<p>- Mit csinálsz? Ha a fejed tetejére állsz, akkor is elmegy. Csak idegesítesz most,
               mikor legtöbb a dolgom. Különben is torkig vagyok ezzel a cselédüggyel, hagyd egyszer
               s mindenkorra, az ördög vigye el, menjen már a fenébe, menjen a pokolba.</p>
				<p>- Ne ordíts.</p>
				<p>- Te ne ordíts. Komédia. Vagy talán azt hiszed, hogy amit ez megtesz, azt más nem
               tudja megtenni?</p>
				<p>- Nem - kiabált az asszony, és föltérdelt az ágyban, fehéren, az ingében, hadonászva
               -, nem, amit ez megtesz, azt más nem tudja megtenni.</p>
				<p>- Te nem vagy normális - rivallt rá Vizy, és csodálkozva nézte feleségét, aki maga is
               megijedve visszafeküdt -, te nem vagy normális.</p>
				<p>- Te pedig durva vagy, goromba vagy, mint a pokróc, olyan goromba vagy, olyan komisz
               vagy. Egész életedben is az voltál hozzám, olyan durva... olyan komisz...</p>
				<p>Az asszony törölgette lassan szivárgó könnyeit az ott heverő sok zsebkendővel, hol az
               egyikkel, hol a másikkal. Vizy leült és piszkálta az orrát. Hallgatta, hogy szidja
               őt, türelmesen, megadóan hallgatta, mint a férjek, akik csalják feleségüket, s
               olykor vezekelni kívánnak miatta. Aztán csöngött a telefon, az íróasztalhoz sietett,
               tenyerét a tölcsér köré formálva beszélt valakivel, igennel és nemmel, de nagyon
               halkan, vette a kabátját, elment hazulról.</p>
				<p>Vizyné egyedül maradt a nagy lakásban. Még sírdogált kicsit, majd kifáradt, és
               mozdulatlanul bámult maga elé.</p>
				<p>Egyszerre az ágy előtt állt Anna.</p>
				<p>- Csak azért jöttem - rebegte -, hogy nem tetszik-e valamit parancsolni?</p>
				<p>Az asszony nem felelt. Mióta megtörtént a fölmondás, egyetlen szót se szólt hozzá,
               annyira gyűlölte, hogy látni se bírta.</p>
				<p>Anna várt, tétovázva a gyűlölet légkörében, mely hidegen vette körül. Sajnálta a
               méltóságos asszonyt, hogy beteg, hogy annyit szenved, s ezt talán ő is okozta.</p>
				<p>Vizyné fölsóhajtott. Érezte, hogy a zord hangulat valamit enyhült, a lány még mindig
               ott ácsorgott, nem akart elmenni. Ekkor megigazította kispárnáját, s korholó, de
               békülékeny hangon így szólt hozzá:</p>
				<p>- Na, megjött már az esze?</p>
				<p>A lány válasz helyett lehajtotta fejét.</p>
				<p>Vizyné nagy szünetekkel beszélt:</p>
				<p>- Mert tudnom kell... Nekem elég volt ebből egyszer, többet nem akarok ilyen
               szcénát... Nem tartóztatom... Jogában van... mehet... itt hagyhat, a tél közepén,
               magamra... Senkit se lehet kényszeríteni... Ha nem tetszik, szépen elválunk... Ha
               pedig marad, akkor marad... Különben én nem értem magát... Mi baja volt itt...?
               Bántották...? Nem kapott eleget enni... Pénzre van szüksége...? A bére ott van a
               takarékban... gyűlik, ...mért nem szól...? Akkor veheti ki, amikor kívánja... majd
               vásárol rajta valamit... valami értékeset... Vagy emeljek...? Arról is lehet szó...
               Mit akar? </p>
				<p>Anna kicsit előrelépett. Vizyné elérkezettnek látta a pillanatot, hogy végképp
               levegye a lábáról, most hallotta a szellem szavát, hogy csak keményen, keményen:</p>
				<p>- Maga se tudja, hogy mit akar... Hisz ennek a szerencsétlennek, aki elvette az
               eszét... Ismerem ezt a fajtát... Fűt-fát ígérnek, aztán otthagyják... Annyit se
               keresnek, hogy el tudja tartani... Miből élnek...? Hol laknak...? Maga bemenne abba a
               piszkos kis lyukba, megpenészedni...? Ezek csak cselédet akarnak, ingyen cselédet,
               aki mos rájuk... még bért se fizetnek... egy jó bolondot... nem feleséget... Aztán,
               még ha fiatal volna az a kéményseprő... De már nem is fiatal... És özvegy... Akkora
               lánya van, mint maga... Én ismerem azt a kis dögöt... Az kikaparja a maga szemét...
               Mostoha akar lenni...? Ó, láttam én már ezt... sok cselédem férjhez ment... aztán
               jöttek, hogy az uruk veri, hogy részeges, hogy nincs munkája, hogy jaj, méltóságos
               asszony, kezét csókolom, ha én még egyszer visszakerülhetnék ide... Könyörögtek... De
               aki egyszer innen kiteszi a lábát, az nem kell... Mi lesz akkor magából...? Hová
               megy...? Haza...? Mehet a zsidókhoz... zsidó helyekre, ahol... Micsoda...?</p>
				<p>A lány suttogott valamit, mosolyogva. Vizyné még egy szelíd támadást intézett:</p>
				<p>- Ne tegye tönkre az életét, ne tegye tönkre a fiatalságát... azt a gyönyörű
               fiatalságát... mert megbánja keservesen... Hallgasson arra, aki okosabb... aki
               tapasztaltabb... Nem mondom, ha valami érdemes volna... De hát ez...? Majd akad
               valaki... később... akkor férjhez adjuk... Én nem erőszakoskodom... Gondolja meg még
               egyszer, de most utoljára... Majd holnap adjon választ... Előbb jól gondolja
               meg...</p>
				<p>Anna végigsimította haját.</p>
				<p>- Én már döntöttem.</p>
				<p>- Szóval marad?</p>
				<p>- Maradok.</p>
				<p>Vizyné a nagy csata után párnájára hanyatlott.</p>
				<p>- Nem tetszik valamit vacsorázni?</p>
				<p>- Semmit - mondta. - Vagy adjon egy kis befőttet. Már két nap óta egy falatot sem
               ettem.</p>
				<p>Anna oly fürgén és boldogan szolgálta ki, mint még soha.</p>
				<p>Spanyolmeggyet hozott. Vizyné a papírcímkén fölismerte Katica szálkás betűit s így
               szólt:</p>
				<p>- Ez még tavalyi, a Katica csinálta.</p>
				<p>És ekkor hosszú idő múltán rágondolt. Míg kanalazta a sötétpiros levet, és a magokat
               kiköpte egy tányérkára, a régi cselédje járt eszében, mintha ebbe a befőttesüvegbe,
               mint egy energiatartályba belefojtotta volna munkája feszítőerejét, s az most
               kirobbant volna. Még több napig tartott a spanyolmeggy. Valahányszor evett belőle,
               fölrémlett valami, de mikor a papírcímke szemétre került és az üveget kiöblögették,
               nem jutott eszébe többé.</p>
				<p>Különben szent volt a béke. Anna maga ment át a kéményseprőhöz, s oly határozottan
               kiadta az útját, hogy az megsértődött, alig két hétre rá feleségül vette az erzsébeti
               özvegyet, akinek van egy kis háza is. Ő ezt nem bánta nagyon. Ha vallatgatták, hogy
               jobb-e így, azt mondta, talán jobb is.</p>
				<p>Az izgalom elült a házban.</p>
				<p>Stefi maga se védte már álláspontját. Leverten járkált, őt is valami kellemetlenség
               érte. Amikor már megtanulta a körmagyart, s lakkcipőjét is megvásárolta a bálra,
               ahol úri kisasszonyokkal együtt táncolt volna, levelet kapott a rendezőbizottságtól,
               hogy “nagy sajnálatukra el kell tekinteniök szíves közreműködésétől”.</p>
				<p>Anna az érdekességéből napról napra vesztett. Annyira belesimult a ház rendjébe, hogy
               eltűnt, észre se vették, nem is beszéltek róla sehol. Mint a legtöbb cseléd, ő is
               utánozni kezdte asszonyát. A haját már egészen úgy simította végig, mint Vizyné, s az
               ismerősök, mikor telefonoztak, gyakran nem tudták, hogy az ő hangját hallják-e vagy
               az asszonyáét.</p>
			</div>
			<div type="chapter">
				<head>FARSANG</head>
				<p>Elekes Józsefnek a bankszolga fölvitte a valutaosztályba a napi postáját, mely
               mindössze egy gyászjelentésből állott.</p>
				<p>Kinyitotta, és akkor úgy megdöbbent, hogy majdnem földre ejtette a
               gyászjelentést.</p>
				<p>A gyászkeret közepén vastag betűkkel legjobb cimborája nevét pillantotta meg:
               Patikárius János nevét.</p>
				<p>Jancsiról már hónapok óta nem hallott semmit. A bankból egy napon minden bejelentés
               és fölmondás nélkül eltűnt, törölték a hivatalnokok lajstromából, budai legénylakásán
               csak annyit tudtak, hogy elutazott valahová. Vizyék szerint Bécsben tartózkodott. De
               se nekik, se másoknak nem írt.</p>
				<p>A gyászjelentés így szólt:</p>
				<p>
               Patikárius Ferenc és felesége született Jámbor Terézia, a maguk és
                  rokonaik nevében fájdalomtól megtört szívvel jelentik, hogy egyetlen fiuk
            </p>
				<p>PATIKÁRIUS JÁNOS</p>
				<p>
               1920. február 16-án meghalt minden komoly élet számára s ezután
                  csak a vidámságnak él.
            </p>
				<p>
               Miért is a vidám halott ezen a nem szokatlan úton hívja meg
                  barátait a fönti napon este pont 24 órakor a Club des Parisiens-ben
               tartó kedélyes pezsgős ricsajra, hogy ott vele együtt minden gondot
                  ünnepélyesen eltemessenek. A jókedv kötelező. Le a szomorúsággal.Béke
               hamvaira!</p>
				<p>Elekes elképedve állt egy pénzszekrényhez támaszkodva, ide-oda forgatta a
               gyászjelentést, sokallta a tréfát. Ijedelmén halvány vigyorgás villant át. Még
               egyszer elolvasta, most már gyönyörködve a szöveg egyre merészebb, elmésebb
               stílusfinomságaiban. Hát ezúttal csakugyan becsapta a fickó.</p>
				<p>Jancsi aznap jött a bécsi gyorssal. A Nyugatitól egyenesen a Dunaparti Szállodába
               hajtatott, hol az első emeleten nyittatott magának szobát. Megfürdött, lement a
               szálloda éttermébe ebédelni. Ott egy asztalnál már várta a lakásügynök, akit
               sürgönyileg rendelt magához. Egykettő lebonyolították az üzletet. Jancsi aláírt
               valami nyilatkozatot, mely szerint Márvány utcai lakását minden ingóságával
               egyetemben örökre átengedi, ennek ellenében a pasi leszúrt egy csomó dollárt, melyet
               Jancsi könnyedén a mellényzsebébe gyűrt. Amerikai gyorsasággal történt. Shakehand-eztek.</p>
				<p>A nagy és tündöklő Bécs után ez a kis és szegényes Pest olyan meghittnek tetszett,
               hogy szinte elérzékenyült. Andalító délután volt, friss és idilli, olyan téli
               délután, mikor szinte szikrázik az életkedve. Ropogó hó takarta a várost. A lánchídi
               kőoroszlánok homlokán is hó volt, mintha valami fehér kendővel kötötték volna be a
               fejüket. Korcsolyák csilingeltek a jégpályára siető nők kezében, szánok
               csengettyűztek. A fagy, a kemény, egészséges fagy kicsípte az arcokat. Benn a Gerbeaud-banégtek az üvegcsillárok, s a Váci utcán, a
               Koronaherceg utcán, a régies, múltszázadbeli, belvárosi utcákon egymás után
               gyulladoztak a fények a kirakatok tükörüvegjei mögött, melyekben most minden
               kívánatosabbnak, varázsosabbnak látszott, mint egyébkor: a cipők is, a könyvek is,
               az ásványvizes palackok a mohos sziklán, egy reklámszökőkutacska mellett, aztán a
               birsalmasajt, a mogyoródombok, a dióhalmok, az ízes, még nyirkos berber datolyák
               kúpja is, akár távoli gyermekkori emlékek, a Mikulás ajándékai. Ebben a színpadi
               fényjátékban percről percre részt vett az ég. Most a Gellérthegy mögött derengett
               almazölden, most a királyi várpalotánál pirult ki rózsaszínre, most halványszürkére
               hamvadt, s ekkor gyorsan megjelentek az apró, erősen villogó, téli csillagok.</p>
				<p>Estefelé Vizyéknek egy hölgylátogatójuk érkezett.</p>
				<p>A cseléd bevezette a szalonba, s ott foglalt helyet, míg Vizyné más ruhát nem öltött,
               hogy illendően fogadja.</p>
				<p>Ez a hölgy vidrabundáját fázósan maga köré vonva várta a ház asszonyát. A beléptekor
               valami vékony madárhangon bemutatkozott neki, nyomban tegezni kezdte, mint a dzsentri
               asszonyok, Vizyről beszélt, akit ismer a minisztériumból, a Patikáriusokról, akikkel
               Egerben találkozott, általában folyton kotyogott, és a lorgnonján át erősen
               bámulta.</p>
				<p>Ő tartózkodóan viselkedett. Eleinte nem tudta kivenni szavaiból, hogy mit akar. Azt
               hitte, hogy azoknak a bizottságoknak a tagja, melyek ekkoriban mindenütt híveket
               toboroztak, pénzt gyűjtöttek társadalmi szervezkedésekre, különböző népjóléti
               célokra. Ez is mindig valami grófnét emlegetett. Hadarva, de halkan pörgette nyelvét,
               azzal a mindenen átsikló és elsuhanó felületességgel, mint az ilyen szélhámoskodó
               nők. Estélyre volt öltözve. Bundája alól kikandikált zöld cipője, selyemharisnyája.
               Később letette tüllboáját, kinyitotta bundáját, s akkor föltetszett sovány, púderes
               keble és a báliruhája, egy kifogástalan selyemruha, aranygyöngyökkel dúsan
               hímezve.</p>
				<p>Vizyné épp felelt valamit, már gyanakodva, már meg akarta kérni, hogy valami igazoló
               iratot mutasson, de mást gondolt. Még egyszer rátekintett, hozzálépett, és a nő
               fejéről szó nélkül levette a kalapot. Fejét bozontos paróka borította, olyanféle
               színű, mint az ő haja, borostyánsárga.</p>
				<p>- Te szerencsétlen - mondta Vizyné -, mit csinálsz itt?</p>
				<p>- Álarcosbálba megyek, Angéla néni. Csókolom a kezed.</p>
				<p>- Honnan jössz?</p>
				<p>- Bécsből. Mondd - kérdezte nagynénjétől, míg végigsétált a szobában bundáját kissé
               fölkapva -, ugye csinos nő lennék?</p>
				<p>- Díszes figura vagy. Mondhatom. Szegény apád azt se tudja, hogy mi van veled. És
               mivel foglalkozol ott?</p>
				<p>- Üzleti ügyekkel.</p>
				<p>- Láncolsz.</p>
				<p>- A szénszakmában dolgozom. Kell nektek szén? Hány vagonnal küldjek?</p>
				<p>- Bolond. És meddig maradsz itt?</p>
				<p>- Csak egy napra jöttem. Holnap reggel már megyek is vissza. Különben hogy vagytok?
               Kornél bácsi?</p>
				<p>- Nem hallottad? Államtitkár lesz.</p>
				<p>- Gratulálok. Te, nem lehetne valamit csinálni az állammal? Ha Kornél bácsi Bécsbe
               jön, okvetlen keressen föl. Szép lakásom van, Rothenturm Strasse 1. No, szervusz,
               Angéla néni, várnak a barátaim, Elekes, az egész brancs, még egyszer viszontlátásra,
               csókollak, csókolom a kisztihandodat.</p>
				<p>- Csak nem mégysz így ki az utcára?</p>
				<p>- Autó vár lenn.</p>
				<p>- Vigyázz magadra, Jancsikám - intette Vizyné -, és írj annak a szegény apádnak.</p>
				<p>A Club des Parisiens-beegy mellékajtón ment be. Meglepődött,
               hogy ezek a hátsó helyiségek milyen kopárok. Pár bot, kabát lógott a fogasokon, a
               pincérek még ingujjban fésülködtek. Maga a tulajdonos fogadta. Ő már tudta, hogy egy
               bécsi szénszállítóval áll szemközt. Nagy hajlongások közepette tessékelte be a
               függönyös különszobába, ahol rendelkezése szerint tíz személyre terítettek. A
               tárgyalás németül folyt. Jancsi virágcsokrokat tétetett a terítékek mellé, kikötötte,
               hogy külön pincér szolgálja ki őket, átnézte a menüt.Mindent
               rendben talált. Csak még azt hagyta meg, hogy az urakat irányítsák ide, s ittlétét
               senkinek se árulják el.</p>
				<p>Felöltötte fekete selyemálarcát, és a táncterembe lépett. A lokál lángolt. Dolgozott
               a jazz,de még csak néhány pár táncolt. Most a személyzet
               harminc óriási léggömböt engedett szét, mely tétovázva imbolygott az opálos fényben,
               majd megállapodott a papírszalagokkal körülcsavart ívlámpák mellett, a mennyezet
               közelében, mintegy csodálkozva, hogy kerül ide a tavasz kék egéből. Lassanként
               megérkeztek a maszkok. Pierrot a Pierrette-jével, egy cigánylány egyedül, egy csizmás
               parasztlegény acélfokossal és árvalányhajjal, egy zöld hajú bolond meg egy piros hajú
               s a szokásos rezes orrok, kínai bajuszok és ősz szakállak, csörgősipkák és
               papírsüvegek. Legnagyobb feltűnést egy közismert, pocakos tőzsdebizományos keltette,
               aki vérvörös hóhér ruhában jelent meg, vérvörös csuklyában, vérvörös álarcban,
               hatalmas pallossal.</p>
				<p>Jancsi a sarokból, legyezője mögül szemlélte az embergomoly egyre növekvő kavargását.
               Cimboráit kereste, a kilenc meghívottat. Egyelőre csak Elekest fedezte föl, frakkban,
               jelmez nélkül, valami szőke macskával. A tánc ekkor már akadozott. Annyian voltak,
               hogy a párok csak függőleges irányban mozoghattak, egymásra dőlve. Ő is közéjük
               sodródott. Valami ismeretlen férfi fölkérte. Párját a zűrzavarban elvesztette valahol
               a zenekar körül. Elekes épp ott ácsorgott, átkarolta, és vitte tovább, erősen magához
               ölelve, nézte az álarc két résén kivillanó szemét, többször végigbukdácsolta vele a
               termet, s langyos, kellemes-nyirkos kezével szorongatta a kezét. Mindez oly furcsa
               volt, hogy Jancsi utána maga is fölkért többeket, váltakozva táncolt férfiakkal,
               nőkkel.</p>
				<p>De már alig várta a vacsorát, hogy fölolvadhasson baráti körében, melyet oly sokáig
               nélkülözött. Éjfélkor, mikor az álarcok lehullottak, szétnézett. A maszkok alól
               idegen fejek bukkantak ki. Ő is levette álarcát, parókáját, s kigombolva ruháját a
               különszoba felé tartott.</p>
				<p>Az urak, akiket a pincérek már elhelyeztek itten, a gyászjelentést lobogtatva nagy
               gaudiummal fogadták az ünnepeltet, aki komolyan, majdnem szigorúan meredt rájuk
               felemás öltözékében. Elekes összevissza csókolta őt, a többiek a szoknyáját
               emelgették, fogdosták a melleit. Mindössze négyen érkeztek. Elekesen kívül Töttösi
               Dani és Indali Pista, akikhez afféle fölületes zsúr-pajtásság fűzte, és Gallovich,
               egy roppant ökörfejjel a kezében, valami homályos ismerőse, akit meg sem akart hívni.
               Azokra, akikre föltétlenül számított, a bankosok nem jöttek el. Ez lehangolta. Sietve
               átöltözködött, mint házigazda tűnt föl, telefonáltatott hiányzó öt barátjáért, de azt
               a választ kapta, hogy az urak nincsenek otthon.</p>
				<p>Sokáig vártak rájuk, aztán mégiscsak meg kellett kezdeni a vacsorát. Nagy evészet és
               ivászat volt, erőleves findzsában, balatoni fogas remeke, pulykapecsenye kaliforniai
               szilvával, badacsonyi és rajnai. A maître d’hôtel hozta a
               vödröket, melyekben friss hóval cukrozva hűltek a francia pezsgők.</p>
				<p>Jancsi az asztalfőn ült, mellette baloldalt a szíve felől Elekes, a szépen
               elválasztott hajával, a kreol bőrével, a monoklis szemével, annak mesélt, fejét
               szinte a mellére hajtva. Mint aki régen nem beszélt az anyanyelvén, különösen fecsegő
               lett. Amit hónapokig tartogatott magában, egyszerre kitálalta, eléjük öntötte.
               Rengeteg pénze volt, nemcsak azok a dollárok, melyek a lakásügyből folytak be, hanem
               azonkívül még kétszáz dollár, osztrák bélyegzettek és bélyegezetlenek, magyar
               ficcsek is. Elmondta, hogy ötszobás lakásban lakik egy Daisy nevű lengyel
               táncosnővel, aki a szeretője, vele együtt csinálja az üzleteket is. Bizonyítékul
               elővette az orfeumnő dedikált arcképét s a hozzá intézett, német nyelvű leveleit.
               Ezeket kézről kézre adogatták. El kellett hinniök. Gallovich azonban, az undok
               Gallovich bosszantotta:</p>
				<p>- Kitartod őt, Jancsi? Micsoda? Az esőbe.</p>
				<p>Jancsi egy kis ideig tűrte, majd megvető pillantással ezt mormogta feléje:</p>
				<p>- Szeretem, ha a bolha köhög - és elfordította a fejét. Nem úgy folyt le ez a
               vacsora, ahogy képzelte. Még meg sem ették a farsangi fánkot, már idegenek jöttek.
               Gallovich bemutatta egyik barátját, az leült és velük ivott. A parfait-nál két nő
               szemtelenkedett be, konfettit dobott Jancsira. Ettől a szája olyan ízű lett, mint a
               fűrészpor.</p>
				<p>Asztalbontás után, amikor a főpincér végighordta a cigarettákat és szivarokat egy égő
               gyertyával, hogy a vendégek a lángjánál gyújthassanak rá, Elekes félrevonta Jancsit,
               aki természetesen rendelkezésére állt, ötven dollár erejéig. Töttösi és Indali
               szintén kapott valamit. Erre elmentek táncolni. Elekesért is benézett a szőke
               macskája, egy kis pincevirág, kinek sárga púderes arcán átütköztek a szeplők.
               Gallovich töltötte a nőkbe a pezsgőt, s azzal szórakoztatta őket, hogy időnként
               fejére tette az ökörfejet.</p>
				<p>Hajnal felé ez a rohadt alak átvitte poharát egy másik asztalhoz, ott ivott a nőivel.
               Jancsi magára maradt. Táncolni nem volt kedve. Csupa új pofa lézengett itt, akit nem
               ismert, mert ennek a bárnak a közönsége hetente változott.</p>
				<p>Elekes átizzadt gallérban jött vissza a táncból. Jancsi megragadta kezét s nem
               engedte el.</p>
				<p>- Hiába - sóhajtozott -, hiába...</p>
				<p>- Kutya van a tojásba - folytatta Elekes.</p>
				<p>Jancsi hallgatott. Nem is tudott volna mit mondani. Már eldicsekedett mindennel, a
               dollárokkal, az ötszobás lakással, Daisyvel, valami kielégületlenséget érzett.
               Ezeket a fickókat nem lehet meglepni semmivel.</p>
				<p>Száraz kezével dörzsölgette a homlokát.</p>
				<p>- Te, Elekes - szólt egyszerre -, volt aztán nekem még valakim. De te arról nem is
               tudtál. Akkor, mikor feljöttem Pestre.</p>
				<p>- Az a színésznő?</p>
				<p>- Nem. Akkor volt, de nem az. Tudod ki volt? Egy cseléd.</p>
				<p>- Ojjé.</p>
				<p>- Te, Elekes: egy cseléd, egy egész közönséges cseléd - és fölállt és kiabált, mert a
               szaxofon is rettenetesen lármázott. - Haj, de micsoda pötty volt az. Jó bőr. Szűz
               volt.</p>
				<p>- Na ne mondd.</p>
				<p>- Te, öregem: egy repedtsarkú szolgáló. Piszkos és ronda. De jó volt, tyhű de jó
               volt.</p>
				<p>Elekes a díványra könyökölve játszott az ezüst cigarettatárcájával, unta barátját, s
               örült, mikor a függönyön újra bekandikált a szőke macska, és táncolni hívta.</p>
				<p>- Elekes - ordított Jancsi torkaszakadtából. - Elekes - és karjait kitárta utána.</p>
				<p>De szavát nem lehetett hallani. A jazz-band dobjai most oly
               vadul pörögtek, mint hajnalkor, a katonai kivégzéseknél.</p>
				<p>Egy darabig még állt, kitárt karokkal, aztán leroskadt székébe. Egész egyedül volt,
               egész üres volt, nem maradt semmije. Undorodott ettől a bandától. Föltápászkodott, a
               mosdóhoz ment, meglocsolta fejét, visszajövet pedig a folyosón a főpincértől a
               számlát kérte. A főpincér villámgyorsan számolt. Akkora összeg jött ki, hogy Jancsi
               nyomban kijózanodott. Figyelmeztette a főpincért, hogy ő nem részeg. Vita támadt,
               hogy mennyi pezsgő fogyott. A tulajdonos odahozatta az összes üres palackokat,
               magyarázta, hogy az urak különasztaloknál is mulattak a hölgyekkel. A
               dollár-átszámításnál is volt némi nézeteltérés, mire a Pester Lloyd
               esti lapjából az utolsó zürichi árfolyamokat szegezték ellenébe. Jancsi odadobta
               a pénzt.</p>
				<p>Egynegyed hatkor ért a szállodába. Miután itt is fizetett, alig maradt pénze.
               Meghagyta a portásnak, hogy csomagját küldje ki a vonathoz, a nyolcórás bécsihez.</p>
				<p>Nem feküdt már le, a Duna-parton szellőztette fejét. Végigsétált az elhagyott Rákóczi
               úton. Egy lélek se járt itt. Mennyivel sötétebb volt Pest, mint Bécs. Megint csak
               elunta magát, valami kávéházat keresett. De a kávéházak még nem nyitottak. Lecsapott
               a Józsefvárosba, azokba a görbe, párhuzamos utcákba, melyeket mindig szeretett
               elnézegetni. Itt is döglődött már a forgalom, nem szólt a zene, a sarki
               kávémérésekben söpörtek, az utcai nők, akik átfáztak az éjszakai munkától, állva
               itták tejeskávéjukat. Künn csak a legelszántabbak, a legszorgalmasabbak
               kóvályogtak.</p>
				<p>Jancsi lefelé bandukolt egy ilyen utcán, mindig lejjebb és lejjebb, s fütyörészett,
               arcát az égre fordítva belefütyült az égbe. Az ég, mely délután oly csodás színekben
               játszott, elfeketedett, hófelhők takarták, lassan hullongott a dér télikabátja
               prémjére. Valahol, az utca közepe táján, ahol egy üres telek van évek óta
               beépítetlenül, azzal szemben, egy vityilló előtt még álldogált egy nő, már nem
               fiatal, túl a negyvenen, odatámaszkodva a kapufélfához, vastag, szalonnás arcán
               valami állati unalommal. Kezei, melyek valaha uborkát savanyítottak, lógtak. Csakhogy
               ez a nő - egészen meglepően - kötényt viselt és tarka parasztkendőt a haján. Azok
               közül való volt, akik itt ezzel a népies viselettel a nyugalmas otthonról, a
               boldogságról meg a jó kis takaros gazdasszonykáról való be nem teljesült álmokat
               akarják fölgyújtani hajnalban, a gyárba iparkodó, faluról származó munkásoknak és
               szombaton este a mulatozó mesterlegényeknek kibőjtölt képzeletében. Nem is merte
               volna megszólítani az elegáns fiatalurat, hisz az ő törzsközönsége nem ilyenekből
               telt ki.</p>
				<p>- Hű - gondolta Jancsi, mikor már pár lépéssel elhaladt előtte -, de furcsa lenne, hű
               - gondolta még egyszer -, de szörnyű lenne.</p>
				<p>Sem gyorsabban, sem lassabban nem ment ekkor, de a nő, aki a kapuban strázsált,
               kitalálta, hogy milyen gondolat futott át most az agyán, és már egész bátran a háta
               mögé lopódzott s valami megmagyarázhatatlan hangon így szólt:</p>
				<p>- Tessék bejönni, nem bánja meg.</p>
				<p>Ezt pedig oly borzasztóan mondta - hangsúlyában valami pajkossággal és visszataszító
               bizalmassággal -, hogy a fiú megállt. Oda se pillantott még, háttal volt neki, de
               hallotta, hogy a nő beosont előre a vityilló kapujába, mely már nyitva volt. Jancsi
               követte.</p>
				<p>Az udvar legmélyén valami félszer vagy fáskamra mellett lakott, a szobája ajtaja
               kifelé nyílt az udvarra s csikorgott a fagytól. Egy lámpa virrasztott az asztal
               közepén, bordó bársony takarón. Amikor a nő fölcsavarta a lámpát, Jancsi egy díványt
               látott, egy törülközőt, egy párnát s a falon Vilmos császár arcképét, az összes
               érdemrendjeivel.</p>
				<p>Később, hogy virradt, és az ablakon bekomorlott a szürke februári reggel, ide-oda
               járkált, cigarettára gyújtott, s a nőnek is dobott egy osztrák dritte Sorte-t.Az utánahajolt, mert a cigaretta lepottyant a földre,
               megtörölte ingével, eltette. Sohasem cigarettázott.</p>
				<p>Jancsi kutakodott a holmijában, turkált itt és ott, kíváncsian. Az asztalon
               fölfedezett egy kopott, zöld bársonyba kötött, sárgaréz-cifrás könyvet, melynek
               lapjai, mihelyt kinyitotta, széthullottak. A nő emlékkönyve volt. Olvasgatta. Már
               telis-tele írták jókívánatokkal, a klasszikusokból merített, közkeletűvé vált
               életbölcsességekkel, olyan aranymondásokkal, melyek többnyire hasonlatokat idéznek,
               vagy jelképeket, az élet hajnalát és a reménység horgonyát.</p>
				<p>Úgyszólván az egész emlékkönyvet végigböngészte. Azt a kis időt a vonatindulásig itt
               kellett agyonütni valahogy.</p>
				<p>- Ki írta ezt? - mutatott egy oldalra.</p>
				<p>- Egy barátné.</p>
				<p>- Mikor?</p>
				<p>- Már régen.</p>
				<p>- Hát ezt?</p>
				<p>- Egy ismerős Gyöngyösről. De vendég is be szok néha írni. Írj be te is.</p>
				<p>- Mit.</p>
				<p>- Találj ki valamit.</p>
				<p>Tintát hozott egy butykosban, tollat, valami rozsdás tollat. Jancsi ezt félrelökte, s
               kicsavarta új Waterman-jét.Valamin tényleg törte a fejét.</p>
				<p>- Hogy hívnak?</p>
				<p>- Piskeliné - felelte a nő, mint egy rendőrségi kihallgatáson a detektívnek.</p>
				<p>- Özvegyasszony vagy?</p>
				<p>- Nem - erősködött -, Piskeliné, a Piskeli Józsiné.</p>
				<p>- Hát él még az urad?</p>
				<p>- Erdélyben, kárpitos. Nem akar elválni.</p>
				<p>- Mindegy. Nem ezt kérdeztem. Mi a keresztneved?</p>
				<p>- Ilona.</p>
				<p>Jancsi erősen ráncolta a homlokát, még mindig gondolkozott, kezében a fölemelt,
               írásra kész aranytollal, aztán írt, gömbölyű, rajzos betűkkel, oly gondosan, mint egy
               szépírási irkába:</p>
				<p>Ezt írta:</p>
				<p>Zöld erdőben járkáltam, </p>
				<p> Kis ibolyát találtam, </p>
				<p> Kis ibolya azt mondta, </p>
				<p> Legyen boldog, Iluska!</p>
				<p>Nevét is odaírta alája, a teljes nevét, s azt is - nem tudni miért - egy
               fölkiáltójellel, mint a verset, aláhúzva,</p>
				<p>így:</p>
				<p>
               Patikárius János!
            </p>
				<p>Megszárította a nedves írást a lámpa üveghengere fölött, az emlékkönyvet átnyújtotta
               a nőnek, aki megköszönte.</p>
				<p>- De gyönyörűen írsz - mondta. - Te biztosan valami hivatalnok lehetsz, vagy
               jogász.</p>
				<p>Jancsi épp elérte a vonatját.</p>
			</div>
			<div type="chapter">
				<head>A RÉMÜLET</head>
				<p>Vizy Kornél államtitkárságáról egyre határozottabb formában beszéltek. A jelölt a
               kormány teljes bizalmát bírta. Sokszor már úgy volt, hogy a kinevezés másnap
               megtörténik, de az ügy megakadt, elaludt valahol. Erre piszkálgatni kezdték, és újra
               föllobbant. Elsősorban Tatár Gábor meg a barátjai szorgoskodtak. A parlamenti
               folyosóról, a pártkörökből azt a választ kapták, hogy minden rendben van.</p>
				<p>Közben kitavaszodott. A krisztinai gesztenyefákon ismét megjelentek a fehér
               virággyertyák, az alagút tojásdad biedermeier kerete zöld lombokat mutatott az
               április aranyporában, s a vargák ismét kiálltak a műhelyeik elé régies, céhszerű
               bőrkötényeikben.</p>
				<p>Vizyné nagyszombat délutánján a föltámadási körmenetre ment. Az Attila utcából nézte
               az ősi templomot, melyben hajdan Széchenyi István örök hűséget esküdött Seilern
               Crescentiának. Már lassan megindultak a zászlók, a tömeg fölött sétálva, mintegy
               maguktól járva, mikor odalépett hozzá Tatár Gábor, s gratulált neki mint
               államtitkárnénak.</p>
				<p>Másnap az újságok közölték a kinevezést.</p>
				<p>Vizy legnagyobb álma beteljesedett: államtitkár lett, nem igazi államtitkár, ahogy
               remélte, csak helyettes, de olyan széles ügykörrel, hogy becsvágya kielégült.</p>
				<p>A húsvéti ünnepeken egymásnak adták a kilincset a gratulálók. Ezeket méltó módon
               fogadhatták. Lakásukat a várakozás hosszú hónapjai alatt kicsinosították. Egy
               kristálycsillár lógott a mennyezetről, s a falikarok, melyeknek villanygömbjeit piros
               selyemsipkák borították, színpadi fényt szórtak az új tapétákra. Állandóan az
               asztalon álltak a konyakos palackok, szivarok, cigaretták. Vizy már állami autón
               robogott a háza elé.</p>
				<p>Most nem lehetett tovább halogatni az estélyt sem. Össze kellett hívniok barátjaikat,
               akiknek annyira le voltak kötelezve. A háború óta egyetlenegy nagyobb estélyt sem
               adtak. Mikor lajstromot készítettek azokról, akiket okvetlenül meg kell hívni,
               kiderült, hogy legalább huszonöt-harminc vendégre számíthatnak. Vizy “súlyt
               helyezett” rá, hogy az estély méltó legyen az alkalomhoz.</p>
				<p>Az asszony arra is gondolt, hogy még egy cselédet fogad a régi mellé. De egyelőre nem
               volt cselédszobája, a konyhában pedig ketten nem alhattak.</p>
				<p>Május végén, egy lanyha, derült napon tartották meg az estélyt.</p>
				<p>Ekkor már az egész ház vendéglővé és cukrászdává alakult. Etel a száraz süteményeket
               vállalta, Stefi a tortákat.</p>
				<p>Délután befejeződött a napokig tartó hajsza, megkezdődött egy másik sürgés-forgás. A
               vendégek elhelyezését úgy oldották meg, hogy a dolgozót, ebédlőt, szalont csaknem
               teljesen kirakták, ebben a három szobában terítettek föl. Moviszterék és Drumáék
               kölcsönadták az ezüstjeiket, a székeiket.</p>
				<p>Vizy Kornél háza ragyogott.</p>
				<p>Amikor este Ficsor az ünnepi egyenruhájában kinyitotta a kaput, és beengedte a
               vendégeket, látni lehetett a lépcsőházat, mely a tetővilágításával egyetlen kis zárt
               palotává varázsolta a házat. A lépcsőkön piros gyökérszőnyeg futott az első emeletig.
               Itt a legmagasabb lépcsőfokon állt a házigazda szalonkabátban és nagyon
               szeretetreméltóan, integetve az érkezők felé, szinte fiatalabbá válva, megszépülve a
               tudattól, hogy mindent elért, amit életében elérhetett.</p>
				<p>Minisztériumi barátjai jöttek, az ismerősei, akikkel üzleti ügyek kötötték össze,
               néhány katonatiszt és pap, Tatár Gáborék, a két lányukkal, Jancsi frakkban érkezett.
               Nagy virágkosarat hozott Angéla néninek. Pont kilenckor haladt föl a lépcsőn a
               miniszter, az ő reszortminisztere, a feleségével. Vizy pár lépcsőfokkal eléjük
               sietett, kezet csókolt a kegyelmes asszonynak, valamit mondott a miniszternek, ezen
               mind a ketten hahotáztak, aztán bekísérte őket. A többi vendégeket már, mint
               pót-házigazda, csak Druma fogadta.</p>
				<p>Etel és Stefi szolgált ki, úriszobalánynak öltözve, fehér kötényben, fejükön
               bóbitával. Anna a konyhában maradt. Ő a rántott csirkét sütötte, zsírral locsolgatta
               a fiatal libákat, hogy szépen piruljanak.</p>
				<p>Ezek a lányok, akik ki-bejöttek a tálcákkal, időnként hírül hozták, hogy mi van benn.
               A méltóságos asszony a miniszter mellett ül, lila bársonyruhájában, fülében azokkal a
               nagy, gyöngyös aranykarikákkal, a méltóságos úr a miniszternének udvarol, Jancsi
               kérem a doktornénak. Most a miniszter szónokolt, aztán Tatár méltóságos úr, aztán
               Druma, végül Vizy. A taps, az éljenzés meg-megújult.</p>
				<p>Miután Etel bevitte a májusi bort is, és kihozta a tálakat, ezt újságolta
               Stefinek:</p>
				<p>- A nagyságák már bementek a szalonba.</p>
				<p>- Mit csinálnak?</p>
				<p>- Beszélgetnek.</p>
				<p>- Miről?</p>
				<p>- Hát miről? A cselédekről.</p>
				<p>- Másról se tudnak azok beszélni - szólt Stefi, elbiggyesztve száját.</p>
				<p>- Együnk - indítványozta Etel.</p>
				<p>Ölébe vett egy pecsenyéstálat, kézbefogta a liba püspökfalatját, és harapdálni
               kezdte. Stefi késsel, villával evett, finoman.</p>
				<p>- Maga miért nem eszik? - kérdezte Etel Annát.</p>
				<p>- Majd eszek.</p>
				<p>- Mit spórol nekik? - biztatgatta Etel. - Ne sajnálja őket.</p>
				<p>- Most van maguknak - szólt Stefi is.</p>
				<p>- Az - gyökintett Etel. - Maguknál is nagyban megy a rongyszedés. Tarkát nem is
               szednek. Nemsokára majd inast meg szakácsot tartanak.</p>
				<p>- Komornyikot - tette hozzá Stefi gúnyosan mosolyogva -, úgy, mint nálunk volt, a
               gróféknál.</p>
				<p>Etel csemcsegett.</p>
				<p>Stefi a tűzbe bámult.</p>
				<p>- Nálunk a komornyiknak télen még az újságokat is meg kellett melegíteni.</p>
				<p>- Mért?</p>
				<p>- Mert kívülről hozták, és hidegek voltak. Az öreg gróf egyszer visszaküldte a
               komornyikkal, hogy melegítse meg. Aztán mindig meg kellett melegíteni. És tudja,
               Etel, hogy mivel tüzelt a szakács a háborúban, mikor nagy láng kellett neki? Zsírral.
               Merőkanálszámra dobta a tűzre. Úgy ám.</p>
				<p>- Mit fáj az magának? - kérdezte tőle Etel, tele szájjal.</p>
				<p>Rágta a csirkék nyakát, feltörte koponyájukat, hörpintgette belőle a velőt.
               Kenyérbeleket mártott a lébe.</p>
				<p>- Jól tették - helyeselt. - Ha tehették. Legalább magának is jutott. Az a fő, hogy
               legyen mit enni. Az embernek úgy sincs egyebe, csak amit megeszik.</p>
				<p>Etel még mindig nem fejezte be vacsoráját. A tányérokról kivett egy-egy csontot is,
               leszopogatta. Nem utálta ő az urak száját. Összeöntögetett magának egy kis bort a
               különböző poharakból, és ivott.</p>
				<p>Benn megzendült a zongoraszó.</p>
				<p>Etel kitárta a konyhaajtót, hogy jobban hallja. Bólintgatott a muzsika ütemére, a
               fehér bóbitájával, mint egy kövér, öreg angyal.</p>
				<p>Már táncoltak. Etel meg Stefi félrehúzta az asztalokat. A párok nem fértek el, sokan
               az előszobába szorultak. Jancsi is kilebegett Moviszternével. Csupa tréfából
               áttáncolt a hálón át a lakásba, körbe-körbe.</p>
				<p>Egyszer, mikor a fürdőszobába értek, az úrfi magához szorította a párját, belecsókolt
               a nyakába. A szép doktorné fölkacagott búgva.</p>
				<p>Anna, aki az előszobában ácsorgott a tűzhely lángjától piros füllel, meghallotta ezt.
               Odatekintett. Vissza akart futni a konyhába, de nekiment a falnak. A lámpák valami
               kancsal fénnyel föllobogtak.</p>
				<p>Különben a mulatság sokáig tartott. Csak Moviszter szökött meg mindjárt vacsora után,
               a többiek maradtak. Még a miniszter se mozdult. Kitűnően érezte magát. Mindenki
               kitűnően érezte magát. Talán azért, mert a miniszter is kitűnően érezte magát.</p>
				<p>Derűs, könnyed lárma zizegett. Nem vitatkoztak, hanem fölolvadtak, elterpeszkedtek
               egy diadalmas jóérzésben. Kis pletykák sisteregtek, hogy ki vált el, ki halt meg, ki
               kövéredett és ki soványodott meg, s az emberek, akik egy-egy bizonytalan ismerősüket
               összetévesztették egy másikkal, miután értesültek, hogy az, akire gondoltak, nem az,
               hanem egy másik, s aki elvált, már másodszor nősült, s az, akit élőnek képzeltek, már
               régen halott, és a sovány tulajdonképpen kövér, és a kövér tulajdonképpen sovány,
               elhelyezvén az illetőket agyuk megfelelő rekeszeibe, megnyugodtak.</p>
				<p>Vizynét egyre jobban izgatta vendégeinek vidámsága. Ideges ásításokat nyelt le
               torkába. Kimerült a többnapi háziasszonyi teendőktől, de főként az üres
               gratulációktól, melyekre éppoly üres szavakkal kellett válaszolnia. Figyelte az urát
               a füstön át, ki messze tőle a harmadik szobában a miniszter körül buzgólkodott, s
               bókolt a hölgyeknek azzal a hazug kedvességgel, melyből annál több marad, minél
               inkább pazarolják.</p>
				<p>Valahol az ablakmélyedésben rábukkant egy csinos, szőke bécsi asszonykára, akivel ma
               este még nem beszélt. Ez valami nagyvállalkozó felesége volt. Minthogy nem tudott
               magyarul, nem vehetett részt az általános társalgásban, s így épp úgy el volt
               szigetelve, mint ő. Vizyné leült melléje. Nagyon részletesen elmesélte neki - németül
               - a kisleánya halálát. De ezt már annyiszor elmesélte, hogy most csak kopogó, gépies
               szavait hallotta, még a fájdalom vigasztalását sem érezte. Az ingaórát nézegette,
               alig várta, hogy menjenek.</p>
				<p>Háromkor a miniszter fölkelt. Vastag füst volt. A kék göngyölegek egészen eltakarták
               a csillárt, nem is világított jobban, mint novemberi éjszakákon a ködben egy utcai
               gázlámpa. Vizy az asztal szélén bóbiskolt, lógó fejjel. Hallgatta, hogy kordul a
               miniszter autója, hogy pihen el lassanként a távozók lármája. Minden jó volt,
               gondolta, minden szép volt, csakhogy ez is megvolt. De már csuklott. Szódabikarbónát
               vett be és lefeküdt.</p>
				<p>Az asszony ott maradt az asztalnál. Szemlélte ezt a pusztítást. Szeszélyes, futurista
               színfoltokban rémlett eléje egy üvegtányérkán a baracklekvár sárga maszatja és egy
               késpalló, káposztásrétes és sajtharang, fogpiszkáló és mayonnaise,bagólé és májusi bor, a szagos mügével. Szeretett volna ismét
               rendet teremteni, vagy lesöpörni mindent a kezével. Annyira fáradt volt, hogy azt
               kérdezgette magától, miért is esznek az emberek.</p>
				<p>Bejött a három cseléd, kiszellőztetett velük, Stefit és Etelt fölküldte. Anna ott
               motozott az asztalon, az orra előtt. Fölemelt egy kancsót, aztán megint
               visszatette.</p>
				<p>- Hagyja - lamentált Vizyné, eltakarva tenyerével a szemét. - Úgy unom már, látni se
               szeretem. Az Isten áldja meg, ne zörögjön. Csukja be az ablakokat, és menjen maga is
               aludni. Majd holnap leszed. Ne zavarjon. Reggel pedig föl se keltsen. Aludni akarok
               sokáig.</p>
				<p>Az ura az égő villanynál horkolt. Ó kikapcsolta ruháját, odadobta valahová, szinte
               beleugrott az ágyba.</p>
				<p>Alig öt percre rá - nem, még annyira sem - az ebédlő ajtaja kinyílt, s belépett Anna.
               Anélkül, hogy lámpát gyújtott volna, ismét babrált az asztalon, talán mégis le akarta
               szedni, hogy reggel ne legyen annyi dolga. A sok kacaj, terefere után nagy csönd volt
               itt, benn az úr fűrészelő horkolása csak még nagyobbá tette.</p>
				<p>Egyszerre oly zaj dördült végig a földúlt szobákon, mintha pisztollyal lőtték
               volna.</p>
				<p>Anna, aki nem ismerte az idegen bútorokat, feldöntött egy tölgyfaszéket, Moviszterék
               egy székét, az teljes hosszában elvágódott a padlón. Várt, hogy mi lesz. Gazdái az
               első, mély álmukat aludták, nem ébredtek föl.</p>
				<p>A szomszédban egy kutya vonított a teleholdra, ott nem messze tőlük, a Tábor utcában
               a Hattyú, az a nagy, fehér kutya, amelyiket ismert. Anna ide-oda lépegetett.
               Visszaszaladt a konyhába, evett valamit a sötétben, gyorsan és mohón, ami véletlenül
               keze ügyébe esett, egy rántott csirke combját meg sok-sok süteményt.</p>
				<p>Utána az előszoba ajtajára borult, mintha ki akarna innen menni valahová. De mást
               gondolt, hangosan a fürdőszobába futott, onnan a sárga tapétaajtón a hálóba.</p>
				<p>Vizyné arra ébredt, hogy az ágya szélén valaki ül.</p>
				<p>Kicsit fölemelkedett a párnáról, kinyitotta álomittas, nehéz pilláit, s bámulta ezt
               az alakot. A kétes holdfényben olyan volt ez, mint valami szellem, ezüst párával
               körülvéve. Nem rettent meg tőle. Az illető a bal kezével megfogta az ő kezét.</p>
				<p>Tágra nyílt szemeik egész közelről egymásra meredtek.</p>
				<p>- Mit akar? - suttogta Vizyné. - Anna? Maga az? Menjen aludni.</p>
				<p>A jövevény nem felelt, csak ült, csak fogta a kezét, nem engedte el. Lassan mozgott,
               s pusztán ettől a furcsa lassúságtól borzadt meg, mert oly lassan mozgott, oly
               lassan, hogy azt nem lehetett kivárni.</p>
				<p>Vizyné a még szabad karjával a leány nyakához kapott, hogy eltaszítsa, ellenben oly
               ügyetlenül lökte el, hogy csak még jobban magához szorította, valósággal ölelte
               már.</p>
				<p>- Kornél - sikoltott egyszerre. - Kornél. Ki ez itt? Kornél, segíts. Segítség,
               segítség.</p>
				<p>Akkor már egy ütést érzett a mellén, egy hatalmas ütést, amilyent még nem érzett.</p>
				<p>- Őrült - mondta aléltan, és visszaesett párnájára.</p>
				<p>Vizy, akinek a feje elnehezedett a bortól és álomtól, motyogott valamit, de már
               kiugrott az ágyból, ott állt a szoba közepén, hosszú, térdén alul érő hálóingben.</p>
				<p>- Mi az? - ordított. - Ki az? Segítség. Gyilkos, gyilkos.</p>
				<p>A kés fényét pillantotta meg, a pengét, a nagy-nagy konyhakést, azzal hadonászott a
               leány. De hogy ki van itt, mit művelt, hogy férfi-e vagy nő, arról fogalma sem volt.
               Csak azt látta, hogy valaki a szalon ajtaja felé oson, menekülni próbál. Utána
               vetette magát, és dulakodva visszacipelte. Nehéz közelharc volt. Anna megrémült, hogy
               bántani akarja őt, s éppúgy félt, mint a gazdája. A testi munkától izmos bal karjával
               átkapta derekát. Gáncsolta és teperte. Rövid ideig birkóztak. Vizy a fehér díványnál
               elvesztette egyensúlyát, a díványra bukott, innen le a földre. A leány vad dühvel
               mellére térdelt, és döfte, szúrta, ahol érte, a mellét, a hasát, a torkát. Aztán a
               kést a sarokba hajította. Nem törődött semmivel. Áttántorgott a szalonba.</p>
				<p>Megmosta a kezét a vízvezetéknél, szappannal, majd visszajött a szalonba. Valami
               csöpögött a másik szobában is, csipp-csöpp, mint a vízvezeték, amikor nincs elzárva a
               csap, és szivárog, csipp-csöpp, csipp-csöpp. A vér csurgott. Horkolt az úr,
               mozgolódott, egyre halkabban morgott. Anna ledőlt a hencserre, s elaludt.</p>
				<p>Reggel hatkor a kapujuk előtt csöngetett a szemetes. Indult, hogy kiadja a szemetet,
               s utána majd takarítson. Fényes hajnal volt. Szemeit dörzsölgetve nézte a lakoma dús
               roncsait, ezt a cirkuszi összevisszaságot, még mindig nem tudva, hol van, hogy került
               ide. Most megállt, és már nem ment tovább. A hálószoba két ajtószárnya be volt
               hajtva, csak egy ujjnyi rés maradt. Úgy látszik, ő vonta be maga után, amikor
               kitámolygott onnan. Nem mert benézni. Hallgatózott. Semmit se hallott, csak a
               csöndet, a mélységes csöndet.</p>
				<p>Ekkor két tenyerét arcára tapasztva, eliszonyodott magától. Úgy félt, hogy szíve
               jéggé dermedt. Kapkodva szedte rongyait, összekötötte a batyut. Ki innen, menekülni
               hamar, el innen. A ház a muri után még aludt. A padlásra is futhatott volna, vagy
               talán a pincébe, elbújni a mángorló mögé. De attól tartott, hogy a lépcsőházban
               valaki leselkedik rá. Batyuját ledobta.</p>
				<p>Kinyitotta az Attila utcára néző összes ablakokat, hogy ne legyen olyan egyedül. Már
               énekeltek a rigók, füttyel köszöntötték ezt a gyönyörű nyári reggelt. Csilingeltek a
               villamosok is, a sváb asszonyok a szomszédos házakba vitték a tejet.</p>
				<p>Tizenegyig senki se zavarta. Gubbaszkodott a hencseren, térdére könyökölve. Tizenegy
               után valaki csöngetett a külső ajtón, sokáig csöngetett, mindenáron be akart
               jönni.</p>
				<p>- Alszanak - kiabált föl ennek a valakinek Ficsor. - Mit csönget annyit? Hozza le,
               majd én átveszem.</p>
				<p>Viatorisz kis fűszeres inasa volt, aki ilyenkor szokta föladni a fűszert. A házmester
               még ezt mondta neki:</p>
				<p>- Nagy mulatság volt itt az éjjel.</p>
				<p>Moviszterné a zongorához ült, amint szokott ilyenkor, és játszott, énekelt a feje
               fölött. Csengett a telefon. Anna fölemelte a kagylót, de visszatette. A telefon
               csengője aztán folytonosan berregett.</p>
				<p>Úgy délután kettő felé zörögtek az ajtón.</p>
				<p>- Nyissák ki. Nem hallják? Nyissák már ki. Még alszanak? Az nem lehet. Meg kell nézni
               az utcáról.</p>
				<p>Az Attila utcából is fölszóltak:</p>
				<p>- Hé, valaki. Ki van ott? Ott van valaki. Biztosan van ott valaki. Az ablakokat már
               kinyitották.</p>
				<p>És egyre több hangot lehetett hallani, itt meg ott, mindenütt.</p>
				<p>- De ha mondom, hogy nem mentek el, nagyságos úr. Azt nekünk látnunk kellett volna.
               Anna, Anna. Alszol? Föl kell kelteni. Csak dörömböljenek. Dörömböljenek jobban.
               Törjék be az ablakot. Az ajtót törjék be, az ajtót. Feszítsék föl.</p>
				<p>- Azt nem szabad - mondta Druma hangja. - Tüstént szaladjon rendőrért.</p>
				<p>A biztos úr megérkezett. Hallotta, milyen cécó volt itt az éjszaka. Előbb ő is
               csöngetett, kulccsal kopogtatta a kilincset, de gyanúsnak találván az esetet,
               lakatosért küldött. Az feltörte a zárat.</p>
				<p>Két tanút kért maga mellé, Druma nagyságos urat meg a lakatosmestert, azokkal meg
               Ficsorral lépett be az előszobába.</p>
				<p>- Mondtam, hogy itt van valaki - bizonykodott a házmester, s megpillantotta Annát,
               aki már állt a hencser mellett. - Hát te itt vagy? Mért nem nyitsz ajtót? Süket
               vagy?</p>
				<p>A rendőr ügyet se vetett rá, ment dobogva a hatalmas lépéseivel a hálószoba felé.</p>
				<p>Belökte a két ajtószárnyat, s ott egy városligeti borzalomkamra minden iszonyata
               tárult a szeme elé.</p>
				<p>Ő maga is visszahőkölt. Most először fedezett föl ilyen gyilkosságot.</p>
				<p>Futólépésben rohant a lány felé, megragadta a vállát, s magáról megfeledkezve teljes
               erejéből rázta:</p>
				<p>- Te voltál?</p>
				<p>Anna lesütötte szemét, mint aki vall.</p>
				<p>- Mért tetted? - ordított rá a rendőr, szélesre tátva nagy száját a harcsabajuszával,
               és a szeme kidülledt. - Föl fognak akasztani - üvöltötte, szinte magán kívül,
               kimondván az ítéletet, mint az első fórum.</p>
				<p>Anna tudta ezt. De most szívét, mely megfagyott az éjszakai halálos szorongásban,
               egyszerre mégis valami melegség járta át, mint a tavaszi szellő, hogy tegezték, hogy
               ez a paraszt rendőr, aki olyan volt, mint a legények a falujában, tegezte őt, s nem
               is látta benne a hivatalos személyt, aki kötelességét teljesíti, csak valakit, aki az
               ő vére, aki az ő atyjafia.</p>
				<p>Az előszobában egy csomó ember verődött össze a háziakból, idegenekből. Ezek
               bekukucskáltak az ebédlőbe. A rendőr erélyesen kiutasította őket:</p>
				<p>- Oszoljanak - mondta. - Gyilkosság. Mindenki hagyja el a lakást. A törvény nevében.
               Házfelügyelőné, zárja be a kaput. Senki se mozdulhat a házból. Maga felelős érte.</p>
				<p>Antal bácsi, Szűcs Antal bácsi, a sarki őrszem, akit Anna is ismert, intézkedett.
               Megnyugodva nézték mindnyájan. Jólesett látni az élet roppant tébolya és
               érthetetlensége mellett, a vér e részegségében ezt az egyszerűséget és józanságot, az
               erő és hatalom képviselőjét, amint biztosan járt-kelt, amint csattogott a kardjával,
               amint ennyi jaj és betegség közepette kimagasodott ez a nagydarab egészség, a széles
               vállával, a rendőr, a tagbaszakadt, kövér rendőr, a társadalmi rend pillére.</p>
				<p>- Hol a telefon? - kérdezte Annát.</p>
				<p>Az a fejével arrafelé biccentett, ahol volt.</p>
				<p>- Halló - szólt a rendőr. - Egykerületi kapitányság...? Halló... halló... Szűcs
               Antal, 1327-es rendőrőrmester, alázattal jelentem a fogalmazó úrnak... Gyilkosság
               történt... kettős gyilkosság... Attila utca 238, első emelet... Vizy... Mi a másik
               neve...? Gornél... Igenis... Kornél... Mind a kettő meghalt... A tettest elfogtam...
               A helyszínt fönntartom... Igenis - fogadta a fogalmazó rendelkezéseit -, igen...
               igen... igen... igen... igen... igen... igen...</p>
				<p>A lányt a szalon kályhája mellé kísérte, odaállította a fal felé, hogy meg ne
               ugorhassék, s ettől kezdve egyik szeme a gyilkoson volt, másik az ajtón. Levette a
               sapkáját, megtörölte homlokát, nagyot fújt az izgalom után. Ficsor megsemmisülten,
               magába rogyva a padlót nézte. Druma és a lakatos suttogott.</p>
				<p>Máris végigsivalkodott az Attila utcán a rendőrautók tülke. Két kocsi jött. Az
               elsőben az ügyeletes tiszt kíséretében egy tanácsos a főkapitányságtól, a
               vizsgálóbíró és a rendőrorvos, a második telis-teli detektívvel.</p>
				<p>- Jelentem alássan a nagyságos tanácsos úrnak - tisztelgett Szűcs Antal,
               vigyázzállásban, összeverve bokáit. - Én, mint az őrszemes rendőr... Ma délután két
               órakor...</p>
				<p>- Ez a gyilkos? - kérdezte a tanácsos, megszakítva a szavait.</p>
				<p>- Igenis - mutatott rá a csendőr -, a cselédjük.</p>
				<p>Csodálkozva nézték az urak.</p>
				<p>Hosszú gyakorlatukban még nem fordult elő, hogy a gyilkos a tett színhelyéről ne
               menekült volna, vagy legalább meg ne kísérelte volna a menekülést. Furcsa volt.</p>
				<p>Gyorsan körülfogták, mintha attól félnének, hogy elszökik, mintha most ők akarnák
               meggyilkolni őt.</p>
				<p>- Jó - mondta a tanácsos.</p>
				<p>Indítványozta a vizsgálóbírónak, hogy tartsák meg a helyszíni szemlét.</p>
				<p>A daktiloszkópus fölfedezett két ép és használható ujjnyomot, mindjárt magával vitte
               a paplant, a párnahuzatot, hogy megrögzítse. A fényképészek fotografáltak.</p>
				<p>Druma bemutatkozott a tanácsosnak, az elbocsátotta őt és a másik tanút.</p>
				<p>Ebben a szalonban, ahol tegnap még kopogtak, mielőtt beléptek volna, a rendőrség
               emberei fesztelenül dolgoztak, pedig túl, a másik szobában a ház néhai urai még ott
               voltak.</p>
				<p>A rendőrorvos a tanácsossal, a vizsgálóbíróval, a fogalmazóval bevonult a hálóba.</p>
				<p>Vizyné az ágyban feküdt hanyatt, egyetlen vérfolt nélkül. Úgy tetszett, hogy csak
               alszik. Szája csukva volt, s körötte kis, hideg mosoly lebegett. A kés egyenesen
               szíve közepébe hatolt, csak egyetlen, nagy sebe volt, nyilván azonnal meghalt, belső
               elvérzés következtében, szenvedés nélkül. Arca valami átszellemült nyugalmat
               sugárzott.</p>
				<p>Vizy a dívány előtt hevert, a földön, egy már megalvadt, fekete vértócsában, kilenc
               sebbel. Nyakán egy köröm nyoma volt, szeme alatt egy hosszú karcolás. Látszott, hogy
               utolsó leheletéig viaskodott. Nehezen halt meg, és - amint az orvos megállapította -
               jóval később, mint a felesége, hosszú haláltusa után. Állkapcáit összeharapta,
               sasorra szigorúan, haragosan emelkedett ki viaszhalvány arcából, mind a két keze
               ökölbe szorult. Majdnem hősi volt ebben a halálon túli erejében: valami szép és
               régies, ami nincs többé.</p>
				<p>Az áldozatokon már mutatkoztak a hullafoltok.</p>
				<p>Akik annyi szörnyűséget láttak életükben, a bűnügyi bizottság tagjai maguk is
               elborzadtak, milyen vadállati kegyetlenséggel végzett velük a gyilkos. Amikor
               egyikük-másikuk átment a szalonba, arcán behozta oda a rémület visszfényét, mint egy
               tükörben. Minden arcon a rémület volt, mert nem értették, hogy mért történt, s
               igyekeztek megérteni. Csak Anna arcán nem volt rémület. Ő sem értette, hogy miért
               tette, de ő elkövette, amit tett, és minthogy már elkövette, ott belül, mélyen,
               nagyon mélyen bizonyára lehetett valami, amiért föltétlenül, szükségszerűen meg
               kellett tennie. És aki belülről lát valamit, az másképpen látja, mint aki csak
               kívülről látja.</p>
				<p>A sarokban megtalálták a kést, félretették, mint bűnjelet. Leltárat készítettek a
               bútorokról, centiméterrel mérték a szobát, széltében-hosszában, fölvették a
               tervrajzát, beléje rajzolták a két holttestet. A doktor diktálta a jegyzőkönyvet.</p>
				<p>Ekkor kijött a tanácsos, utasítást adott a detektíveknek. - Kutassák át a
               szobákat.</p>
				<p>Csak erre vártak. Mint a kopók, melyek egy füttyjelre kirohannak a vadászterületre,
               mind a különböző szobákba rontottak, nyomoztak, csapkodták az ajtókat. Az egyik
               azonnal letépte a hencserről a terítőt, alája bújt, mintha keresne ott valakit.
               Kinyitották a zongorafödelet. Még a vendégséges asztal ételei között is kotorásztak,
               a habostortában, egy üvegkanállal. Nyilván a rabolt pénzt, az ékszereket kutatták. De
               sehol se volt semmi.</p>
				<p>A cselédszobában fölhányták, szétszedték Anna tábori ágyát. Egyik széken meglelték
               összekötött batyuját. A detektív behozta és kibontotta. Ott volt benne minden, amivel
               valaha átlépte ennek a háznak a küszöbét, az a pár rongyos zsebkendő, az a néhány
               fejrevaló kendő, a kézitükör, a vasfésű, a gyermektrombita meg egy papírzacskó
               megszenesedett maróni is, csak a kék kartonruha meg a fűzős férficipő hiányzott
               belőle, azt már régen elnyűtte.</p>
				<p>A detektív jelentette a tanácsosnak:</p>
				<p>- Az ágya se volt megvetve.</p>
				<p>- Ez fontos - mondta a tanácsos. - Jegyzőkönyvbe kell venni. Le se akart feküdni.
               Előre készült rá.</p>
				<p>Most a kályha mellől maga elé vezettette, szembeállíttatta az ablakokból beáramló
               fénynek, a nagy, májusi fénynek s ezt kérdezte:</p>
				<p>- Maga tette?</p>
				<p>- Én...</p>
				<p>- Miért?</p>
				<p>- Én... én...</p>
				<p>- Mi az, hogy én? - mormogott a tanácsos bosszúsan. - Ezt már hallottuk. Azt
               kérdezem, hogy miért tette? Miért?</p>
				<p>- Én...</p>
				<p>- Haragudott rájuk? Bosszút akart állni? Vagy bántották? Valamiért csak tette.</p>
				<p>Anna ráncolta fiatal, de korán-redős paraszthomlokát. És tördelte a kezét.
               Sóhajtozott.</p>
				<p>- Jaj - mondta - jaj - kétszer, s végigsimította haját azzal a modoros-eszelős
               mozdulattal, melyet még az asszonyától tanult.</p>
				<p>A rendőrorvos tárgyalt valamit a tanácsossal.</p>
				<p>Annát az orvos még közelebb állította az ablakhoz. Becsukott tenyerét a lány szeméhez
               tartotta, s elkapta onnan gyorsan, sokszor egymás után, mintha játszanék. Odanyúlt a
               füle kagylója mögé, erősen nyomogatta. Kérdezősködött erről-arról. Leültette egy
               székre, veregette a térdét.</p>
				<p>Akkor vette észre a tanácsos, hogy a lány ingén még két vérfolt vöröslik, akkora,
               mint két pipacs.</p>
				<p>- A baja van - magyarázta az orvos.</p>
				<p>Erre ez a sok férfi, aki ott volt, mind Annára tekintett, aztán félrepillantott,
               férfias szeméremmel.</p>
				<p>- Különben alig véres - mondta a tanácsos, amíg tovább vizsgálgatta, és emelgette a
               karját.</p>
				<p>- Csak itt. Meg itt, ni. Mosakodott? - kérdezte tőle. - Hol mosakodott? Benn majd
               úgyis levetkőztetik - mondta a többieknek.</p>
				<p>Az urak megint beszéltek egymás közt, az urak megint írtak. Mindig beszéltek, mindig
               írtak.</p>
				<p>- Hol volt a kommünben? - faggatta a tanácsos. - Hol szolgált? Kiknél? Mi annak a
               foglalkozása? Nem volt valami kommunista szeretője, valami terrorista, aki olyan
               írásokat adott magának, olyan vörös írásokat?</p>
				<p>Mégiscsak rablógyilkosságot kellett föltételezni, noha ez sem valószínű, mert a
               pénzt, az összes értéktárgyakat rendben találták.</p>
				<p>- Mit vitt el? - vallatta a tanácsos. - Na, mondja meg szépen. Hová dugta? Jobban
               teszi, fiam, ha bevallja. Mi úgyis rájövünk mindenre.</p>
				<p>Kiadta a rendeletet.</p>
				<p>- Motozzák meg.</p>
				<p>- Föl a kezet - vezényelt a rendőr.</p>
				<p>Anna ügyetlenül nyújtotta föl a két karját, a könyökben kissé behajlítva.</p>
				<p>- Egyenesen - igazította a rendőr.</p>
				<p>Most már egyenesebben tartotta a két karját, s a gyilkos lány a legszörnyűbb bűnnel
               tetézve az ottlévőknek egy pillanatig valami régi, félszeg oszlopszentet idézett az
               emlékezetükbe, aki égnek tárt karokkal áll.</p>
				<p>A detektívek hozzáláttak a motozáshoz. Kést, lőfegyvereket kerestek nála.
               Végigtapogatták keblét, szoknyáját. Elöl, hátul.</p>
				<p>- Semmi - mondták -, semmi.</p>
				<p>Be is fejezték már a helyszíni szemlét. Jöhettek a hullaszállítók. A rendőrorvos meg
               a tanácsos aktákat írt alá az asztalon.</p>
				<p>Most a tanácsos odafordult a két detektívhez:</p>
				<p>- Kísérjék be.</p>
				<p>Anna még mindig fölfelé tartotta a két karját, már merőben céltalanul, mert közben
               megfeledkeztek róla. A detektívek intettek neki, hogy most már leengedheti.</p>
				<p>És ezt mondták.</p>
				<p>- Menjünk.</p>
				<p>A lány nem mozdult.</p>
				<p>Erre közrefogták, az egyik detektív a karjához ért. Ő azonban egész könnyedén eltolta
               magától.</p>
				<p>A tanácsos, aki le-fölsétált a szalonban, megállt. Odaszólt a detektívnek:</p>
				<p>- Bilincselje meg.</p>
				<p>A detektív a lány csuklóit egymásra tette, körültekerte a lánccal, mely halkan
               csattant.</p>
				<p>Anna ezt már engedte. Kíváncsian nézte megbilincselt két kezét.</p>
				<p>A bilincs egészen új volt, még fényes is, vékonykahitvány lánc, de azért erős, nem
               lehetett szétszakítani. Vastagabbnak gondolta, meg rozsdásnak, valami ormótlan
               golyóbissal a végén. Mégis, úgy tetszett, hogy ismerte valahonnan, régi időktől
               fogva, talán a népmesékből, amelyekben a királyi palota mellett mindig ott a börtön.
               Már nem is csodálkozott rajta. Közönyösen szemlélte, s úgy állt ott, mint aki már
               régtől fogva viseli, és már régtől fogva megszokta.</p>
				<p>A detektív föltette fekete keménykalapját, s útnak indította. Künn a folyosón
               suttogtak körülötte: “gyilkos... itt a gyilkos...” Stefi és Etel sápadtan hajolt
               előre a második emeleti folyosó korlátján, csapkodta a kezét. Az egész ház
               reszketett.</p>
				<p>Később ugyanezen a lépcsőn két fekete fakoporsót hoztak föl, abba beleemelték az
               áldozatokat, a törvényszéki bonctani intézetbe szállították, a fagyasztóba.</p>
				<p>De alig múlt el az egyik meglepetés, jött a másik. A detektívek egy félóra múlva
               visszarobogtak, Ficsort és Ficsornét is bevitték magukkal a bűnrészesség gyanúja
               alatt, a nyomozás során gyanú támadt tudniillik, hogy egyetértésben vannak a
               gyilkossal, s a rokonok összejátszottak.</p>
				<p>A fölfordult házban Etel házmesterkedett, és Druma vette át a parancsnokságot. Két,
               válaszos sürgönyt küldetett a postára Stefivel: az egyiket a megboldogult asszony
               testvérbátyjához Egerbe, a másikat Jancsihoz, aki már visszautazott Bécsbe. Állandó
               összeköttetésben volt a rendőrséggel, ő fogadta a riportereket is, akik a gyilkosság
               hírére egymás után jelentkeztek, interjúkat kértek tőle, a cselédektől is, a
               megírandó “színes” riportok számára.</p>
				<p>Egyébként mindenki elvesztette a fejét. Moviszter csak ímmel-ámmal tartotta meg
               rendelőóráját, aztán átment Drumáékhoz. A ház lakói a tegnapi mulatság csömörétől
               álmatlanul, fázékonyan bújtak össze. Drumáné tejeskávét, kalácsot adott a
               látogatóknak, akik természetesen folyton ezen a rémségen töprengtek.</p>
				<p>-Nem értem - sopánkodott Moviszterné -, nem értem, akármit csinálok, nem megy a
               fejembe. Egy ilyen lány, egy ilyen becsületes lány...</p>
				<p>- Nekem már régóta nem tetszett - szólt Drumáné. - A szemében volt valami gonosz.
               Alattomos pofája volt.</p>
				<p>- De majdnem egy évet szolgált már náluk. És ismertük mindnyájan. Olyan megbízhatónak
               látszott.</p>
				<p>- Te - mondta Drumáné a homlokára csapva -, most jut eszembe. Nekem volt egy
               kisollóm. Tudod, olyan kicsit görbe körömolló. Nagyon szerettem. Ez a kisolló
               karácsony után eltűnt. Hetekig kerestük a Stefivel, még szóltam is neked, hogy sehol
               se találjuk. Fogalmunk se volt, hogy ki lopta el. Végre itt senki se jár. A Stefi nem
               lop és a te Eteled se. Hát kérlek: ez vitte el.</p>
				<p>- Azt gondolod?</p>
				<p>- Azt, édesem. Meg vagyok győződve. Aki gyilkol, attól minden kitelik. Nem azért
               mondom. Hiszen ismersz bennünket. Nálunk az ilyesmi - hála Istennek - nem játszik
               szerepet. De a fejem teszem rá: ez vitte el.</p>
				<p>- Érthetetlen - dünnyögte Moviszterné. - Az ember félni kezd, nem tudja, kikkel él
               együtt. Szörnyűség.</p>
				<p>Komor, ideges hangulat borult a szobára. Drumáné az ölébe vette kisfiát, megcsókolta,
               borzongva tekintett körül a fényes, polgári kényelemmel berendezett ebédlőben. Az
               ura fölkelt. Ő a délutáni élményétől, a rettenetes képtől, melyet tulajdon szemével
               látott, még mindig nem tudott szabadulni, s így szónokolt:</p>
				<p>- Megmérgezték az egészséges magyar nép lelkét. Azok a bitangok, azok a zsiványok.
               Azelőtt ez elképzelhetetlen lett volna. Egy ilyen iszonyúság. De a sok kommunista
               propagandának, az agitátor-iskoláknak itt az eredménye. Ez a bolsevizmus utolsó
               kilengése.</p>
				<p>- Meg a háborúé - tette hozzá Moviszter.</p>
				<p>- Azt hiszem - mondta Moviszterné -, mégiscsak őrült volt. Mert aki épeszű, az nem
               csinál ilyesmit. Végre semmi oka se volt. Nem beszámítható.</p>
				<p>- Nem beszámítható - vitatkozott vele Druma -, ugyan kérem, nagyságos asszonyom. Ezt
               a legkönnyebb mondani. És a két emberélet? Föl kell kötni. Vagy te azt hiszed,
               Miklós, hogy ez csakugyan nem beszámítható?</p>
				<p>- Amikor elkövette, akkor semmi esetre sem. De különben...</p>
				<p>- Hallja? A férje se hiszi, pedig ő orvos. Hogyne, majd legyilkoltatjuk magunkat.
               Kötelet a nyakára. Ha beteg, akkor is pusztuljon. Ki kell irtani, mint egy mérges
               kelevényt. Együtt dolgoztak, mind: Ficsor, az a vörös gazember, a felesége, az egész
               banda. Ezt nem lehet elintézni egy orvosi izével, hogy terhelt, hogy gyönge az
               idegrendszere, ehhez jogászi belátás kell. Mert mi lesz különben a társadalommal?
               Igenis, ki kell égetni a kígyófészket, ki kell irtani mind. Aki a társadalom rendjét
               megbontja, az vesszen. Irgalmatlanul. Akasztani, akasztani...</p>
				<p>A kis Druma az anyja ölében nyafogni kezdett. Anyuskája fölkapta, vitte-vitte, úgy
               csitítgatta. Druma is nyugtalankodott, hol marad oly sokáig az a Stefi, hisz csak a
               Fő utcára szaladt, a postára.</p>
				<p>Most a homályos lépcsőházba belopózkodott egy lány.</p>
				<p>Nesztelenül surrant föl, mint az árnyék, az első emeletre, a falak mentén, nem vette
               észre senki. Megállt Vizyék rendőrileg lepecsételt lakása előtt, csöngetett, többször
               egymás után.</p>
				<p>Percekig várt, majd hogy senki sem jött, leült az ajtó elé, és elkezdett keservesen
               sírni. Etel beszaladt Drumáékhoz:</p>
				<p>- Tessék jönni - újságolta lélekszakadva -, itt a Katica.</p>
				<p>- A Katica? - kérdezték megriadva, mert ezen a baljós napon minden ijesztőnek
               tetszett, egy új szerencsétlenség előjelének. - Ki az a Katica? :</p>
				<p>- Aki a Vizyéknél szolgált azelőtt.</p>
				<p>- Mit akar itt? - idegeskedett Druma. - Mért nem csukta be a kaput? Ki engedte
               be?</p>
				<p>Mindnyájan a folyosóra tódultak. Onnan megindultan és döbbenten szemlélték ezt: a
               cseléd, a régi cseléd fehér szoknyájában, rózsaszín ingblúzában, lakkcipőjében ült
               halott gazdáinak portája előtt, mint a hűség eleven szobra, mint egy visszajáró
               kísértet. Hangosan jajveszékelt.</p>
				<p>- Siratja őket - susogta Etel, s ő is könnyet törölt ki szeméből.</p>
				<p>Mindez valóban oly ríkató volt, oly érdekes és nagyon gyönyörű, akár egy ponyvaregény
               utolsó fejezete. Az a gyülevész népség is megcsodálta, mely betódult az utcáról a
               lépcsőházba.</p>
				<p>Druma leküldte Etelt, hogy az idegeneket távolítsa el, kulccsal zárja be a kaput, a
               lányt meg vezesse föl hozzájuk.</p>
				<p>Katicába nem lehetett lelket verni. Az csak itta a forró könnyeit, sehogy se akarta
               abbahagyni. Etel veregette a hátát. Valósággal támogatnia kellett, mikor a lépcsőn
               fölkalauzolta Drumáék konyhájába.</p>
				<p>Itt leültették a háziak. De alig nyitotta ki a száját, megint elbőgte magát. Azt is
               csak nagy nehezen bírta kinyögni, hogy került ide.</p>
				<p>Elmondta, hogy az imént olvasta az esti újságban, erre legott felöltözködött,
               sietett, hogy láthassa azt az áldott méltóságos asszonyt, és a méltóságos urat,
               akinél nem volt jobb ember a földön.</p>
				<p>- De én tudtam - fuldokolt levegőért kapkodva -, én éreztem ezt, én megálmodtam.</p>
				<p>- Mit álmodott, Katicám, aranyom? - szólt Etel.</p>
				<p>- Menyasszony volt - zihálta.</p>
				<p>- A méltóságos asszony?</p>
				<p>- Olyan szép, halvány menyasszony. Fehér fátyollal. Koszorúval a fején.</p>
				<p>- Az rosszat jelent. A lakodalom mindig rosszat jelent.</p>
				<p>- És sütöttünk-főztünk, annyi baromfit öltünk, csak úgy csöpögött a zsír.</p>
				<p>- Pláne a vendégség.</p>
				<p>- El is akartam jönni, hogy figyelmeztessem. Jaj, ha én eljöttem volna. Jaj, ha én
               itt maradtam volna. Mert több ilyen hely nem volt Budapesten.</p>
				<p>Katica facsarta az orrát, a zsebkendője már olyan vizes és piszkos lett, mint egy
               mosogatórongy.</p>
				<p>Drumáné, hogy eltérítse bánatától, ezt kérdezte tőle:</p>
				<p>- Hol szolgál most, Katica?</p>
				<p>- Itt egy gázgyári mérnöknél - és bömbölt újra.</p>
				<p>- Na jól van, ne sírjon már. Nézze, itt a Stefi is.</p>
				<p>Egy findzsába tejeskávét öntött, megtetejezte vastag, zsíros föllel, eléje tette:</p>
				<p>- Igya meg, Katicám. Ott mellette két darab jó friss kalács is. Stefikém, lelkem,
               maga is kávézzék, ma még nem is ozsonnázott. Hozzon ki egy kis gyümölcsöt, benn van
               a pohárszéken. Etel, nem akar egy csésze kávét? Egyenek. Mit csinálhatunk? Sajnos, mi
               már nem változtathatunk rajta.</p>
				<p>Magukra hagyták a cselédeket.</p>
				<p>Ez a három lány kisírt szemmel hallgatott, mint három gyászoló családtag. Katica a
               fájdalomtól részeg volt. Arcán az átázott rizspor megtúrósodott.</p>
				<p>De amikor a másik két cseléd bizonyos szószátyár tárgyilagossággal elmesélte a
               gyilkosságot, érdekelni kezdte. Hiányos képzeletével is követni tudta az eseményeket,
               a tett színterét pontosan ismerte. Mindig újabb és újabb részleteket követelt, nem
               bírt betelni velük. És hogy később a lányok már kifogytak mondanivalójukból, maga
               ismételte el az egészet, annyira átélve, hogy beleborzongott, oly szemléletesen,
               mintha ő is ott lett volna. Csak azt sajnálta, hogy már elszállították szegényeket.
               Még egyszer, utoljára szerette volna látni őket, legalább a méltóságos asszonyt, a
               vérébe fagyva, abban az ágyban, melyet annyiszor vetett meg neki.</p>
				<p>Benn Katicáról tárgyaltak.</p>
				<p>- Látod - mondta Druma -, ez is bizonyítja, hogy milyen emberek voltak. Akiket így
               sajnálnak a volt cselédjeik, azok nem lehettek rossz emberek. Milyen lány volt
               különben ez a Katica?</p>
				<p>- Jóérzésű lány - felelte Drumáné -, szorgalmas és úgy tudom, erkölcsös. A legjobb
               cselédjük volt. Nem is értem, mért engedték el. Ha ő itt marad, akkor bizonyára nem
               történik meg ez. Nem gondolja, doktor úr?</p>
				<p>- Lehet - szólt Moviszter, mélyen eltűnődve -, lehet.</p>
			</div>
			<div type="chapter">
				<head>MIÉRT...?</head>
				<p>Minden ilyen szenzáció gyorsan elmúlik.</p>
				<p>Pár napig lobog, az emberek beszélnek róla, aztán fölemésztődik a maga gyújtotta
               tűzben.</p>
				<p>Ez az eset is ilyen volt. Eleinte lázasan vitatták a környéken, anélkül hogy közelebb
               jutottak volna mivoltához. Viatorisz fűszeres boltja valóságos kaszinóvá változott. A
               krisztinai úriasszonyok és cselédek a lúgköves hordók meg a babos zsákok között
               naponta megtárgyalták. Mindenki azt kérdezte magától és másoktól, hogy miért történt?
               Erre azonban senki se tudott kielégítő választ adni se magának, se másoknak.</p>
				<p>Az áldozatokat a társadalom nagy és osztatlan részvéte mellett temették el, a sír
               mellé, melyben egyetlen kislányuk, Piroska nyugodott.</p>
				<p>Ezen a népes temetésen a rendőrségnek kellett fönntartani a rendet. Utcagyerekek
               futottak a koporsók után, egymáson gázoltak át, hogy a koszorúkból egy virágot
               tépjenek emlékül. A sírnál politikai jellegű beszédek hangzottak el. Megjelent több
               közéleti előkelőség, az a sok vendég, aki részt vett az estélyen, az elhunytak
               rokonai, a Patikárius házaspár Egerből, csak Jancsi hiányzott, a sürgöny - úgy
               látszik - nem érte el. Ott volt azonban Vizy Etelka, Vizy Kornél elzüllött húga, aki
               hamisított egyiptomi cigarettákat szokott árulni, zokogott a gyászfátyolában,
               hangosan siratva az ő bátyját, az ő nagy és hatalmas bátyját.</p>
				<p>Édes Annát a rendőrségen beismerő vallomása után letartóztatták. Ujjnyomatot vettek
               tőle, háromszor lefényképezték, aztán átkísérték az ügyészségre, a Markó utcai
               fogházba.</p>
				<p>Amint belépett ide, úgy tetszett, hogy rádőlnek a falak.</p>
				<p>Égig érő vasépületet látott, szürkésen derengő fényben, csupa vasajtóval,
               vaslépcsővel, mely dübörgött, mint valami gőzmalom, ahol folyton őrölnek. Foglárjai
               fölvezették a harmadik emeletre, becsukták egy cellába. Egy ágy volt itt, egy szék,
               egy asztal meg a klozet, de a cella eléggé tiszta volt, világosabb és valamivel
               nagyobb, mint az ő konyhája. Szinte el se hitte, hogy csak ilyen egy börtön. Azt
               hitte, hogy a börtönben almon fekszenek a rabok, s kígyók, békák szemei világítanak
               nekik a sötétben. Leült a székre. Nem sírt, de sokat töprenkedett. Este az ágya elé
               térdepelt, és imádkozott.</p>
				<p>Maga a vizsgálóbíró, miután tüzetesen áttanulmányozta a rendőrségi jegyzőkönyveket,
               nem sokkal látott világosabban, mint azok, akik úton-útfélen holmi mendemondák
               alapján beszéltek róla. Az ügyészség fontosnak tartotta, hogy ezt a szövevényes
               bűnügyet, melynek messzenyúló politikai mozzanatai is lehetnek, minden részében
               kibogozzák, főképp most, a bolsevizmus bukása után, mikor még nem állott helyre
               teljesen a társadalmi rend. A vizsgálóbíró nagy buzgalommal látott hozzá. Ellenben,
               minél tovább haladt, annál több olyan pont mutatkozott, melyet nem értett. Újra és
               újra zsákutcába került.</p>
				<p>Mindenekelőtt tisztázni igyekezett a házmesterek szereplését. Ezeket a rendőrség
               “előzetes letartóztatásba helyezte”. Ficsorék égre-földre esküdöztek, hogy
               ártatlanok, de oly tűzzel, hogy a következő napokban már nem maradt egyéb mondókájuk.
               Védekezésük abban merült ki, hogy Annát befeketítették, alattomos, titkolódzó,
               mindenre képes leánynak állították be. Egyébként ellenük nem volt tárgyi bizonyíték.
               Viatorisz kisinasa azt vallotta, hogy Ficsor csakugyan elküldte, majdnem ingerülten
               szólt rá, hogy ne csöngessen, mert még alszanak. A nagy estély után a házmesternek ez
               a föltevése nem lehetett föltétlenül rosszhiszemű. Pár nap múltán a vizsgálóbíró
               szabadlábra helyezte őt is, a feleségét is.</p>
				<p>A vádlottat pedig mindennap maga elé vezettette.</p>
				<p>Mikor először jöttek érte, Anna keresztet vetett, Istennek ajánlotta lelkét abban a
               hitben, hogy máris a vesztőhelyre viszik, és azonnal fölakasztják. Egy sovány,
               kopaszos úr elé állították, aki készen vett nyakkendőjében melltűt viselt, s a szőrös
               nagyujján arany karikagyűrűt. Anna az igazság e szorgalmas, szerényen díjazott
               hivatalnokát valami nagyon nagy, nagyon gazdag úrnak képzelte. Később látta, hogy nem
               rossz ember. Finoman, jóindulatúan beszélt vele, megszokta őt, már unta is, annyit
               faggatta. Elmondatta, hogy ekkor meg ekkor mit csinált, biztatta, hogy emlékezzék
               vissza, ez nehezen ment, erre a nagyságos úr, aki mindenre jobban emlékezett,
               segített neki. Már óráról órára, percről percre megállapították az utolsó napok
               történését.</p>
				<p>Anna a szemébe tekintett: se megtörtnek nem mutatkozott, se zavartnak. Semmit se
               tagadott. Sőt, néha úgy rémlett, hogy egyenesen vádolja magát. A vizsgálóbíró
               kiegészítette a nyomozati adatokat, különösen esetleges bűntársaira vonatkozólag, de
               most már kizártnak látszott, hogy bűntársa is legyen, az adatok összevágtak, a
               vádlott előtte se vallott egyebet, mint a rendőrségen. Csak arra a kérdésre nem
               tudott felelni, hogy miért követte el tettét.</p>
				<p>Sorra beidézték a ház összes lakóit.</p>
				<p>Druma vallomása esett leginkább latba.</p>
				<p>Ő a gyilkosság éjszakáján, úgy kettő felé, látta, hogy a leány a konyhakredencnél
               babrál, annál a fióknál, amelynél - vallomása szerint - kivette a kést, s azt is
               látta, hogy a vendégek eltávozása idején már a fürdőszobában settenkedett.</p>
				<p>Etel bőbeszédű, homályos vallomásában akadt egy figyelemre méltó mozzanat. Tavasszal
               - egy vasárnap délután - kirándult Annával a Gellérthegyre, a citadellához. Anna
               lefeküdt a fűbe és elaludt. Pár perc múlva fölriadt, szaladni kezdett lefelé, karjait
               lóbálva és sikongva, mint valami bolond, nem tudták, hogy mi van vele, csak akkor
               állt meg, mikor rákiabált, és akkor is sokáig reszketett még.</p>
				<p>Stefi viszont a gyilkosság előtt körülbelül két héttel a Márvány utcában találkozott
               vele, egyedül őgyelgett a ház előtt, ahol valamikor Jancsi úrfi lakott. Anna
               észrevette őt, de beszaladt a lépcsőházba, és amikor később megkérdezte tőle, hogy
               mit keresett ott, csak hebegett. Most sem tudott erre vonatkozólag pontosabb
               fölvilágosítást adni. A vizsgálóbíró idézést küldetett Patikárius János bécsi címére.
               Bécsből a rendőrség azt felelte, hogy az illető “ismeretlen helyre távozott”, egy
               lengyel táncosnővel lakott együtt, az azonban már föladta ötszobás lakását, elutazott
               Varsóba. Mindez nem tetszett fontosnak, tekintve, hogy Patikárius János több mint fél
               éve nem lakott Budapesten.</p>
				<p>Megidézték a vádlott szüleit is.</p>
				<p>Édes István bátya hajnalban szállt le a vonatról, kezében egy batyuval meg két pár
               csirkével. Utána piros bőrpapucsban egy takaros, nála jóval fiatalabb parasztasszony
               ment, egyenes gerinccel, keményen, a második felesége. Az nem vitt semmit. Minthogy
               még korán volt, s nem ismerték ki magukat ebben a nagy városban, a Vérmezőnél
               megtudakolták, merre van Vizyék háza, ott letelepedtek a lépcsőre, megvárták, míg
               Drumáék fölébrednek. A tekintetes ügyvéd úrnak odaadták a két pár csirkét, tejfölt,
               friss túrót is hagytak a konyhában, mert hát jó az uraknak valamit dugni, ha a
               törvénnyel baj van. Druma megmagyarázta, hogy az írással hol kell jelentkezniük.</p>
				<p>A vizsgálóbíró őket is kihallgatta.</p>
				<p>Édes Anna apja kissé görnyedt, sovány béres volt, már túl az ötvenen, de még nem
               őszült. Csak megkopott a szökés haja, beporosodott az időtől, olyan lett, akár a
               törött szalma. Kalapját forgatva állt a vizsgálóbíró elé, de folyton az élete párjára
               sandított az egyik hibás szemével, melyben alázat és ravaszság tükröződött. Úgy
               látszott, hogy egyáltalán nincs meglepődve. A parasztot semmi se lepi meg. Az élet
               nagy tényeit, a gyilkosságot is éppoly természetesnek tartja, mint a születést vagy a
               halált. Ezt az öreg cseléd igyekezett elpalástolni. Hangját túlontúl nyekergővé
               változtatta, siralmasan, nyöszörögve beszélt, mint az, aki a halotti toron a
               rigmusokat kántálja. Elmondta, hogy a második asszonyt négy évvel ezelőtt vette
               feleségül, meg hogy a lánya, az ő rossz lánya, az ő gonosz lánya mindig ilyen volt,
               engedetlen és szófogadatlan, otthon is sok bajt csinált, azért küldték szolgálni
               Pestre. A mostoha - dolgos, tiszta, gusztusos menyecske - bólongatott. Ő még többet
               tudott. Rémüldözve mesélte el a vizsgálóbíró felé hajolva, hogy az Anna egyszer
               majdnem hozzávágta a sarlót, talán őt is megöli, ha az apja közbe nem veti magát.
               Pörgött a nyelve, beszélt-beszélt fáradhatatlanul, a töretlen erejében. De aztán
               ellentmondásba keveredett. A vizsgálóbíró fölismerte a helyzetet, hazaküldte
               őket.</p>
				<p>Megvizsgáltatta a vádlott elmebeli állapotát. A törvényszéki orvosszakértő lehozatta
               Annát hivatalos helyiségébe, bizonyítványt állított ki, mely szerint a vádlott
               vérszegény, különben beszámítható. Ezt az aktát a vizsgálóbíró a többi mellé csapta,
               a nyomozást a maga részéről befejezte, az ügyiratokat fölterjesztette az ügyészségre,
               az ügyész elkészítette a vádiratot. Édes Annát előre megfontolt szándékkal elkövetett
               kettős gyilkosság címén vád alá helyezték.</p>
				<p>Hivatalból rendeltek ki melléje védőt. A kis, kezdő ügyvédke, akinek eddig csak egy
               hagyatéki tárgyalása volt meg egy lakáspöre, belemélyedt az ügybe, ezzel akarta
               megalapozni kriminalista karrierjét. Védencét sokszor meglátogatta a cellájában.
               Vigasztalta, hogy ne essék kétségbe, majd ő eligazítja. Anna úgy beszélt vele, mint a
               rendőrtiszttel és a vizsgálóbíróval. Később még fölkeresték a missziós nővérek is,
               akiknek kalapjáról kék fátyol lógott. Ezek bűnbánatra és töredelemre intették,
               vallásos füzeteket hagytak nála, melyekben a hit vigaszát találhatta.</p>
				<p>November közepén tartották meg a főtárgyalást, az érdeklődésre való tekintettel a
               törvényszék nagytermében.</p>
				<p>Sötét, hideg, téli nap volt. A nagyteremben zölden lobogtak a gázlángok, erősen
               fűtöttek. Szolgák kiabálták a megidézettek neveit. Tizenegy tanút idéztek meg: hatot
               a vád, ötöt a védelem kérelmére.</p>
				<p>A terem emelkedő padsorait zsúfolásig megtöltötte a hallgatóság, jobbára az áldozatok
               barátjai, személyes ismerősei. Tatár Gábor a feleségével a hírlapírók padja mögött
               ült, köszöngetett a tanúknak, akik lenn a székeken foglaltak helyet. Látni lehetett
               az Attila utca 238. számú ház egész keresztmetszetét, lakóival és cselédjeivel.</p>
				<p>Pont kilenc órakor bevonult a törvényszék: a főtárgyalási elnök meg a két bíró.</p>
				<p>Az elnök csöngetett:</p>
				<p>- A főtárgyalást megnyitom. Tárgyalásra kerül Édes Anna gyilkossági ügye. Hol a
               vádlott? Vezessék be - parancsolta egyik teremőrnek.</p>
				<p>Édes Annát már nyolc órakor lehozták a cellájából az alagsoron át. Egy szobában várt,
               türelmesen.</p>
				<p>Kinyílt az ajtó, és megjelent benne ő: a pepita ruhájában, mely már egészen
               elrongyolódott. Utána két fegyőr, szuronyos puskával.</p>
				<p>Nem is ment, odaszédült a vádlottak padjához, az elnök felé. A fegyőrök, akik mindig
               a sarkában voltak, megigazították, aztán haptákba vágták magukat.</p>
				<p>Anna sok embert látott fönn-lenn, lámpákat, képeket, nagy meleget érzett. A
               félesztendős fogság testileg nem viselte meg. Arca kissé megtelt, mint a raboké,
               bőrét valami földszín sápadtság márványozta. Nagy nyugalom áradt belőle.</p>
				<p>- Hogy hívják? - kérdezte az elnök, s máris a referensbíróhoz fordult: - Itt az
               anyakönyvi kivonata? - aztán ő maga felelgetett helyette. - Húszéves, hajadon, nincs
               gyermeke, nem volt büntetve. Üljön le - mondta, rá se tekintve.</p>
				<p>A vádlott leült, melléje két fegyőr, lába közé kapva a puskáját.</p>
				<p>Egy piros papírról olvasták a vádiratot, mely így kezdődött:</p>
				<p>- Édes Anna, római katolikus, vagyontalan, magyar...</p>
				<p>Hosszú vádirat volt, a fölolvasása félórát vett igénybe.</p>
				<p>A közönség ezalatt a bírákat figyelte, akik tóga és föveg nélkül ültek az emelvényen,
               az utcai ruhájukban, nyakkendővel és keménygallérral, de bizonyos személytelen
               méltósággal, szinte középkorian, szinte ókorian, mert ezeknek az embereknek itt a
               földön az volt a csodálatos hivatásuk, hogy igazat lássanak a többiek fölött, ezt
               tanulták, ebben éltek, s egykor a gyászjelentésükön, a sírkövükön is ez áll majd:
                  bíró.</p>
				<p>Az elnök lapozgatott egy könyvben, a referensbíró, bajuszos, hosszú orrú ember,
               szemén csíptetővel, ügyiratokat kötözött össze, a szavazóbíró, a legfiatalabb
               közülük - zömök, vállas -, felkönyökölt az asztalra, a jobb tenyerébe hajtotta nagy,
               súlyos fejét. Baloldalt az elnöktől egy emberke izgett-mozgott, a védő. Üdvözölte az
               apját, az anyját, a rokonait, akiket nagy számban csődített erre a tárgyalásra, hogy
               tanúi legyenek első, nagy szereplésének. Az ügyész gondolataiba merült.</p>
				<p>Miután a vádirat fölolvasása véget ért, az elnök így szólt:</p>
				<p>- Álljon föl, Édes Anna. Megértette a vádat? Emelt hangon beszélt hozzá, mint
               azokhoz, akik süketek, vagy nem állnak a mi értelmi színvonalunkon.</p>
				<p>- Magát az ügyész úr azzal vádolja, hogy meggyilkolta a gazdáit. Bűnösnek érzi
               magát?</p>
				<p>- Bűnösnek érzem - felelte Anna.</p>
				<p>Az auditórium susogott, a referensbíró ránézett, a szavazóbíró pedig a másik
               tenyerébe hajtotta fejét.</p>
				<p>- Hát akkor - folytatta az elnök már elbeszélő hangon - mondja el szépen, hogy
               történt. De részletesen. Figyelmeztetem, ha mindent bevall, segít magán, ellenben ha
               tagad - és itt ismét emelte hangját -, csak árt magának, mert nekünk majd módunkban
               lesz mindent rábizonyítani. No kezdje.</p>
				<p>Az ügyvéd integetett védencének, hogy kezdje. De annak a torkán egyetlen hang se
               akart fölszakadni. Erre az elnök segítségére sietett:</p>
				<p>- Szóval, ugye, maga a cselédjük volt, már tíz hónapja szolgált Vizyéknél. Kezdjük
               talán ott, hogy maguknál 1920. május 28-án vendégség volt, az a nagy vendégség -
               igyekezett népiesen beszélni. - Azon a napon estefelé dolgozott.</p>
				<p>- Főztem.</p>
				<p>- Helyes - bólintott az elnök, mintegy megdicsérve érte. - Végezte háztartási
               teendőit. Jöttek a vendégek, maga nem szolgált ki az asztalnál, már régen
               megvacsoráztak, hajnali két óra lehetett. Hol volt akkor?</p>
				<p>- A konyhában.</p>
				<p>- Igen, ott volt. És már akkor ott motozott a kredencnél, huzigálta a fiókot, kereste
               a kést.</p>
				<p>- Erre nem emlékszem - rebegte Anna a védő felé, aki helyeselt.</p>
				<p>- Majd a szemébe mondják. Aztán mit csinált?</p>
				<p>- Aztán bementem a hálóba.</p>
				<p>- Ne zavarjuk össze. Akkor még nem ment a hálóba. Az később jön. Előbb indultak a
               vendégek. Maga ekkor a fürdőszobában ólálkodott, lesben állt, előre készült a
               tettére. Nem emlékszik, hogy Druma nagyságos úr is betekintett oda?</p>
				<p>- Nem.</p>
				<p>- No, majd ezt is mindjárt megállapítjuk. Tanú van rá. Folytassa. Menjünk vissza oda,
               amikor kiszellőztetett, s az asszonya aludni küldte. Erre ahelyett hogy lefeküdt
               volna, megvárta, míg elalszanak.</p>
				<p>- Aztán bementem a hálóba.</p>
				<p>- Még mindig nem ment be a hálóba - mondta az elnök az asztalra ütve.</p>
				<p>Anna egyik lábáról a másikra állt, előre-hátra topogott az időben, amely elmúlt.
               Kábulat fogta el a nagy utazástól. Elakadt.</p>
				<p>A védő fölkelt:</p>
				<p>- Méltóságos elnök úr, tekintetes törvényszék, teljes tisztelettel indítványozom,
               szíveskedjék a vádlott elmebeli állapotának megállapítására egy hírneves pszichiátert
               iderendeltetni, hogy itt a helyszínén ellenőrizze őt. Vallomása annyira szakadozott,
               annyira összefüggéstelen és patologikus, hogy védői lelkiismeretem szerint teljesen
               beszámíthatatlannak kell tartanom.</p>
				<p>Az elnök halkan tanácskozott a bírákkal, és közölte a határozatot:</p>
				<p>- A törvényszék az indítványt elveti. Amint a védő úr is tudja, már több ízben
               megvizsgálták a szakértők, és beszámíthatónak jelentették ki. Különben is, kérem, a
               végén méltóztassék összegezni indítványait.</p>
				<p>- Tisztelettel semmisségi okot jelentek be - szólt a védő.</p>
				<p>Az elnök újra visszazarándokolt az időbe, tapogatózva haladt előre, kereste az
               igazságot a vádlottal együtt, vezette őt, noha ő maga sem látott még ebben a
               sötétben, s olykor arra várt, hogy majd a vádlott vezeti őt a pont felé, ahol
               egyszerre valami fény gyullad, mely érthetővé teszi az egészet. Mintha két
               összefogózott vakember ment volna az éjszakában, s az egyik vezetné a másikat: a vak
               a világtalant.</p>
				<p>- Tehát - kezdte - próbáljon csak visszaemlékezni. Miért vette magához a kést? Mit
               érzett akkor?</p>
				<p>Anna hallgatott. Az elnök tolmácsolta az érzését, a kifejezhetetlen érzést, mintegy
               lefordítva értelmes, emberi nyelvre:</p>
				<p>- Azt érezte, hogy haragszik rájuk, agyát hirtelenül elborította a vér, nem bírt
               uralkodni magán, eszébe jutott talán, hogy egyszer asszonya megszidta, bosszút akart
               állni. De miért?</p>
				<p>Megint neki kellett beszélni:</p>
				<p>- És nem ébredt föl ekkor a lelkiismerete, nem szólalt meg magában a lélek, nem
               gondolta meg, hogy mit cselekszik, hogy ennek következménye is lesz, hogy ezért
               felelni kell Isten és ember előtt? Hiszen maga régebben nem volt ilyen leány.</p>
				<p>Az elnök sejtette, hogy itt lehet valami, egy titok, melyet közülük senki sem tud,
               talán maga a vádlott sem. De tovább haladt. Tudta, hogy egy tettet nem lehet
               megmagyarázni se egy okkal, se többel, hanem minden tett mögött ott az egész ember, a
               teljes életével, melyet az igazságszolgáltatás nem fejthet föl. Ő, aki már
               hozzászokott ahhoz, hogy az emberek nem ismerhetik meg egymást, teljesítette
               kötelességét.</p>
				<p>- Beszéljen - nógatta a vádlottat. - Amikor a hálóba ért, a gazdái már aludtak. Mit
               tett akkor?</p>
				<p>- Akkor én...</p>
				<p>- No, csak mondja ki - szólt az elnök, nagyon szigorúan. - Akkor maga odalépett az
               asszonya ágyához, és amíg aludt, a szívébe mártotta a kést. Ezt a kést ni.</p>
				<p>Fölemelte a bűnjelek között lévő óriási konyhakést, meglóbálta a levegőben, úgyhogy a
               hallgatóság felszörnyülködött, majd a vádlott felé tartotta, s még mindig ide-oda
               forgatva, ezt kérdezte tőle:</p>
				<p>- Ez volt az?</p>
				<p>- Ez - mondta Anna, és hátratorpant, mert úgy érezte, hogy most a szívében forgatják
               meg a kést.</p>
				<p>Végre eldadogta, hogy történt. Nem is annyira a saját szavaival, mint inkább azokkal
               a szavakkal, melyeket a rendőrtisztviselőtől meg a vizsgálóbírótól hallott, eléggé
               folyamatosan adta elő a gyilkosság lefolyását.</p>
				<p>- Megölte az asszonyát - ismételte az elnök -, megölte a kenyéradó asszonyát, aki
               magát sohase bántotta. Menjünk tovább. Mit csinált azután?</p>
				<p>- Kifutottam a szalonba.</p>
				<p>- Nem, még nem futott ki. Csak ne siessünk. Maradjunk egyelőre a hálóban. A gazdáját
               is leszúrta, mint egy orgyilkos, kilencszer döfte beléje a kést. Így volt?</p>
				<p>- Így. De én a méltóságos urat nem akartam bántani. Megijedtem tőle.</p>
				<p>- A bűnétől ijedt meg, a rossz lelkiismeretétől, és megint gyilkolt. Később mi
               történt?</p>
				<p>- Akkor már jöttek értem.</p>
				<p>- Dehogyis jöttek még. Most maga arra a széles díványra feküdt, ott pedig...</p>
				<p>- Elaludtam.</p>
				<p>- És tudott aludni ilyen égbekiáltó gazság után? Akkor sem ébredt tudatára, hogy mit
               művelt, hogy bűnös? Nem is jelentkezett, hanem ott bujdosott, míg föl nem törték az
               ajtót. Legalább megbánta azóta bűnét? Tessék? Elkövetné újra, amit tett?</p>
				<p>- Nem - ijedt föl Anna -, nem.</p>
				<p>- Leülhet - szólt az elnök.</p>
				<p>A vádlott kihallgatása befejeződött. Következtek a terhelő tanúk.</p>
				<p>A vád koronatanúja Druma Szilárd volt, a piros arcú ügyvéd. Mikor fölkelt, és a terem
               közepére ment, majdnem a csillárig magasodott.</p>
				<p>- Nincs haragban a vádlottal - hadarta az elnök a formaságot -, nincs vele
               rokonságban?</p>
				<p>A tanú nem is válaszolt, csak elmosolyodott a mulatságos föltevésre, hogy ő effélével
               rokonságban lehetne.</p>
				<p>Szabatosan tárta föl a tényállást, mely a premeditációt kétségtelenné tette. Az
               ügyésznek hozzá intézett kérdéseire tömör jogászi terminus technicusokkal felelt.
               Kifejtette, hogy a leány izgatott viselkedése már este szemet szúrt neki, figyelni
               kezdte, éjjel kettőkor a vádlott semmi mást se kereshetett a fiókban, csak a kést,
               ezt nyilván elrejtette valahol, aztán mielőtt elment volna, még egyszer rajtaütött,
               akkor a vádlott a fürdőszobában leselkedett, még borravalót is akart neki adni, de az
               rémülten ugrott be a hálószobába.</p>
				<p>Anna szembesítésnél megtört, bevallotta, hogy így volt.</p>
				<p>Druma még mindig nem fejezte be.</p>
				<p>- Engedtessék meg nekem - szólt -, hogy rávilágítsak a bűnügy politikai hátterére is,
               s pár szóval kiterjeszkedjek - a tanúk soraiban ülő Ficsorra és Ficsornéra mutatott -
               a házmesterek szerepére. Ezek az emberek, méltóságos elnök úr, a kommunizmus alatt
               oly vörös érzületről tettek tanúságot, hogy a ház lakóit éjjel-nappal rettegésben
               tartották. Én a magam részéről minden okot fönnforogni látok, hogy ők a
               tulajdonképpeni mozgatói és értelmi...</p>
				<p>- Kérem - szakította félbe az elnök -, a vizsgálat megindult ebben az irányban is, de
               negatív eredménnyel járt. Az ügyészség sem tett vádindítványt - szólt az ügyészre
               tekintve, aki rázta a fejét. - Ez nem tartozik ide.</p>
				<p>Druma ott állt elkezdett és be nem fejezett mondatán lógva a levegőben.</p>
				<p>Rövid vita indult meg az ügyész és védő közt. Az ügyész kérte a tanú megesketését, a
               védő viszont ellenezte. Drumától kivették az esküt. Ezért a védő újra semmisségi okot
               jelentett be.</p>
				<p>Szűcs Antal, a sarki őrszem, a helyszíni szemle megtörténte előtti fontos
               mozzanatokról számolt be, a bűnjelek elhelyezéséről és a vádlott közönyös
               viselkedéséről.</p>
				<p>Drumáné a leányt zárkózottnak tüntette föl, szóba hozta - mellékesen - a kisollója
               rejtélyes eltűnését is, magasztalta Vizyéket, különösen a férfit.</p>
				<p>Moviszterné oldalt-hasított szoknyájában jött ide, megsétáltatni új toalettjét, úgy
               kipingálva, mint egy színházi bemutatóra. Könnyed modorban társalgott, kacérkodva az
               ügyésszel.</p>
				<p>Szerinte a leány nem volt zárkózott, inkább jókedélyű, csodálkozott, hogy ilyesmire
               vetemedett, mert az asszonya maga volt az angyali jóság, szerette is őt.</p>
				<p>Sokat csevegett volna még, de kihallgatása - sajnos - véget ért.</p>
				<p>Ficsornak az elnök megemlítette, hogy mint a vádlott rokona, megtagadhatja a
               vallomástételt, ő azonban vallani akart.</p>
				<p>- Figyelmeztetem - szólt az elnök -, hogy csak az igazságot vallja, mert vallomására
               esetleg esküt kell tennie, s a törvény a hamis esküt szigorúan bünteti, esetleg öt
               évig terjedhető fegyházzal.</p>
				<p>A házmester, aki már megrökönyödött Druma előbbi beszédétől, az ötévi fegyház
               hallatára még inkább menteni akarta bőrét. Elismételte mindazt, amit nyáron vallott,
               s amikor a kis ügyvéd kötözködött vele, és vallomásának ingadozó voltát hangsúlyozva,
               elvesztett minden mértéket:</p>
				<p>- Nemcsak ezt mondotta, kérem, hanem mást is. Mikor egyszer összeszidta a méltósága,
               mert eltört egy tükröt, lejött hozzánk, és azt mondta, hogy elmegy innen, de előbb
               olyant csinál, hogy maga is megbánja, fölgyújtja az egész házat.</p>
				<p>- Mikor mondta ezt? - kérdezte az ügyész.</p>
				<p>- Nemsokára azután, hogy beállt a helyébe.</p>
				<p>- Határozottan emlékszik erre?</p>
				<p>- Határozottan.</p>
				<p>- Gondolja meg jól. Meg mer rá esküdni?</p>
				<p>- Meg - válaszolt Ficsor, komoly elszántsággal.</p>
				<p>A tanú esküt tett, aztán meghajolt az elnök előtt, oly mélyen, hogy mélyebben
               meghajolni emberileg szinte lehetetlen is.</p>
				<p>Ficsorné lépett az emelvény elé. A hájas asszonyság reszketett, mint a kocsonya.</p>
				<p>Már szánta Annát, szerette volna védelmébe venni, de félt, hogy rácáfol előbbi
               vallomására.</p>
				<p>- Hát maga mit tud, Ficsorné? - kérdezte az elnök. - Milyennek ismerte ezt a
               leányt?</p>
				<p>- Kérném, mindig olyan gyanakvó volt.</p>
				<p>- Mi az, hogy olyan gyanakvó?</p>
				<p>- Olyan gyanús.</p>
				<p>- Magának volt gyanús?</p>
				<p>- Nekem meg mindenkinek.</p>
				<p>- És miből vette ezt észre?</p>
				<p>- Mindig spekulált.</p>
				<p>- Úgy érti ezt, hogy valami rosszat forgatott a fejében?</p>
				<p>- Nem.</p>
				<p>- Hát hogy érti?</p>
				<p>- Úgy, hogy mindig búsult.</p>
				<p>- Maga azonban a vizsgálóbíró úr előtt egyebet vallott. Nézze - olvassa -, azt
               vallotta, hogy valakit egyszer már meg akart gyilkolni.</p>
				<p>- Igen, amikor az anyjába belevágta azt a sarlót.</p>
				<p>- Látta ezt maga?</p>
				<p>- Én nem láttam. Csak hallottam.</p>
				<p>- Kitől?</p>
				<p>- Az anyjától.</p>
				<p>- Az a mostohája. Hagyjuk ezt - legyintett az elnök kedvetlenül -, hagyjuk.</p>
				<p>- Én különben nem mondhatok rá semmit. Azelőtt igen jó leány volt, de...</p>
				<p>- De?</p>
				<p>- De később rossz lett.</p>
				<p>- Ezt mi is tudjuk - jegyezte meg az elnök általános derültség közepette.</p>
				<p>- Nagyságos elnök úr - önérzeteskedett Ficsorné megsértődve, bizonyos idétlen daccal
               -, én csak azt mondhatom, amit tudok - és mikor a hallgatóság újra nevetett, tovább
               füstölgött magában -, én, kérem nem mondhatok mást, csak azt, amit tudok.</p>
				<p>- Jól van, jó, menjen már - intette le az elnök.</p>
				<p>A vallomások már ily semmis részleteket hánytorgattak: fecsegéssé posványodtak.</p>
				<p>Az elnök szólította a következő tanút:</p>
				<p>- Moviszter Miklós. Dr. Moviszter, orvos. Nincs itt? Kézbesítették neki az idézést?
               Nem mentette ki magát. Hol van?</p>
				<p>Hát hol vagy, öreg doktor, te haldokló, a gyógyíthatatlan betegségeddel, a
               nyolcszázalékos cukroddal? Meghaltál azóta, vagy magaddal tehetetlenül fekszel,
               senyvedve attól az álomkórtól, mely megelőzi az ilyen betegek halálát? Elvesztél te
               is, és már senki sincs ezen a földön? Ha még élsz, ha csak egy szikrányi lélek lobog
               benned, akkor teneked most itt a helyed, akkor el kellett jönnöd.</p>
				<p>El is jött. Ott ült, egészen hátul, elveszve a tanúk széksoraiban, elveszve a
               bundájában ezen a novemberi napon, már-már kihűlve az elmúlás közelségétől. Időbe
               telt, míg előretopogott, a botjára görnyedve, már olyan kicsire zsugorodva, hogy
               sokan fölálltak, úgy nézték, hogy ott van-e.</p>
				<p>- Jelen - mondta, meghajolva az elnök felé.</p>
				<p>Az elnök látva, hogy milyen állapotban van a tanú, közölte, hogy ülve is megteheti
               vallomását. Széket tétetett oda egyik teremőrrel, ő ezt nem fogadta el. Sőt: - még
               jobban kiegyenesedett. Már amennyire ő tudott.</p>
				<p>- Ön, doktor úr - kérdezte az elnök -, szintén fönntartja a vizsgálóbíró előtt tett
               vallomását?</p>
				<p>- Igen - mondta Moviszter, alig hallhatóan, úgyhogy az elnök tölcsér gyanánt füléhez
               tette a tenyerét.</p>
				<p>- Okolja meg, mire alapítja ezt.</p>
				<p>Moviszter gondolkozott, mint aki valami hosszú beszédre készül. Biztatta magát.</p>
				<p>Mit késlekedsz? Teljesítsd kötelességed. Csak egy ember vagy. De hát mi több, mint
               egy ember? Se két ember, se ezer ember nem több nála. Lépj előre egy lépést - így -,
               és most még egy lépést. Rajtad a sor. Föl a fejet, Moviszter, sursum corda,föl a szívet, csak föl a szívet.</p>
				<p>- Nem értem - szólt az elnök. - Kissé hangosabban.</p>
				<p>Mit kissé hangosabban? Nem kissé hangosabban, hanem nagyon hangosan. Kiálts -
               dobogott benne a lélek -, kiálts úgy, mint a te igazi rokonaid, az őskeresztények
               hősi papjai, akik föllázadtak a pogányság ellen, és a temetőkben, a koporsók mellől
               kiáltottak az égbe, pörölve a legnagyobb Úrral is, az igazságos, de nagyon szigorú
               Istennel, irgalmat követelve a gyarló embereknek. Hiszen te mindennap elmondod
               magadban a halotti imát. Emlékszel, mi van benne? Ne tradas bestiis
                  animas confidentes tibi. Ne dobd oda a vadállatoknak a tebenned bizakodó
               lelkeket. Et animas pauperum tuorum ne obliviscaris in finem.
               És a te szegényeidnek lelkét ne feledd el végképp. Próbálj te is így kiabálni
               az arénán, az oroszlánokat is túlharsogva, bátor katekumen.
            </p>
				<p>Hangja szilárdabbá vált:</p>
				<p>- Teljes egészében fönntartom vallomásomat. Csak azt tudnám ismételni, amit már
               elmondtam.</p>
				<p>- Igen - szólt az elnök, egy aktaköteget lapozgatva. - Ön így vallott. De tényeket
               kérünk. Verték? Éheztették? Agyondolgoztatták? Nem fizették meg a bérét? Úgy látom
               itt - mondta gyorsan -, hogy karácsonykor valami ajándékot is kapott, egy különben
               jelentéktelen ajándékot: egy jumpert.Tessék beszélni.</p>
				<p>- Ridegen bántak vele - jelentette ki Moviszter, erősebb hangon. - Ez volt mindig az
               érzésem. Szeretet nélkül bántak vele. Szívtelenül.</p>
				<p>- És miben nyilvánult meg ez?</p>
				<p>- Azt én nem tudnám pontosabban körülírni. De határozottan ez volt az érzésem.</p>
				<p>- Akkor valóban csak érzések ezek, doktor úr, sejtések. Afféle finom árnyalatok,
               melyeket a törvényszék ilyen durva és szörnyű bűnténynél aligha vehet figyelembe.
               Mert itt tények vannak az egyik oldalon: véres tények. Mi is tényeket kérünk. Aztán a
               többi tanú egyebet vall. Épp az ellenkezőjét. Hogy szerették és megbecsülték. Maga a
               vádlott sem panaszkodott, se a rendőrségen, se a vizsgálóbírónál. Álljon föl - szólt
               oda a vádlottnak. - Bántalmazták magát?</p>
				<p>- Nem.</p>
				<p>- Leülhet. Ez egyébként se valószínű.</p>
				<p>Nézd most Moviszter ezt a lányt, mily tompultan ereszkedik le fegyőrei közé, nem
               kellemes látvány, de csak nézd meg jól, és nézd meg az elnököt is, aki megigazítja
               öreg, kék szemén az olcsó pápaszemet, és vakarni kezdi a fülét, hogy ne is sejtsd, mi
               forog a fejében, mi zajlik a szívében. Ő csak a földi igazságszolgáltatás
               képviselője. De igyekszik pártatlanul igazat látni, jobbra és balra tekinteni, már
               amennyire lehetséges ez itten a világon. Nem érzed-e - biztatta egyre magát -, hogy
               közeledik az isteni igazságszolgáltatás felé, s máris a pártodon van? Hagyd, hogy
               kicsit még vitatkozzék, végre ez az ő kötelessége, aztán újra beszélj, ne félj tőle,
               ne félj te senkitől, mert teveled van az Isten.</p>
				<p>- És ha rossz dolga is volt, kérem - érvelt az elnök -, akkor a törvény adta jogánál
               fogva bármikor panaszt tehetett volna gazdái ellen, fölmondhatott volna nekik, és
               tizenöt napon belül elmehetett volna.</p>
				<p>- Kényszerítették, hogy ott maradjon.</p>
				<p>- Mivel kényszerítették? Senkit se lehet kötéllel fogni.</p>
				<p>- Egy ilyen öntudatlan, szerencsétlen teremtés.</p>
				<p>- Azért nem kellett volna elkövetnie ezt a szörnyűséges bűnt - tűnődött az elnök,
               majd keményen tette hozzá: - Erre nincs mentség.</p>
				<p>- Akkor mért követte el? - kérdezte Moviszter önmagától. - Az az érzésem - ismételte
               makacsul -, az az érzésem, hogy nem bántak vele emberien. Nem úgy bántak vele, mint
               egy emberrel, hanem mint egy géppel. Gépet csináltak belőle - és itt kitört, majdnem
               kiabált. - Embertelenül bántak vele. Cudarul bántak vele.</p>
				<p>- Ezért a kifejezésért rendreutasítom.</p>
				<p>A hallgatóság megmozdult, s helyeselve az elnök közbelépését, fölháborodva
               morgott.</p>
				<p>- Csöndet kérek - szólt az elnök, és egyszer könnyedén megrázta a csengőt.</p>
				<p>Kinek a lélekharangja volt ez a rövid csöngetés, mondjátok?</p>
				<p>- Egyebet nem tetszik tudni? - kérdezte a tanútól a referensbíró.</p>
				<p>- Egyebet nem.</p>
				<p>A közönségnek azvolt a benyomása, hogy ez a sír szélén álló agg doktor korlátolt
               ember. Moviszter az is volt. Korlátolt volt. Volt egy korlátja, mely nélkül emberi
               nagysága megsemmisült, elveszett volna a szabadság meddő korlátlanságában.</p>
				<p>A kis kéneső-ügyvéd fölpattant a székéről, s tisztelettel kérte a tekintetes
               törvényszéket, hogy a tanút eskesse meg. Ezt az ügyész ellenezte, tekintve, hogy a
               vallomása általánosságban mozog és nem jelentős.</p>
				<p>Az elnök gyorsan határozott:</p>
				<p>- A törvényszék elrendeli a tanú meghiteltetését.</p>
				<p>A tárgyalóterem hallgatósága izgatottan, dobogva állt föl, valami tragikus-színpadi
               sietséggel.</p>
				<p>Még az elnök is állt.</p>
				<p>Így szólt a tanúhoz, aki jobb kezét szívére helyezve, bal kezének három ujját az égre
               emelve várt:</p>
				<p>- Mondja utánam.</p>
				<p>És diktálta az eskümintát:</p>
				<p>- Én... esküszöm... a mindentudó... és mindenlátó... eleven Istenre... hogy az
               igazságot... csak az igazságot... vallottam... abból semmit el nem hallgattam...
               ahhoz semmit hozzá nem tettem... Az Isten engem úgy segéljen...</p>
				<p>Moviszter ezt is hangosan mondta:</p>
				<p>- Az Isten engem úgy segéljen...</p>
				<p>Visszavánszorgott a tanúk székeihez. Ezek különösen tekintettek rá, s mikor helyet
               foglalt közöttük, elhúzódtak tőle. Moviszter ezt nem bánta, ő voltaképp nem is
               tartozott közéjük. Nem tartozott se hozzájuk, se másokhoz, mert nem volt se burzsoá,
               se kommunista, egy párt tagja sem, de tagja annak az emberi közösségnek, mely magában
               foglalja az egész világot, minden lelket, aki él és élt valaha, eleveneket és
               holtakat.</p>
				<p>Nyomban el is távozott, ment a dolga után, a többivel már nem törődött.</p>
				<p>Még néhány mentő tanú vonult föl. Etel, szakácsnésan kiöltözködve és Stefi, kalapban,
               ahogy egy volt grófi szobalány-kisasszonyhoz illik. Kulhanek Stefánia adatainak
               bemondása alkalmával “személyzet”-nek nevezte magát, és elpirult. Mindketten eskü
               alatt vallották az igazságot, csak az igazságot, akár a többiek, akik mind az
               igazságot vallották, jóhiszeműen, úgy, amint ők látták. Dicsérték Annát, de a szegény
               méltóságos asszonyt meg a méltóságos urat éppúgy dicsérték.</p>
				<p>Anna, aki már régóta egykedvűen ült a vádlottak padján, most fölfigyelt. Wildnét
               pillantotta meg, a raktárnoknét, az ő első asszonyát, akihez akkor szegődött el
               dajkának, amikor Pestre jött, tizenhat esztendős korában. Zakatolt a szíve.</p>
				<p>És már ott beszélt az elnök előtt Cifkáné is, ott volt a Bandika nagynénje, a
               Bandikáé, aki már nagy lehetett, talán iskolába is járt. És ekkor zakatolni kezdett
               mindene. Egyszerre eszébe jutott minden.</p>
				<p>A tárgyalás elhúzódott: az elnök gyorsította az ütemét, s hogy az ügyész megtette
               indítványait, és a védő bejelentette huszonhetedik semmisségi panaszát, a bizonyítási
               eljárást befejezettnek nyilvánította. Szünetet rendelt.</p>
				<p>Délután két órakor került sor a pörbeszédekre.</p>
				<p>Az ügyész hamar végzett. Fönntartotta a vádiratban foglaltakat, minthogy azok a
               tárgyalás során még inkább beigazolódtak, s bizonyos paragrafusokra, bekezdésekre
               hivatkozva példás büntetést kért.</p>
				<p>Annál hosszabb volt a védő.</p>
				<p>Ez a kis megindító mitugrász remekbe készült, irodalmi védőbeszéddel állt elő.
               Emberfeletti erőfeszítést fejtett ki, hogy védencét tisztára mossa, s a kötelet,
               melyet a vádlott meg a terhelő tanúk nyakára hurkoltak, bogonként föloldozza.
               Túlbuzgósága nevetségesnek tetszett. Ő észokokkal akarta plausibilissé tenni, hogy a
               vádlott tettét önkívületben követte el, s önvédelemből gyilkolta meg gazdáit. Egy
               regényírót megszégyenítő részletességgel tárta föl előéletét, gyermekéveit. Azt
               hajtogatta, hogy inkább meneküljön száz bűnös, mint hogy egy ártatlan bűnhődjék.</p>
				<p>Mindig azt hitték, hogy befejezi, de csak akkor kezdte.</p>
				<p>- Most pedig - mondotta, miután vizet ivott - nézzük, tekintetes törvényszék, a
               lélektani okokat, a lélektant nézzük, tekintetes törvényszék, a lélektani tényeket.
               Tekintsenek kérem erre a falusi leányra, a nép egyszerű gyermekére, s mielőtt
               ítéletet hoznak, kérdezzék meg tulajdon lelkiismeretüktől, hogy az, aki itt ül a
               vádlottak padján, vajon valóban az a homo deliquente-e,az a
               bűnöző típus, akiről Lombroso beszél?</p>
				<p>Erre már senki sem figyelt. Folytonosan csapódott az ajtó. A hallgatóság, elcsigázva
               a hosszú tárgyalástól, a tűrhetetlen melegtől szökdösött, csak az újságírók maradtak
               ott, röhögni, meg a védő hozzátartozói, rokoni kötelességből.</p>
				<p>Druma a sötét folyosón egy cigarettázó csoportnak a vád motívumait mérlegelte, s nem
               kételkedett, hogy az ítélet csak kötél általi halál lehet.</p>
				<p>Amikor a hallgatók visszaszállingóztak a tárgyalóterembe, a védő még mindig beszélt,
                  Pierre
               Janet lélekkórtani könyveiből olvasott föl hosszú idézeteket.
               Az elnök az óráját nézte, a referensbíró már az ítélet szövegét vázolta föl egy darab
               papírra.</p>
				<p>Végre a szónok rászánta magát, elővette az utolsó, leghatásosabb mondatokat, s olyan
               költői lendülettel, mely a türelmetleneket bosszúsággal, a hozzáértőket őszinte
               lenézéssel töltötte meg, Madách remekművéből, “Az ember
               tragédiájá”-ból merített idézettel befejezte beszédét.</p>
				<p>A törvényszék ítélethozatalra vonult vissza.</p>
				<p>Közben megeredt a havas eső. Sokan, akik ernyő nélkül jöttek, azon gondolkoztak, hogy
               kerülnek majd haza.</p>
				<p>Háromnegyed óra múlva az elnök meg a bírák szinte szaladva léptek a dobogóra. A
               vádlott még nem volt ott.</p>
				<p>- Hozzák - intézkedett az elnök, s a mennyezetre tekintett, kezében az ítélettel.</p>
				<p>Zörögtek a fegyverek. Édes Annát már hozták, odaállították. Most halotthalvány volt.
               Nagyon félt. A haláltól félt, a kötéltől, s nyelt, folyton nyelt, mozgott a
               torka.</p>
				<p>- Kihirdetem a törvényszék ítéletét. A magyar állam nevében...</p>
				<p>A padok megint dübörögtek. Csak szófoszlányokat lehetett hallani az ítéletből:</p>
				<p>- ...bűnösnek mondta ki... és ezért összbüntetésül tizenöt évi fegyházra... politikai
               jogainak elvesztésére...</p>
				<p>- Tizenöt... - adták tovább meglepődve - tizenöt - s legtöbben emberi megindultságot
               éreztek, mert az ítéletet igazságosnak tartották.</p>
				<p>Néhány nő könnyezett is.</p>
				<p>Az ügyvéd rokonaira pillantott, diadalmasan. Meg volt győződve, hogy ebben neki is,
               Pierre Janet-nek is van némi része.</p>
				<p>Az indokolásban az foglaltatott, hogy a törvényszék súlyosbító oknak vette azt a
               kegyetlenséget, mellyel a vádlott a gyilkosságot elkövette, de enyhítő körülménynek
               kellett vennie a vádlott büntetlen előéletét, töredelmes beismerését és az
               együgyűséggel határos műveletlenségét.</p>
				<p>- Megértette? - kérdezte tőle az elnök a régi, erős hangján. - Magát a törvényszék
               tizenöt évi fegyházra ítélte. Jogában van föllebbezni.</p>
				<p>Ügyvéd és ügyész egymás szavába vágva, föllebbezett. De ekkor a hallgatóság már
               elhagyta a termet. Édes Anna úgyszólván egyedül maradt a bíráival.</p>
				<p>- Vigyék - mondta az elnök csöndesen a fegyőröknek.</p>
				<p>Pár nap múlva átszállították a gyűjtőfogházba. Itt várta meg a Királyi Tábla
               ítéletét, melyet tavasszal hoztak meg, és a Kúria ítéletét, melyet egy év múlva,
               karácsony táján hirdettek ki. Mind a két föllebbviteli fórum helybenhagyta a
               törvényszék ítéletét.</p>
				<p>Ezeket az újságok nem is közölték, annyira nem érdekelte már az embereket.</p>
				<p>Édes Annát egy szigorú januári napon két fegyőr a vonatra tette, elkísérte
               Mária-Nosztrára. A fegyház kapuja becsapódott mögötte. Itt törzskönyvezték,
               megnyírták, megfürdették, számot kapott, darócruhát: megkezdte fegyencéletét.</p>
				<p>A Krisztinavárosban néha-néha még beszéltek róla, egyre ritkábban:</p>
				<p>Egy asszony állt meg egyszer az Attila utcai ház előtt, s így szólt az urához:</p>
				<p>- Itt lakott. Nem emlékszel rá? Olyan magas leány volt, erős, fekete szemű, nagy
               kezekkel.</p>
				<p>- Csúnya volt - mondta a férfi.</p>
				<p>- Elég szép volt - szólt az asszony. - Szép volt. Amikor a románok itt táboroztak,
               egy román katona volt a szeretője.</p>
				<p>Így homályosodott el az emléke. Most már senki sem tudta róla, hogy kicsoda volt.
               Egészen elfelejtették.</p>
				<p>És ha nem élt volna még a mária-nosztrai női fegyintézetben, hanem ott pihent volna
               valahol Dunántúl, a balatonfőkajári temető akácai alatt, akkor se semmisülhetett
               volna meg jobban.</p>
			</div>
			<div type="chapter">
				<head>PÁRBESZÉD EGY ZÖLDKERÍTÉSES HÁZ ELŐTT</head>
				<p>Most megint ősz van. A kocsmákban mustot árulnak, a gyermekek játszanak a lepottyanó,
               politúros vadgesztenyékkel. Hullanak a levelek.</p>
				<p>De a korona is egyre hull. Árfolyama: 0.22. Az emberek kétségbeesnek, hogy lehet majd
               ily alacsony árfolyam mellett enni, ruházkodni, fűteni, s remegve tekintenek a
               közelítő tél elé.</p>
				<p>Délben a tőzsde ordít, itt az infláció, vagyonokat vesztenek és nyernek.
               Csonkamagyarországot fölvették a Népszövetségbe. Ismét elmúlt egy év. 1922-t
               írnak.</p>
				<p>Mi is történt azóta?</p>
				<p>Vasárnaponként fönn a Bástyasétányon katonabanda zeng, s rézlármájára önkéntelenül
               ütemesen lépdelnek a járókelők.</p>
				<p>Tatárék sétálnak, a kisebb leányuk nélkül, aki már férjhez ment. Ilonkának egy
               miniszteri fogalmazó udvarol. Jancsiról azt hallotta egyszer, hogy Lengyelországban
               van és parkett-táncos.</p>
				<p>Néhai Vizy Kornél háza olyan, mint régen, csak a házmester új: a másik elköltözött
               megszállt területre.</p>
				<p>Moviszterné ma is zongorázik, és Ady-verseket szaval. Egyre fiatalabb emberekkel
               találkozik. Haját kanárisárgára festi, erősen hízik. Az ura pedig még mindig él. Már
               nem is volna szabad élnie, de ő, akit annyian eltemettek, először a hivatalos
               tudomány, az orvostanárok és kartársai, aztán ismerősei és tisztelői - szegény
               megboldogult Vizy Kornél is -, minden objektív, klinikai megállapítást és baráti
               jóslást megcsúfolva tovább él, rejtélyesen és megmagyarázhatatlanul, nem tudni, hogy
               miért. Nyilván azért, mert valami élteti.</p>
				<p>Ő egyébként itt e legcsekélyebb pont. Viseli a megaláztatást a felesége miatt s Etel
               növekvő szeszélyeit. A környék szánakozva mosolyog rajta.</p>
				<p>Druma Szilárd a házgondnok. Patikárius Ferenc a gyászeset után örökölte a házat, s az
               ő ügyvédi gondjaira bízta. A lakáshivatalnál kijárta, hogy nagy praxisára való
               tekintettel megkaphassa a volt háziúrék lakását is, ezt újra tapétáztatta, most itt
               lakik a családjával. Közben született egy gyönyörű kisleánya, aztán egy fiacskája.
               Német kisasszony ügyel a három Druma csemetére, aki szépen fejlődik. Stefi még itt
               szolgál, de szemüveget hord, mert gyöngül a szeme. Mellette egy kis pesztra van,
               széles, mongol járomcsontokkal, suvikszfekete varkoccsal, mint egy kínai. Az iroda a
               második emeletre került, a régi, szerényebb lakásba. Azóta hatalmasan föllendült. Két
               írógép kopog itt, s a látogatóknak bejelentőívet kell kitölteniök, milyen ügyben
               keresik az ügyvéd urat. Egyre nagyobb szerepet játszik a közéletben is. Legközelebb
               föllép országgyűlési képviselőnek, a pótválasztáson, olyan kerületben, ahol
               ellenjelöltje sincs.</p>
				<p>Egy délután, mikor gyújtogatták az utcai lámpákat, de az őszi ég még nyájasan
               ragyogott, Druma Szilárd a Várból jött le két kortesével, a Zerge-lépcsőn. Lassan
               ballagtak hazafelé a Tábor utca szelíden ereszkedő lankáján.</p>
				<p>Lejjebb, egy zöldkerítéses ház előtt bepillantottak a vasrácsos kapun. A kertben
               üveges verandát láttak, egy asztalt, ozsonnára terítve.</p>
				<p>Ez az üvegkalitka a maga csöndes zártságában, a kivilágított ablakaival fölkeltette
               érdeklődésüket. Mindhárman megálltak. Leplezett kíváncsisággal, de őszinte
               irigységgel szemlélték, azt gondolva magukban, mint mindenki, aki kívülről néz
               akármilyen otthont, hogy ott a boldogság és megelégedettség lakik.</p>
				<p>Szőke kisfiú ült az asztalnál, szövetkezeti ruhájában, már uzsonna után, s azzal
               foglalatoskodott, hogy ólomkatonáit harcszerűen állítsa föl a morzsás abroszon, és
               egy háborús indulót dúdolt, kezével verve az ütemet. Mellette az édesanyja varrt,
               munkájára hajtva komoly, okos fejét. Tűnődő arcán, melyet a koszorúba font dús haj
               keretezett, árnyék volt. Időnként valamit mondott a kisfiúnak. Az tanácsokat kért
               tőle, hogyan verhetik meg a tejeslábas meg a findzsák körül portyázó magyarok a
               túlerőben lévő, fojtógázzal és tankokkal operáló franciákat.</p>
				<p>Belülről, a lakásból a verandára lépett egy magas, kócos férfi, munkazubbonyban,
               cigarettázva. Feketét töltött egy vizespohárba. Amint szájához emelte, tekintete
               találkozott a három idegen tekintetével.</p>
				<p>Ezek, elszégyellve kandiságukat, megindultak a kerítés mellett.</p>
				<p>- Kosztolányi - mondta Druma egy kis idő múltán. - Kosztolányi Dezső.</p>
				<p>- A hírlapíró? - kérdezte az első kortes.</p>
				<p>- Az.</p>
				<p>- Ez írt is egyszer valamit - szólt a második kortes. - Valami verset. Egy beteg
               gyermek haláláról. Vagy egy árva gyermekről. Nem tudom. A lányom említette.</p>
				<p>Druma ezt mondta:</p>
				<p>- Nagy kommunista volt.</p>
				<p>- Ez? - csodálkozott az első kortes. - Hiszen most nagy keresztény.</p>
				<p>- Igen - tódította meg a második kortes. - Egy bécsi lapban azt olvastam, hogy
               fehérterrorista.</p>
				<p>- Nagy vörös volt - ismételte Druma. - Pogány népbiztossal dolgozott. Le is
               fotografálták őket együtt a Vérmezőn.</p>
				<p>- És mit csinált ott vele? - tudakolta az első kortes.</p>
				<p>- Nézte - felelte Druma, titokzatosan.</p>
				<p>- Nem értem - csóválta fejét az első kortes. - Hát akkor tulajdonképpen mit akar?
               Kikkel tart ez?</p>
				<p>- Egyszerű - döntötte el a vitát Druma. - Mindenkivel és senkivel. Ahogy a szél fúj.
               Azelőtt a zsidók fizették meg, s az ő pártjukon volt, most meg a keresztények
               fizetik. Okos ember ez - kacsintott. - Tudja, hogy mit csinál.</p>
				<p>A három barát megegyezett ebben. Ismét megálltak a kerítés végén. Látszott azonban,
               hogy még most sem értik egészen. Az arcukon pedig az látszott, hogy nekik valóban
               mindig csak egy gondolatuk volt, de az is látszott, hogy kettőt már nem tudtak volna
               gondolni.</p>
				<p>Vállat vontak, mentek, lefelé. Druma még mondott valamit, amin mindnyájan jóízűen
               kacagtak.</p>
				<p>De hogy mit mondott, azt már nem lehetett hallani.</p>
				<p>Beszédükre fölneszelt Hattyú, az a kuvasz, amelyik e ház békéjére ügyel, lefutott a
               kert sarkáig, és ott mérgesen csaholni kezdett, úgyhogy szavuk egészen elveszett a
               kutyaugatásba.</p>
				<p>-&amp;-</p>
			</div>
		</body>
	</text>
</TEI>