<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU13726" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A vér</title>
				<author ref="viaf:20466121">Beniczkyné Bajza Lenke (1839-1905)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31146</measure>
				<measure unit="pages">160</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A vér</title>
					<date>2015-01-29</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/13700/13726"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Maczelka Árpád</name>
						<name>Rónyainé Varga Tünde</name>
						<name>Góczán Andrea</name>
					</respStmt>
					<bibl type="printSource">
						<title>A vér</title>
						<author>Beniczkyné Bajza Lenke</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1903</date>
						<ref target="http://mek.oszk.hu/13700/13726/pdf/"/>
					</bibl>
				</bibl>
				<bibl type="firstEdition">
					<title>A vér </title>
					<author>Beniczkyné Bajza Lenke</author>
					<date>1892</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2018-10-03"/>
			<change when="2021-03-08"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Egy nő, ki tul van a negyven éven, rendes mértékkel mérve s világi fogalmak szerint,
               öreg asszony számba jön. Lonzanó tengerészkapitány tehát nagyon meg volt lepődve,
               midőn a komornyik megnyitván előtte a fogadó-terem szárnyas ajtaját, Ábray Leóna
               grófnéhoz vezeté, ki lekötelezőleg fogadta, s ki egyike volt a legszebb asszonyoknak,
               kit életében látott, sőt e perczben meg mert volna esküdni, hogy ily nővel sohasem
               találkozott még ez életben.</p>
				<p>Leóna grófné a nagy terem magas, gót formáju ablakában ült s vöröses-barna haján
               fényes napsugár játszott, mi tündöklővé tette barna olajszinü bőrét.</p>
				<p>A kapitány egy pillanatig szó nélkül állt előtte. A meglepetés és bámulat teljesen
               némává tették ajkát, mely pedig beszédes szokott lenni és rendszerint nem szükölködik
               a szavakban.</p>
				<p>- Sejtem, hogy mi hozta hozzám, kapitány ur, - kezdé mosolyogva Leóna, látván vendége
               elfogultságát. Nem lett volna nő, ha annak okát rögtön ki nem találta volna.</p>
				<p>A kapitány meghajtá magát s a mutatott székre ült, szemét le nem véve a grófné
               arczáról, mialatt ezt gondolá: Uram Isten, lehetséges-e, hogy ez Leóna grófné
               volna!?</p>
				<p>A házi asszony szép, mélyen fekvő szemét hosszasan kérdő kifejezéssel pihenteté néma
               vendégén s aztán ujra megszólalt:</p>
				<p>- Üdvözletet hozott nekem a keletről, Lonzanó kapitány. Nemde ez jövetelének a
               czélja?</p>
				<p>- Ugy van, asszonyom, ezért jöttem, - kezdé végre, erőt véve elfogultságán a
               tengerész. - A mint tudja, egy és ugyanazon a hajón utaztam körül a világot Herney
               gróffal; tudva, hogy e vidékre s a grófné közelébe jutok, megbizott e levél
               átadásával.</p>
				<p>- Köszönöm, - vette át Leóna a levelet, mialatt arcza sötét-piros lett, s ez nem
               kerülte el a kapitány figyelmét, valamint az sem, hogy a levelet mily közönyösen
               tette a közel álló mozaik asztalra. Maga sem tudta miért, de ez jól esett neki.</p>
				<p>- Hogy van Herney, közös barátunk? - kérdé a grófné, kinek terhére kezdett válni
               vendége némasága és folyton rászegezett tekintete.</p>
				<p>- Egészen jól, grófné, köszönöm, de annyira megváltozott, hogy régi barátai meg sem
               ismernék.</p>
				<p>- Kérdenem sem kell, hogy e változás előnyére történt. Mielőtt elutazott, beteg
               volt.</p>
				<p>- A hogy veszszük. Ő maga ugy találja, hogy nem előnyére; de önmagáról kiki
               legkevésbé tudja megitélni.</p>
				<p>- Igaz! De Herney azok közé az emberek közé tartozik, kiknek nagyon helyes és tiszta
               itéletük van.</p>
				<p>- Ezt mutatja legalább egész élete.</p>
				<p>- Kegyed ismeri azt minden részletében?</p>
				<p>- Hizelgek magamnak azzal, hogy teljesen őszinte volt irántam.</p>
				<p>Az utolsó szavakat Lonzanó feltünően megnyomta, mialatt a grófné önkéntelenül félre
               forditotta szép, nemes szabásu fejét.</p>
				<p>- Ön bizalmas barátja neki?</p>
				<p>- Lehetett volna-e ez másként, ha az ember évek során egy hajó csekély területén és
               hosszu estéken s a nap majdnem minden órájában együtt van? És midőn ő hajómra jött,
               nagyon érzékeny, beteg és ideges volt.</p>
				<p>- Tudom - szólt majdnem halkan Leóna.</p>
				<p>- Ilyenkor könnyebben nyilik meg a sziv, beszédes lesz az ajk s én a grófnak
               figyelmes hallgatója voltam.</p>
				<p>Leóna grófné érdekkel függeszté szemeit a kapitányra. Volt valami a kapitány
               hangjában, a mi meglepte őt. Kérdezni akart tőle valamit, de hirtelen erőt vett magán
               s egy pillanatig hallgatott.</p>
				<p>- A grófnőt meglepi ez a nyilatkozat tőlem a tengerésztől, - folytatá gyorsan
               Lonzanó, ki mindinkább visszanyerte rendes biztosságát, mely ritkán hagyta el habár
               hivatásánál fogva nem is forgott gyakran szalonokban; azért saját magát is meglepte
               az a csodálatos elfogultság, mely e terembe léptekor erőt vett rajta.</p>
				<p>- Nem a nyilatkozat maga, hanem a hang lepett meg, melyen azt tette. Mert körülbelül
               képzelem Herney gróf elbeszélésének tartalmát és ez önnek kevéssé lehetett érdekes,
               és talán még kevésbé mulatságos.</p>
				<p>- Ebben igaza van grófné. Mulatságos semmi esetre. Egy barátunk szenvedése, életének
               reménytelensége mindig elszomoritóan hat reánk s én szivemből szántam őt.</p>
				<p>- Majdnem szemrehányásként hangzanak szavai, kapitány ur, - jegyzé meg Leóna.</p>
				<p>- Nem, grófné, de hát igaz részvétet éreztem barátom iránt, aki nagyon sokat
               szenvedett.</p>
				<p>- Ez csaknem különösen hangzik férfiajkról, férfiról lévén szó.</p>
				<p>- Miért? Nem hisz ön a férfiszivben? Nem képzeli, hogy a szerelmében csalódva -
               szenvedhet?</p>
				<p>- A legtöbb esetben könnyen kárpótolja magát a csalódásért. De tegyük fel, hogy van
               egy, a ki különbözik a többitől.</p>
				<p>- És ez Herney gróf.</p>
				<p>- Nem akarom tagadni. Csak azon csodálkozom, hogy egy második férfi is akadt, kit
               szintén kivételnek lehet mondani.</p>
				<p>- És ez én volnék: Igen, grófné, igy van. Én nem csak hogy örömmel hallgattam meg
               barátom érdekes életének történetét, de szivből osztoztam keserveiben, miket, -
               bocsásson meg, hogy első találkozásunkkor ki merem mondani, - ugy találtam, nem is
               érdemelt meg.</p>
				<p>Leóna ajkairól önkénytelen sóhajtás lebbent el.</p>
				<p>- Ha ezt kegyed nekem hat év előtt mondja, kereken tagadtam volna.</p>
				<p>- És ma, hat év után?</p>
				<p>- Helyeslem állitását. Igaz, hogy holtig tanul az ember, s én sok oly igazságról
               győződtem meg a lefolyt hat év alatt, mit Herneyvel való utolsó találkozásunkkor még
               nem tudtam.</p>
				<p>- Ma tehát másként cselekednék Herneyvel szemben?</p>
				<p>- Ha ma volna ama nap, melyen hat év előtt elbucsuztunk, azt mondanám neki:
               „maradjon”. De ma már ez késő volna...</p>
				<p>- Egy ember életét boldoggá tennünk, soha nincs későn!</p>
				<p>- Mi a boldogság? - kiáltott fel keserüen Leóna, mig szemébe köny szökött. - A mi
               évek előtt boldogság lett volna, az most elkésve, csalódás lehetne.</p>
				<p>- Nem igy, grófné, megbocsát, de nem helyesen fejezte ki magát. Nem az évek, nem a
               körülmények változtatják meg az embert, hanem ő maga változik meg. A sziv, mely
               egykor boldogság után vágyott, szerelemmel volt eltelve, kihül, lecsendesül, felejt,
               megadja magát. És ez ránézve a halál! Már nem tenné boldoggá az, a mi után egykor
               sóvárgott.</p>
				<p>- Meglehet, - válaszolt Ábray grófné röviden, csaknem hidegen. - Önmagunkban rejlik a
               változás, de mi idézi azt elő? A tapasztalás!</p>
				<p>Elhagyta helyét s a nyitott ajtón át az erkélyre lépett, mialatt a kapitány szemeivel
               követte.</p>
				<p>- Jöjjön Lonzanó. Üljünk ide. Nézze mily csendes a tenger szine, pedig mélyében
               bizonnyal háborog. Ilyen a sziv is. A szenvedélyek nem szünnek meg abban soha.</p>
				<p>- És a remények sem, - mondá a kapitány, követve Leónát, s az erkélyen egy
               támlásszékben foglalt vele szemben helyet.</p>
				<p>- Meddig marad Nizzában? - kérdé pár pillanatnyi szünet után Ábrayné.</p>
				<p>- Bizonytalan ideig. Fregatteom ide van rendelve, a tavasz felé angol fregatteok
               váltják fel. Addig maradok.</p>
				<p>- És ez kellemes önnek, nemde? Örök tavasz van itt. Nem szünnek meg nyilni a virágok
               s kétszer van kikelet...</p>
				<p>- A valóságban és a képzeletben, - mosolygott Lonzanó.</p>
				<p>A szép villa erkélyének, melyen e társalgás folyt, a tengerre volt kilátása, s
               majdnem függni látszott a hegyoldalban, mely kupolaszerüen borult a zöld repkénynyel
               boritott épület fölé.</p>
				<p>A villa maga nem nagy kiterjedésü volt, de erkélye és tornyai impozáns épületté
               tették. Homlokzatán arany betükkel csillogott neve:
             Capriciosa. Évek előtt egy angol lord épitteté, kitől Ábray Leóna grófné vette
               meg s leányával, Desirée-vel, már a második telet tölté Nizzában.</p>
				<p>Az erkélyen ülők az utolsó szavak után pár pillanatig hallgattak. A gyönyörü tájkép
               vette igénybe figyelmöket. Leóna kihajolt az erkélyről s a ködben uszó Villa-Franca
               felé tekintett. Messzeségbe révedező szemei valamit figyelmesen látszottak
               keresni.</p>
				<p>- Ott fekszik az ön fregatteja, nemde, kapitány? - kérdé kevés szünet után.</p>
				<p>- Villa-Franca kikötőjében. A ködben csak körvonalai látszanak. Remélem, megtekinti
               egyszer a grófné, már csak azért is, hogy lássa ama helyeket, hol barátja éveket
               töltött.</p>
				<p>- Minden bizonynyal, még pedig nagy érdekkel, bár ön nagyobb jelentőséget tulajdonit
               az emlékeknek, mint a mekkora megilleti azokat.</p>
				<p>- Bocsássa meg e kérdést, grófné, ön egykor szerette Herneyt?</p>
				<p>- Talán - igen.</p>
				<p>- Talán? Nem bizonyos ebben?</p>
				<p>- Sőt csaknem kételkedem benne, mert azt hiszem, a kit egyszer igazán szerettünk, azt
                  sohasem felejthetjük el.</p>
				<p>- És kegyed elfelejté őt?</p>
				<p>- Ritkán gondolok reá.</p>
				<p>- És sohasem jutott eszébe, hogy ennek az embernek tönkre tette az életét ez a
               szerelem és csalódás? Nem szánta őt soha?</p>
				<p>- Herney idealista volt egész életében, s én ennek ellenére nem kételkedem, hogy
               kárpótolni fogja magát.</p>
				<p>- De nem igy történt. Ő ma is azzal a hévvel szereti önt, a melylyel elválásukkor
               szerette s ma is csak egy gondolata, egy érzelme van: az ön iránt való szerelem.</p>
				<p>- Kegyed azt mondja, kapitány, hogy ismeri barátjának egész élettörténetét. Nem szólt
               soha az okról, mely minket elválasztott?</p>
				<p>- Desirée.</p>
				<p>- Ő volt. Nem akartam neki mostoha atyát adni. Mindenek felett szerettem s miatta
               engedtem távozni Herneyt.</p>
				<p>- És kárpótolta önt ezért az áldozatért leánya?</p>
				<p>- Nem!</p>
				<p>Lonzanó meglepetve nézett reá. Megdöbbent a hangtól, a tekintettől, melylyel ez
               egyetlen, de sokat mondó szót a grófné kiejté. Egy pillanatig nem tudott felelni.</p>
				<p>- Kérdésére különös felelet ez tőlem, az anyától, nemde? De én nem tudok hazudni, sem
               tettetni, s kimondom, hogy ha ma visszahozhatnám azt az időt, midőn jövőm, sorsom,
               egész életem fölött határoztam... másként tennék.</p>
				<p>- Hisz az még nem késő, - kiáltott föl Lonzanó, de arczkifejezése ellentétben állt
               szavaival. Kinos feszültség látszott rajta.</p>
				<p>Leóna tagadólag rázta meg szép fejét.</p>
				<p>- Ma lehetetlenebb volna, mint valaha, - mondá szomoruan. - Desirée akkor gyermek
               volt, s nevelésre volt szüksége. Ma felnőtt leány s fokozott mértékben kell őrködnöm
               fölötte, mert fájdalom, ő atyjának hajlamait öröklé.</p>
				<p>- Atyja hajlamait? - kérdé mindinkább meglepetve Lonzanó. - De hisz ez lehetetlen.
               Leány! Ha fiu volna, akkor...</p>
				<p>- És mégis ugy van. Ön bizonynyal ismeri Herney leirásából Ábray grófot. Desirée
               atyjának a képmása.</p>
				<p>- Nem értem grófné. Nem tudom mit gondoljak.</p>
				<p>- Megmondom önnek, mit gondoljon. Képzeljen egy igen szép virágot, melyet a tavasz
               üdeségének minden bájával felruházott, de kelyhében van egy fekete pont, egy mérges
               csepp, mely rombolással fenyegeti nemcsak szépségét, üdeségét, de életét is.</p>
				<p>- Nem értem, nem értem, - kiáltott fel majdnem idegesen a kapitány.</p>
				<p>- És én nem mondhatok többet. Megismerve őt, hamar érthetőbbekké lesznek szavaim.</p>
				<p>- Hasonlit kegyedhez legalább külsőleg?</p>
				<p>- Nem. Ő egészen atyja leánya, kivül és belül.</p>
				<p>- Igy lehetetlen, hogy szép legyen! - kiáltott fel Lonzanó, önkéntelen
               elragadtatással nyugtatva szemeit a grófnén, ki elmosolyodott.</p>
				<p>- Azt majd meglátja, - válaszolt a grófné s elhagyva helyét csengetett.</p>
				<p>- Küldje ide Desirée grófnőt, - szólt a belépő inasnak, ki egyik mellékajtón sietve
               távozott.</p>
				<p>- Bocsásson meg, grófné, de én még örömestebb folytattam volna e tárgyat négyszem
               között.</p>
				<p>- Én pedig óhajtom, hogy ismerje körülményeimet egészen azok után, miket rólam Herney
               gróftól hallott.</p>
				<p>A kapitány nem válaszolt e szavakra, de arcza mutatá, hogy Desirée grófnő megjelenése
               legkevésbé sem érdekli és őszintén sajnálja, hogy a grófné társaságát egy harmadikkal
               meg kell osztania.</p>
				<p>Pár pillanat mulva fiatal leány lépett be fehér ruhában; dus szőke haját kék szalag
               tartá össze; keblén nyiló rózsák illatoztak, arcza feltünő szép, szabályos, de
               legkevésbé sem rokonszenves és szemmelláthatólag nélkülözte azt a bájt, mely Leóna
               grófnő vonásait jellemezte.</p>
				<p>Kiváncsi pillantást vetett a kapitányra, kit még sohasem látott s ki ritka szép férfi
               volt.</p>
				<p>- Lonzanó kapitány, - mutatta be Ábray grófné a vendégét.</p>
				<p>Desirée kissé büszkén hajtá meg magát és szó nélkül foglalt helyet.</p>
				<p>- A kapitány fregatteja Villa-Francánál időz, ő maga üdvözletet hozott mindkettőnknek
               Herney gróftól.</p>
				<p>- Köszönöm, - szólt egykedvü, hideg hangon a leány, mialatt tetőtől talpig mérte a
               kapitányt.</p>
				<p>- Látott már belőlről egy fregatte-ot, kisasszony? - kérdé Lonzanó, hogy valamit
               mondjon.</p>
				<p>- Gyakran, sőt tánczoltam is a mult évben egy ily fregatte báljában. De nem jól
               mulattam. Az ily szórakozás engem kevéssé érdekel.</p>
				<p>És hogy megerősitse állitását, azonnal egy nagyot ásított a táncz és bál
               gondolatára.</p>
				<p>Leóna grófné észrevehetően elpirult, Lonzanó elmosolyodott.</p>
				<p>- Ez csodálatos nyilatkozat oly fiatal leánytól, minő kegyed. Szabad tudnom, mi
               érdekli és mulattatja önt?</p>
				<p>- Mindaz, a mi bizonyos küzdelemmel és fáradsággal jár. Evezni, lovagolni, kártyázni
               szeretek. Lawn-tennis, croquette: ezek az én elemeim. A szoba illatos levegője
               leverőleg hat reám, öltözék, bál, társaság nem érdekel. A széptevéstől és udvarlástól
               határozottan borzadok.</p>
				<p>Leóna grófné visszafojtott lélekzettel hallgatá őt, mintha félne attól, a mi még
               következik. Lonzanó érdekkel szemlélte, s mulattatni látszottak őt e szavak.</p>
				<p>- Igy tág tért talál kegyed e helyen szenvedélyeinek kielégitésére, - szólt enyelgő
               hangon. - Nizza éppen ily kedvtelésekre van teremtve.</p>
				<p>- Minden irányban, - válaszolt futó gúnnyal Desirée, mialatt rózsás körmeit szemlélé,
               jeléül annak, hogy a kapitánynyal keveset törődik.</p>
				<p>- És hol talál kegyed kártya-társaságot? - kérdé Lonzanó.</p>
				<p>- Itthon és másutt, a hogy jön.</p>
				<p>- A grófné is szeret kártyázni? - kérdé nem minden irónia nélkül a kapitány Leónához
               fordulva.</p>
				<p>- Oh, mama azt teszi, a mit én akarok, - sietett közbe szólni Desirée, meleg
               pillantást vetve anyjára.</p>
				<p>A tengerész nem felelt. Egy szánakozó pillantás a grófnéra kifejezé gondolatait, ki e
               pillantást megérté és önkéntelen viszonozta.</p>
				<p>Desirée az erkély rácsozatára támaszkodott és körültekintett a gyönyörü tájon.
               Szoborszerüen szép termete kifogástalan volt, profilja kissé hajlott orrával,
               fölvetett teljes ajkaival s szép szemével a legszebb harmóniát képezték és Lonzanónak
               mégis mind ez ellenszenves volt, mig Leóna iránt meleg vonzódást érzett.</p>
				<p>Pár pillanatig csend állt be a kis társaságban. Desirée utolsó megjegyzését enyhité
               ugyan a szeretetteljes pillantás, melyet anyjára lövelt, de mind a mellett
               visszatetsző volt az; anyja kiméletből, a kapitány udvariasságból hallgatott.
               Egyszerre hosszú, hangos madár-sivitáshoz hasonló kiáltás veré föl a csendet s hasitá
               át a levegőt, mire Desirée észrevehetően összerezzent s messze kihajlott a
               rácsozaton.</p>
				<p>- Ez Maurico, - szólt kipirult arczczal, élénk mozdulattal. - Sajkájával jön értem, s
               én futok.</p>
				<p>- Ki van vele? - kérdé élénken a grófné.</p>
				<p>- Senki. Minek is? Ő evez, én kormányozok. Minek húznánk fölösleges terhet?</p>
				<p>E szavak után az ajtó felé futott, mintha nem akarná hallani anyja további
               szavait.</p>
				<p>- Egyedül nem mehetsz vele! - kiáltott utána Leóna grófné. - Menjen veletek
               Susanne.</p>
				<p>- Nincs szükségünk reá, - mondá pajkos nevetéssel Desirée s elhagyta a termet.</p>
				<p>Lonzanó nem értvén mindebből semmit, kérdőleg függeszté szemeit a grófnéra, ki nagyon
               izgatottnak látszott.</p>
				<p>- Most körülbelül ismeri leányomat, - mondá majdnem siró hangon, elfojtott
               könnyekkel. - És most érteni fogja, midőn kérdésére, hogy érdemes volt-e érte azt a
               nagy áldozatot hoznom, egyszerűen azt feleltem: nem!</p>
				<p>- Szabad egy tanácsot adnom kegyednek, grófné, bár nagyon is új ismerőse vagyok arra,
               hogy azt tehessem?</p>
				<p>- Tanácsot?</p>
				<p>- Adja mielőbb férjhez leányát és hozza helyre a mit elmulasztott.</p>
				<p>- Én, negyven évvel?</p>
				<p>- Kegyed szép, ifju és bájos. Az ily nőknél, mint ön, nem kérdezzük: hány éves, hanem
               egyszerüen azt: képes volna-e engem szeretni?</p>
				<p>Leóna meglepetve, megdöbbenve tekintett az érdekes, napbarnította arczu tengerészre,
               kinek arcza egy árnyalattal sötétebb lett e szavak alatt.</p>
				<p>Lonzanó hirtelen fövegét vette és elhagyta a termet, melynek meleg illata s levegője,
               csak kint érezte, mily kábitólag hatott reá.</p>
			</div>
			<div type="chapter">
				<head>II.</head>
				<p>Alig, hogy a kapitány távozott, Leóna izgatottan sietett leánya után, hogy
               visszatartóztassa e kirándulástól.</p>
				<p>Ez azonban nem sikerült. Lonzanó lehaladva a hegyoldalban épült villa lépcsőjén és
               menedékes udvarán, ki a tengerpartra, nemsokára megpillantá a kis sajkát, vigan
               iramodva a Promenade des Anglais felé, s benne a kormányon ülve Desiréet. Megállt,
               fejét önkéntelen rosszalólag csóválta s hosszan kiséré szemeivel a könnyü
               lélekvesztő-féle, pirosra festett jármüvet.</p>
				<p>De a sajka nem sokára eltünt tekintete elől s ő kellemetlen érzések és gondolatok
               közt haladt a tengerparton nyuló sétatér felé, melyen ilyenkor hullámzott a
               járó-kelők serege.</p>
				<p>- Ez a szegény asszony, - gondolá menetközben, - ki egész életét egy gyermeknek
               áldozá, mily keserüen csalódhatott anyai reményeiben s önérzetében.</p>
				<p>Azután rá sem figyelve a hullámzó sokaságra, a festett és festetlen elegáns
               hölgyekre, kikben Nizza és Monte-Carlo oly gazdag, végig gondolá Leóna
               élettörténetét, melyet Herney gróftól oly gyakran hallott elbeszélni, s melynek most,
               midőn Leónát látta, megismerte, minden részlete közvetlen elevenséggel merült föl
               emlékében.</p>
				<p>Herney már leánykorában szerette Leónát. Komoly, előkelő, gazdag magyar főúr volt,
               szabadon rendelkezett vagyonával. Erős szerelmet érzett a gyönyörű Leóna iránt,
               udvarolt neki, s komoly házasuló szándékkal közeledett hozzá. Vannak azonban emberek,
               kik többet éreznek, mint a mennyit mutatni tudnak s Herney ezek közé tartozott. Hü
               kisérője volt imádottjának. Mindenki észrevette szerelmét; de óvatosság vagy
               elfogultságból nem nyilatkozott, mig egyszerre azt a hirt hallotta, hogy Leóna Ábray
               gróf menyasszonya. Ez irtóztató csapás volt reá nézve. Nagy szerelmében és
               elfogultságában észre se vette, hogy Ábray komoly vetélytársa lehetne, hisz Leóna
               mindig udvarlók és bámulóktól volt környezve, s Ábray azok közé tartozott, kik minden
               szép nőnek udvaroltak, ha leány vagy asszony volt is az. Oly ledérnek ismerték, hogy
               Herneynek soha sem jutott volna eszébe tőle, mint vetélytárstól félni. A hir
               hallatára őrült, kétségbeesett rémület vett rajta erőt. Fölkereste Leónát megtudta
               tőle, hogy a hir igaz, s ekkor vallotta meg szerelmét és - másnap elhagyta
               Budapestet, kinos bánata és csalódásával évekig szándékozván távol maradni.</p>
				<p>Türelmetlen, ideges természete azonban nemsokára visszavitte oda, hol tudta, hogy
               ezentúl kín lesz neki az élet: Leóna, ekkor már Ábray grófné közelében. És ekkor
               megtudta, hogy a házasság szerencsétlen, hogy Ábray nőtlen korához hiven folytatja
               kicsapongását, ledér, könnyelmü életét, nejét elhanyagolja; hogy annak
               boldogtalansága és szenvedése közbeszéd és szánalom tárgya volt. Mindezek
               következtében Herney ujra közeledett hozzá, mit talán nem tett volna, ha Leóna boldog
               házasságban él.</p>
				<p>Azt hitte, kötelessége őt vigasztalni.</p>
				<p>Leóna, ki eleinte nagyon szivére vette csalódását, lassankint megnyugodni látszott
               abban. Nem lévén más módja a feledésre, teljes erővel a szórakozásnak adta át magát.
               Mulatott és nevetett, bár belsejében, a fényes öltözék és vidám mosoly alatt, keserü
               kín dúlt. Mindenütt egyedül jelent meg vagy nagy gyakran Herney társaságában, kit
               megszoktak oldalán látni. Senki sem vette ezt tőle rossz néven, mert férjét nemcsak
               hogy könnyelmünek, de tisztességtelennek is tartották.</p>
				<p>Hogy Herney gróf miféle reménységeket táplált a jövőt illetőleg Leónára nézve, azt,
               mint Lonzanónak mondta: ő maga sem tudta. A szerelem soha nincs remény nélkül. Neki
               is voltak hát bizonytalan reményei. Talán az, hogy Ábray könnyelmű életmódja mellett
               nem élhet soká...</p>
				<p>Évek multak igy, mig egyszerre Ábray grófnénak leánya született: Desirée.</p>
				<p>Ez ugyancsak különös változást idézett elő a nőben, kinek eddig nem volt életczélja,
               s napjait azzal töltötte, hogy mindent felhasználjon, a mi boldogtalanságát felejteti
               vele.</p>
				<p>Gyermekében most életczélt talált, a miért érdemes volt élnie, s ki kárpótolni fogja
               neki egykor mindazt, a mit házasságában vesztett. Az imádással határos szeretettel
               ragaszkodott leányához és megváltoztatva életmódját, legtöbb idejét a gyermekszobában
               tölté. Ennélfogva Herney is ritkábban látta őt, s ez a grófnak nagy szomoruságot
               okozott. Irigy és féltékeny volt e gyermekre, a ki miatt neki nélkülöznie kellett
               élte egyedüli boldogságát: Leóna társaságát. És ezt nem is tudta titkolni Leóna
               előtt. Ez a körülmény bizonyos feszültséget idézett elő eddig harmonikus
               barátságukban. Leóna érezve, hogy Herney gyermekét gyülöli, lassankint hidegebb lett
               iránta, s a hol lehetett, visszahúzódott tőle...</p>
				<p>A gyermek születése ezt az egyedüli változást idézte elő az Ábray háznál. A férj nem
               változott. Keveset törődött neje és gyermekével s azok viszont keveset ő vele.
               Napokig nem látták egymást s midőn a grófné oly csalhatatlan jelét tudta meg férje
               hűtlenségének, mely teljesen utálatossá tette őt előtte, végleg megszakitott férjével
               minden összeköttetést s csak névszerint volt ezentul neje, de semmi egyéb
               összeköttetés nem állott fönn többé közöttük.</p>
				<p>Egy napon Ábray betegen érkezett meg a faluról, veszélyes betegségbe esett és
               meghalt. Mindenki örült a sors e véletlen helyes megoldásának, mert mindenki
               haszontalan embernek tartotta őt és szánta a szép, nemes érzésü, rokonszenves
               grófnét, ki martaléka volt egy oly ember méltatlan bánásmódjának. Kezdtek suttogni
               Herney hosszu idő óta tartó szerelméről, s arról, hogy az özvegy nemsokára méltóbb
               házasságot fog kötni és ezt a szép reményt maga Herney is erősen táplálta.</p>
				<p>A kis Desirée ekkor hat éves volt. Szép, kedves, bámulatraméltó gyermek, anyjának
               szemefénye, mindenki kényeztette, csodálta, csak Herney viselkedett iránta régi
               gyülölséggel, s ezt a kis leány érezni látszott, mert hasonló hideg tartózkodást, sőt
               félelmet és ellenszenvet mutatott iránta. És ez volt az ok, mely nem engedte, hogy
               Leóna és Herney gróf között az egykori őszinte, meleg barátság visszatérjen.</p>
				<p>A gyászév letelte után Herney ismét egyik leggyakoribb vendége lett az Ábray-háznak.
               Leóna meg volt győződve, hogy nincs még egy második oly igaz, őszinte barátja és
               imádója, mint Herney gróf, de közöttük állt a gyermek, s ez végre teljesen el is
               választá őket.</p>
				<p>Herney gróf nem birván tovább kiállni a bizonytalanságot, megvallá szerelmét az
               özvegynek. Elmondá reményeit a jövőre nézve s megkérte kezét.</p>
				<p>Leóna grófné habozott. Tudta, érezte, hogy éltének egy válságos percze előtt áll.
               Teljes lelkéből vonzódott Herneyhez, kit hosszu évek során, mint kifogástalan embert
               és hű, odaadó imádót volt alkalma ismerni. Sőt meg volt győződve, hogy sorsát jobb
               kezekbe nem tehetné... De midőn „igen” és „nem” kimondásán tünődött, Desirée lépett a
               szobába, kinek látására Herney szemében sötét, gyülöletteljes láng lobbant fel, mig a
               gyermek ijedten riadt vissza, megpillantva őt. Leóna ölébe vette, magához ölelé
               gyermekét s kiejté a „nem” szót. S ez Herneyt örökre boldogtalanná tette.</p>
				<p>- E gyermeknek áldoz fel engem! - kiáltá keserüen, - engem, ki egész éltemet tettem
               az ön lábaihoz, Leóna, s kinek csak egy czélja van e földön: az ön boldogitása!</p>
				<p>- De gyülöli gyermekemet, - válaszolt a nő, - és ez közöttünk a gát, hogy boldogok
               lehessünk.</p>
				<p>Herney gróf keserü kétségbeeséssel állt előtte. Őszinte, igaz természete nem engedé,
               hogy hazudjék. Ő Desiréet gyülölte, ezt nem tagadhatta, sőt titkolni sem birta.
               Némán, sötét tekintettel nézett Desiréere, ki mintha tudná miről van szó, anyjához
               huzódva, félve tekintett a grófra...</p>
				<p>- Adja Isten, hogy soha se bánja meg azt a mit ma velem tett, - mondá Herney, - és
               hogy ne csalódjék e gyermekben, ki végre is atyja leánya!</p>
				<p>Vad izgatottság és keserü haragban távozott Leónától, ki tönkre tette életét,
               másodszor fosztá meg reményétől, boldogságától, egy gyermekért, ki végre is olyan
               lesz, amilyen atyja volt, ki arczban is egészen hozzá hasonlit. E találkozás óta
               többé nem látták egymást. Sok, sok év telt el azóta. Herney többször körülutazta a
               világot Lonzanó kapitány társaságában, ki meghitt barátja lett. Leónának pedig azóta
               gyakran eszébe jutottak Herney utolsó szavai: atyja leánya!
               Fájdalom, az özvegy ezt évről-évre jobban igazolva látta.</p>
				<p>E gondolatok most mind keresztül repültek Lonzanó kapitány agyán. Majd itt, majd ott
               állt meg a tengerpart egyik-másik szebb pontján, s tünődve szemlélte a hullámokat.
               Fölmerült előtte Leóna gyönyörű alakja, a komoly, fájdalmas vonás arczán. Ujra és
               ujra átérzé ama meglepetést, mely egész belsejét felfogta, midőn először megpillantá.
               Egy idős tiszteletre gerjesztő matrónát vélt találni s egy gyönyörü asszony előtt
               állt, kinek szellemi tehetsége, szépsége győzedelmeskedett korán, s ha Herney ma
               látná őt, ma is lábaihoz borulna...</p>
				<p>Álmodozásából ismerős hang riasztá föl.</p>
				<p>- Mily elmerülve - szólitá meg Barbieri marquis, Nizza egyik legismertebb gavallérja
               s a játékasztalok pazar hőse. - Csak nem szerelmes kedves kapitány?</p>
				<p>- Valóban szerelmes történeteken gondolkodtam, marquis, csak hogy nem az enyémen.</p>
				<p>- Ez még hálátlanabb dolog, mint amaz, a más szerelme bennünk csak irigységet
               ébreszthet, és ez kellemetlen, sőt egészségtelen érzés.</p>
				<p>- Irigységet, miért?</p>
				<p>- Mert még az is irigyli mástól azt a kellemes érzést, a ki soha sem tudna szerelmes
               lenni. Például mint én.</p>
				<p>Megindultak a pillanatnyi megállás után, s együtt folytatták a sétát.</p>
				<p>- Ön sohasem volt szerelmes?</p>
				<p>- Soha! Ezt a luxust nem engedtem meg magamnak. Sokba kerül. Legnemesebb részünket
               érinti, s legszebb illuziónktól foszt meg.</p>
				<p>- Ebben lehet valami. Éppen egy barátomról gondolkoztam, kinek egész életét
               tönkretette a szerelem.</p>
				<p>- Na lássa, mily fölösleges érzés ez. Azért én sohasem engedtem a szerelemnek
               hatalmat magam fölött, a mi annál könnyebb volt, mert életemet egy hatalmasabb
               szenvedély tölté be.</p>
				<p>- Mi az, ha szabad kérdenem?</p>
				<p>- A játék.</p>
				<p>- Na ez aztán igazán sokba kerül.</p>
				<p>- Nem többe mint a szerelem, s abban csak pénzünket veszithetjük el.</p>
				<p>- Különös. Ma már másodszor találkozom oly emberrel, kinek a játék a szenvedélye.</p>
				<p>Barbieri jóizüt nevetett:</p>
				<p>- Mily naiv ember ön, kapitány. Látszik, hogy életének legnagyobb részét vizen tölté.
               Hisz itt csakis játékosokkal találkozhatik... A játék hozza ide a legtöbb embert.</p>
				<p>- De az a másik nő volt!</p>
				<p>- Azok még szenvedélyesebbek, mint mi férfiak.</p>
				<p>- Egy fiatal leány.</p>
				<p>- A kis Ábray Desirée?</p>
				<p>- Ön kitalálta. Ismeri?</p>
				<p>- Hogyne! Mindenki ismeri őt itt és Monte-Carlóban. Ez egy mulatságos gyermek. Éppen
               most láttam őt legujabb szerelmével tovarepülni a tengeren.</p>
				<p>- Csakugyan? Éppen anyjánál voltam, midőn csolnakázni ment.</p>
				<p>- Leóna grófnő! Ez már aztán egészen más. Én nem sokat tartok a nőkről, de e nő előtt
               leveszem a kalapomat és őrizkedem a társaságától.</p>
				<p>- Őrizkedik. Miért?</p>
				<p>- Nagyon unalmas, nagyon tisztességes nekem. Én másforma hölgyekhez vagyok szokva.
               Már jelenléte is feszélyez.</p>
				<p>- Desirée-ét-t tehát jobban kedveli?</p>
				<p>- Természetesen. Már csak azért is, mert a legkönnyelmübb lumpnak a leánya, kit
               valaha ismertem, s gyöngéden legyen mondva: ő apja vére.</p>
				<p>- Tudja-e, hogy ez borzasztó itélet! Ismerte Ábray grófot?</p>
				<p>- Ki ne ismerte volna őt! Játék, bor, szerelem: ez volt az ő eleme, mig aztán nyakát
               szegte s belehalt. Nem volt kár érte, de még élhetett volna, csakhogy nagyon sietett,
               s igy hamar el is végezte.</p>
				<p>- Ő magyar ember volt.</p>
				<p>- Még pedig a javából. Szive, tárczája nyitva állt mindenki számára. Ez a mai
               világban ritkaság.</p>
				<p>- Sőt ellenkezőleg, soha sem volt annyi könnyelmü ember, mint a tizenkilenczedik
               század utolsó negyedében.</p>
				<p>- Csakhogy ritkán lehet találni a kettőt együtt. Tárt sziv és bőven tömött tárcza a
               csodák közé tartozik.</p>
				<p>- Meg szokott ön fordulni Ábray grófnénál?</p>
				<p>- Nem. Ezzel nem dicsekedhetem, de nem is kivánkozom vendégei közé számittatni.
               Olykor Monte-Carlóban a kaszinó termeiben találkozunk. A grófné hideg és tartózkodó
               irántam, de annál kedvesebb Desirée.</p>
				<p>- Mit tart ön erről a leányról?</p>
				<p>- Ismeri őt, kapitány?</p>
				<p>- Ma találkoztam vele először.</p>
				<p>- Nem tartozik a grófné benső barátai közé?</p>
				<p>- Egyetlen egyszer voltam a házánál.</p>
				<p>- Tehát őszinte lehetek. Ellenkező esetben tartózkodtam volna, mert senkinek sem
               szeretek kellemetlent mondani... Ez a Desirée igen szép leány, megjelenésében van
               valami pikáns, feltünő és talán rokonszenves is... Megtanitották mindenre a mire csak
               lehetett, a legjobb, leggondosabb nevelésben részesült és tökéletes lady volna, ha
               birna egy, a nőknél szükséges valamivel...</p>
				<p>- És az? - kérdé feszülten Lonzanó.</p>
				<p>- A tisztesség fogalma.</p>
				<p>A kapitány meglepetve tekintett reá.</p>
				<p>- Hogy érti ezt, marquis? - kérdé feltünő hidegséggel.</p>
				<p>- A legegyszerübben. Hogy szavaimat megmagyarázzam, csak annyit mondok, hogy ez a
               leány beleszeretett egy fiatal emberbe, a ki sem több sem kevesebb egy könnyelmü
               kalandornál, s ezzel csolnakázik, lovagol, sétál, játszik. És oly ember
               társaságában tölti a nap legtöbb idejét, kivel egy zajos multu nő is aligha mutatná
               magát.</p>
				<p>- És az anyja? Mit mond ehhez a grófné, kit ön annyira dicsért?</p>
				<p>- A grófnénak nincs hatalma leányán. Elkényeztette őt. Atyja vére. Féktelen és
               rakonczátlan. Meg nem zabolázható!</p>
				<p>Lonzanó lesütött fővel haladt társa mellett. Vonásain kedvtelenség, csalódás ült.
               Hagyta tovább csacsogni a marquist, s gondolatokba mélyedve folytatta utját. A mit
               Barbieri beszélt neki, az több volt, mint a mennyit hallani kivánt volna. A Herney
               gróf leirása után egészen másnak képzelte Leóna grófnő körülményeit, életmódját és
               elveit.</p>
				<p>A Promenade des Anglaisra érve, más dolgok vették igénybe a két férfi figyelmét. A
               kép, mely szemeik elé tárult, tarka és változatos volt. Az óra hármat mutatott, a
               legkeresettebb sétaidőt, s mindazok, kik a négy órai vonattal Monte-Carlóba
               készültek, a legelegánsabb öltözékekben először itt mutatták meg magukat.</p>
				<p>A szebbnél-szebb fogatok egymást érték. Deli amazonok, kifogástalan lovasok, gyönyörü
               hölgyek, gyermek-kocsik angyalarczu bébékkel megrakva, szamár- és öszvércsoportok
               kiránduló-társaságokkal, mind megannyi érdekes látványt tártak a néző elé s Lonzanó
               és Barbieri a látványnyal elfoglalva nem beszéltek többé Ábray grófnéról és
               leányáról.</p>
				<p>Nizzában gyorsan mulik az idő. A kapitány alig vette észre, hogy hat óra van.
               Lassankint besötétedett, s a nap alászállott a tengerbe. Megüresedett a tengerpart,
               mindenki ebédelni sietett.</p>
				<p>Barbieri marquis már rég megvált társától. Ő is Monte-Carlóba ment a négy órai
               vonattal, s a kapitány gondolatokba mélyedve haladt a „London House”-felé, midőn a
               sötétes félhomályban feltünően csinos hölgyalak suhant el mellette s figyelmét
               magára vonta.</p>
				<p>Ő nem tartozott ama férfiuk közé, kik a hölgyek után futkosnak. Nizzában az ily
               gyorsan elsuhanó hölgy nem tartozik a ritkaságok közé, s ő nem sokat törődött volna
               vele, ha nem tetszik ismerősnek a hölgy termete, mozgása, fejtartása. Ez volt, mi
               felkölté érdeklődését, - s maga sem tudta miért, Desirée-re gondolt, kit pedig semmi
               módon nem képzelhetett az egyedüli tovasuhanó hölgyben...</p>
			</div>
			<div type="chapter">
				<head>III.</head>
				<p>Meggyorsitva lépteit a hölgy után iramodott, ki oly sietve haladt, hogy olykor csak
               selyemruhájának suhogását hallá, mig magát az alakot elrejté előle az esti
               homály.</p>
				<p>A tengerparttól több mellékutcza vezet a város régibb részébe, s ezek egyikébe suhant
               be a hölgy. Sietése majdnem futáshoz hasonlitott, de Lonzanó mindenütt követte.</p>
				<p>A magas épületek hosszu sora előtt haladtak el, mig végre a hölgy czéljához látszott
               érkezni, s a „St. Honorine” zárda előtt megállt.</p>
				<p>Itt körülnézett, talán a járdán utána kopogó léptek tették figyelmessé, melyek a
               Promenade des Anglaistól fogva követték, vagy más valamit akart látni, de észrevehető
               volt feje mozdulatán, hogy hátra tekintett, aztán hirtelen megrántá a zárda
               csengetyüjét.</p>
				<p>Lonzanó egyik ház kapuja alá huzódva nézte mindezeket, s midőn a hölgyet belépni
               látta, habozott, hogy várjon-e reá, vagy tovább menjen-e, mert nem kétkedett, hogy a
               hölgy vissza fog térni. Minden áron meg akart győződni a hölgy kilétéről. Azt is
               sejté, hogy az esteli kirándulás egyedül, Nizza utczáin, nem
               történhetett Leóna grófné tudtával és ha a hölgy, kit látott, csakugyan Desirée volt
               s nem térne haza, - ugy határozá magában - fölkeresi az Ábray villát s hirt visz a
               grófnénak leánya hollétéről.</p>
				<p>Várt tehát. Megnézte óráját: fél volt hétre. Ebéd idejét már elmulasztá, a fregatte
               tisztjei, kikkel együtt szokott étkezni, ismerve pontosságát bizonynyal csudálkoznak
               elmaradásán. Egy ideig várakoznak reá, azután ebédhez ülnek, s valószinüleg valamely
               kalandról suttognak egymás között, mi oly könnyen akad Nizzában...</p>
				<p>Ilyféle és hasonló gondolatokkal tölté a várakozás idejét. A csillagok egymásután
               gyultak fel az égen; Lonzanó habozott, vajjon ne menjen-e Leóna grófnéhoz
               meggyőződni, hogy otthon van-e Desirée. Mert ez az egész dolog mindinkább érthetetlen
               volt neki. Oly rejtély, melyet szeretett volna megoldva látni. Már csak azért is,
               mert nemcsak Desirée érdekelte őt, hanem még inkább Leóna, kit Herney leirásából
               egészen másnak vélt, mint a minőnek most megismernie kellett.</p>
				<p>Lassu léptekkel, kedvtelenül indult a város felé, midőn kulcsnyikorgást és nehéz ajtó
               zárjának recsegését hallja... Megállt, visszatekintett, s a zárda kapuját látta
               kinyitni és a várt alakot kilépni rajta. Azonnal visszafordult s elébe sietett. A
               hölgy le volt fátyolozva, de felismerte. Csakugyan Desirée volt, ki legkevésbé sem
               akarta titkolni kilétét, sőt megpillantva őt, örömmel kiáltott fel:</p>
				<p>- Ha nem csalódom, a kapitány, ki ma nálunk volt?</p>
				<p>- Igen, grófnő, Lonzanó kapitány. De hol járt egyedül, a város e távol fekvő
               részében?</p>
				<p>- Ah, ez nagyon különös; nemde? Mama szerint ilyent nem kellene tennem.</p>
				<p>- Nemcsak a grófné, de senki sem helyeselhetné ezt.</p>
				<p>- Avval én keveset törődöm. Akar hazakisérni?</p>
				<p>- A legnagyobb készséggel. Akarja elfogadni karomat?</p>
				<p>- Szivesen. De most én kérdezem, mi hozza önt ily későn e városrészbe?</p>
				<p>- Tehát kegyed tudja, hogy késő van, hogy e városrész ilyenkor elhagyott, hogy aki
               erre jár az szokatlan dolgot müvel, és mégis...</p>
				<p>- Itt vagyok, - vágott szavába Desirée s hangosan felkaczagott. - Erre felelnem se
               kell, hisz látta, hogy a zárdából léptem ki.</p>
				<p>- Azt láttam, de nem tudom mi vitte önt ily különös módon oda.</p>
				<p>- Mit ért különös mód alatt?</p>
				<p>- Kell-e ezt magyaráznom? Ábray Desirée grófnő, ki alig tizenhét éves, este és
               egyedül!</p>
				<p>- Hah, mily sok kifogása van. Először, hogy ki vagyok, másodszor, hogy este van,
               azután egyedüllétem. Ön valósággal inkvizitornak született. Nos, hát most nem vagyok
               egyedül, hanem igen is hatalmas védőm akadt önben.</p>
				<p>- De ez csak véletlen! És mit fognak gondolni azok, kik igy karöltve látnak bennünket
               végigsétálni a tengerparton, a vendéglők előtt, melyek most mind tömve vannak?</p>
				<p>- Kegyed törődik ezzel?</p>
				<p>- Minden esetre, ön miatt.</p>
				<p>- Legyen nyugodt. Miattam mindenki gondolhat, a mit akar.</p>
				<p>Lonzanó nem tudta e nyilatkozat után, miként folytassa a kényes tárgyat.</p>
				<p>- Tudja Leóna grófnő, hogy kegyed a zárdába ment?</p>
				<p>- Fogalma sincs arról - válaszolt nevetve Desirée.</p>
				<p>- Mit gondol tehát távollétéről?</p>
				<p>- Mama hangversenyen van s nyolcz óra előtt nem tér haza.</p>
				<p>- És ha már otthon volna s nem találná kegyedet a villában?</p>
				<p>- Akkor megmondom neki, hol voltam!</p>
				<p>- Szabad megkérdeznem, miért volt a zárdában?</p>
				<p>Desirée egy gyors pillantással futott végig Lonzanón, aztán felvonta vállait, jeléül,
               hogy különösnek találja ezt a kérdést, de nem késett a felelettel.</p>
				<p>- Én ma először látom önt. Mamának talán barátja, de én keveset vagy éppen egyáltalán
               nem ismerem, s igy e kérdést egyszerüen felelet nélkül hagyhatnám. Azonban nem
               teszem, mert nagyon őszinte természetü vagyok. A zárdában tanácsot voltam kérni a
               fejedelemasszonytól.</p>
				<p>- Tanácsot? Mi tekintetben?</p>
				<p>- Nem tudok mamával egy dologban megegyezni, s azt akartam megtudni, kinek van igaza,
               neki vagy nekem?</p>
				<p>- Ezt én előre is megmondhatnám, a nélkül, hogy a kérdést ismerném.</p>
				<p>- Hogy hogy?</p>
				<p>- Ilyen körülmények között mindig az anyának van igaza, csak ő adhat leányának
               tanácsot, különösen az olyan anya, a milyen az öné.</p>
				<p>- Ez kérdés, mert a mama nagyon egyoldalu.</p>
				<p>Most Lonzanó nevette el magát. A lámpák fényesen sütöttek s ő a fátyolon át oly
               komoly és határozott kifejezést látott a leány arczán, mely nagy fiatalságához képest
               igen nevetséges volt.</p>
				<p>- Ön kinevet? Jó, nem törődöm vele, nem neheztelek érte, annál is kevésbé, mert e
               perczben szükségem van az ön kiséretére, bár nem messze vagyunk hazulról, - mondá
               Desirée s figyelmesen körültekintett, mintha keresne valakit.</p>
				<p>És csakugyan, mintha a tekintet hivására jelent volna meg, egy magas, karcsu
               férfi-alak lépett ki a platán-fák árnyékából s levéve kalapját, tiszteletteljesen
               köszönté Desiréet.</p>
				<p>- Sokáig várt reám? - kérdé elfogulatlanul a leány.</p>
				<p>- Igen... nem... - válaszolt a férfi zavartan, mialatt fürkészve vizsgálta
               Lonzanót.</p>
				<p>- Elkéstem, - folytatá Desirée. - És meg kell vallanom, hogy nagyon jól mulattam a
               kapitánynyal.</p>
				<p>A férfi feszesen szó nélkül hajtá meg magát.</p>
				<p>- Most azonban már meg kell köszönnöm kiséretét, - folytatá Desirée, kihuzva kezét
               Lonzanó karjából. - Livió hazáig kisér, s valami mondani valóm is van neki.</p>
				<p>- Bocsásson meg grófnő, de én nem hagyom magamat ily röviden elutasitani, s kegyedet
               csak a villa kapuja előtt hagyom el.</p>
				<p>Desirée mosolyogva vonta fel vállát.</p>
				<p>- Biztositom, hogy nincs többé kiséretére szükségem, annál is inkább, mert a
               „Capriciosa” már csak néhány lépésnyire van innét.</p>
				<p>- Én pedig félutnál nem szoktam visszatérni.</p>
				<p>- De uram... - szólt közbe Livió s még többet akart mondani, de Desirée
               közbevágott:</p>
				<p>- Hallgasson, - szólt csillapitólag. - A kapitány a mama barátja s nem szabad őt
               megbántanunk.</p>
				<p>Szó nélkül indultak tovább. A két férfi kétfelől, Desirée közöttük. Egyetlen szót sem
               váltottak. Némán haladtak fölfelé a meredek kavicsos uton, mely a magasan fekvő
               villához vezetett. Hideg, fagyos hangulat látszott mindhármukon. Midőn a kapu elé
               értek Lonzanó feszesen hajtá meg magát s látva, hogy Desirée a kertbe lép,
               visszafordult és ebédelni ment, azon tünődve, kit kárhoztasson jobban a mai események
               és Desirée viselete miatt: az anyát, vagy a leányt?...</p>
				<p>Leóna grófnő még nem tért haza a hangversenyről, midőn Desirée a házba lépett.</p>
				<p>Megtudva, hogy a grófné még távol van, szobájába sietett, átöltözött, s midőn anyja a
               társalgó terembe lépett, ő már az erkélyen várakozott reá, a tengert szemlélve, mely
               a hold fényénél festői látványt nyujtott.</p>
				<p>Ez azonban kevéssé vette figyelmét igénybe. Ő nem volt lelkesülő jellem. Csak ritkán
               hatott reá a szép, s most is azzal volt elfoglalva, hogyan mondja el azt, a mit
               anyjával tudatni akart.</p>
				<p>Leóna grófné a legjobb kedvben érkezett haza. Ő leánya ellentéte volt, minden
               érdekelte, mulattatta, a mi a szépmüvészethez tartozott. Zene, irodalom, festészet
               egyformán szórakoztatá. De többnyire egyedül kereste föl azokat a helyeket, hol ily
               élvezetekben részesült, mert Desirée azokat unalmasaknak találta. A leányt a sport
               érdekelte.</p>
				<p>Elég vidáman költötték el az ebédet s az erkélyre ültek. Ritkán történt, hogy az
               estét egyedül vagy otthon töltötték, de véletlenül e napon egyetlen látogató sem
               érkezett.</p>
				<p>- Mit csináltál ma este? - kérdé Leóna grófné leányától, ki szokása ellenére
               szótalanul ült oldalánál. Rendesen igen beszédes volt. Ma feltünt anyjának
               hallgatása.</p>
				<p>- A Honorine zárdában voltam.</p>
				<p>- A zárdában? - kérdé meglepetve Ábrayné. - Mit sem szóltál nekem e tervedről. Én is
               veled mentem volna, még nem láttam a fejedelemnőt.</p>
				<p>- Egyedül akartam menni... tanácsot kérni Ágnes nénitől.</p>
				<p>- Tanácsot? Miféle tanácsot?</p>
				<p>- Meg akartam tudni: helyesen vagy helytelenül cselekszem-e, hogy Livióhoz akarok
               feleségül menni?</p>
				<p>- És ezt tőle kérdezed? - tört ki fájdalmasan Ábrayné. - Nekem nem hiszel... Bennem
               nem bizol... Oh, Desirée, ha tudnád mily nagy fájdalmat okozol nekem!</p>
				<p>Desirée megdöbbenve tekintett reá.</p>
				<p>- Fájdalmat? - kérdé elfogultan. - Ezt nem akartam tenni. Azt hittem jobb, ha más
               véleményét is hallom, mert mi ketten nem tudunk ebben az ügyben megegyezni.</p>
				<p>- Ebben nem. És nagyon csodálom, hogy ezt a tárgyat még előhozod.</p>
				<p>- Nem állhatom meg, hogy ne beszéljek erről, mert nem tudok Livióról lemondani.</p>
				<p>- Nincs fogalmad a tisztességről, a társadalmi állásról, a müveltség
               követelményeiről?</p>
				<p>- Mi kifogás lehet Livió ellen?</p>
				<p>- Minden. Ő nem is jöhet szóba e falak között, nevét sem szabad itt kiejteni.</p>
				<p>- Ő szép ember, mulatságos, eszes, egészen nekem való férj.</p>
				<p>- Ha komornánkat akarná nőül venni, és különben tisztességes volna, nem mondanék
               ellent, de te...</p>
				<p>- Ne beszélj igy róla! - vágott közbe a leány és helyéről izgatottan ugrott föl. - Ő
               férjem lesz, ő vagy soha senki.</p>
				<p>- Az én akaratommal és beleegyezésemmel soha!</p>
				<p>- Tudod mit mondott a fejedelemnő?</p>
				<p>- Óhajtom hallani.</p>
				<p>- Hogy Isten előtt nincsenek különbségek s a büszkeség vétek.</p>
				<p>- Itt nincs szó büszkeségről, - mondá haraggal Leóna - itt egy olyan emberről
               beszélünk, ki rovott életü. Azonkivül pazarló, könnyelmü szerencselovag, pénzedre
               vágyik, melyből téged elhanyagolva, folytathatja könnyelmü életmódját.</p>
				<p>- Nem hiszem.</p>
				<p>- Én pedig nem győzhetlek meg másként mint szavakkal. Mert nem méltó hozzám, hogy
               Livió dolgaival és tetteivel foglalkozzam.</p>
				<p>- Igy jobb, ha nem is beszélünk róla.</p>
				<p>- Kivel voltál a zárdában?</p>
				<p>- Egyedül.</p>
				<p>Leóna rémülten csapta össze kezeit.</p>
				<p>- Kiséret nélkül, Nizza utczáin! - kiáltá izgatottan. - Ez már igazán megfoghatatlan
               könnyelmüség.</p>
				<p>- Miért? Hány fiatal leány jár egyedül és semmi bajuk sem történik.</p>
				<p>Leóna kétségbeesetten nézett leányára.</p>
				<p>- De hát lehetetlen téged a tisztességre megtanitani, Desirée! - kiáltá helyéből
               felugorva. Egész életemet neked, a te nevelésednek szenteltem, s ime ez az eredmény!
               Kétségbe kell esnem miattad!</p>
				<p>Desirée arczán élénk csodálkozás látszott. Ritkán látta anyját ily nagy
               izgatottságban: bünbánóan tekintett reá.</p>
				<p>- Ha rosszat tettem, mama, nem készakarattal tettem, ne nehezteljen. Nem mertem
               megmondani, hogy a zárdába megyek tanácsot kérni, mert nem eresztett volna. Kisérőt
               pedig azért nem vittem magammal, mert ismerem a járást, nem volt arra szükségem.</p>
				<p>Oly igaz, őszinte meggyőződéssel mondá mindezt, szép szemeit kérően függesztve
               anyjára, hogy az önkéntelen megállt előtte és lecsendesült.</p>
				<p>- Kivel találkoztál utközben? - kérdé a grófné.</p>
				<p>- Lonzanó kapitánynyal, a ki haza is kisért.</p>
				<p>- A kapitánynyal! Mily szégyen! Mit gondolhat rólad és rólam!</p>
				<p>- Semmi rosszat. A zárda előtt állt, midőn onnét kiléptem, karját ajánlá s egész uton
               vigan csevegve haladtunk.</p>
				<p>- Nem kérdezte, mi vitt oda, és miért járkálsz este egyedül?</p>
				<p>- Sőt el is mondám neki. Tanácsot voltam kérni a fejedelemasszonytól, mert én és mama
               egy bizonyos dologban nem értünk egyet. Az ő véleményét akartam tudni.</p>
				<p>- És a kapitány mit mondott erre?</p>
				<p>- Azt, hogy bizonynyal a mamának van igaza. Ez természetes, hisz Lonzanó az ön
               barátja.</p>
				<p>- Mindenki ezt mondta volna. Holnap beszélnem kell vele, s kimentenem tettedet, mely
               mindkettőnkre homályt vet.</p>
				<p>- Nem hiszem, hogy ő nagy dolgot csinálna ebből. Udvarias és nyájas volt mindaddig,
               mig Liviót meg nem látta.</p>
				<p>- Liviót? - kérdé elfogult hangon Leóna. - Hát ő veled volt?</p>
				<p>- Nem. Itt a hegyoldalban várakozott reám. Ekkor megköszöntem a kapitány kiséretét,
               de ő nem hagyott el. Mellesleg mondva, kissé tolakodó volt. A kapitány jött s csak
               akkor maradt el, midőn engem belépni látott.</p>
				<p>- Ez szép volt tőle. És Livió?</p>
				<p>- Vele még néhány szót váltottam a kapunál, azután ő is távozott.</p>
				<p>- Látta ezt Lonzanó?</p>
				<p>- Látnia kellett, mert többször visszatekintett.</p>
				<p>- Menj szobádba, - sóhajtott Leóna grófné. - Mit ma tettél, tulmegy minden határon, s
               fájdalommal kell látnom, hogy nem vagyok képes megismertetni téged a tisztesség
               fogalmával. Ezentul nem bocsátlak el oldalam mellől, s ha hiredet meg akarom
               menteni, óvnom és őriznem kell minden tettedet. Jó éjszakát.</p>
				<p>Hidegen, keserüséggel fordult el tőle és szobájába sietett, egyedül hagyva Desirée-t
               az erkélyen.</p>
			</div>
			<div type="chapter">
				<head>IV.</head>
				<p>Ki volt ez a Livió?</p>
				<p>Ezt kérdezték nem egyszer már Nizzában. Általános vélemény az volt róla a mit
               Barbieri marquis Lonzanó kapitánynak beszélt.</p>
				<p>Mathieus Livió feltünő szép ifju volt, alig huszonhat éves, már hosszu, zajos és több
               tekintetben titokszerü mult volt háta mögött. Maga a származása is ismeretlen volt.
               Feltünt a Rivierán, mint a tenger fölött lebegő sirály, mely ismét eltünik. Senkisem
               tudja, honnét jött és hová távozott.</p>
				<p>Különös kalandokat beszéltek róla, melyekben a fő szerepet a szerelem és pénz
               játszotta. Vezetéknevét rendesen elhagyva, egyszerüen Liviónak nevezték őt a klubok,
               a játéktermek, a hölgyvilág, sőt még az étterem pinczérei is Livió urnak hivták.</p>
				<p>Ezzel az elnevezéssel ő tökéletesen meg volt elégedve, legalább sohasem tiltakozott
               ellene. Olykor szórta a pénzt, máskor néhány frankot kért kölcsön, csodálatos
               dolgokat suttogtak róla, nem tartozott az ugynevezett „jó” társaságokhoz és még sem
               volt meglepő őt itt-ott a legelőkelőbb házaknál látni.</p>
				<p>Egy pikniken ismerkedett meg Desiréevel. Mintegy 100 tagból álló társaság rendezett
               kirándulást a mentonei „Rôche rouge”-hoz s Ábrayék is részt vettek e kirándulásban.
               Livió is ott volt s már az első találkozásnál feltünően udvarolt Desiréenek.</p>
				<p>Leóna grófné a legkellemetlenebb érzéssel látta ezt az udvarlást s figyelmeztette
               leányát, hogy tartsa távol magát ettől az embertől. Desirée keveset hallgatott
               anyjára, s a legközelebbi találkozáskor e figyelmeztetés ellenére ismét hasonló
               kitüntetésben részesitette Liviót, s az éppen oly hévvel udvarolt neki.</p>
				<p>A grófné ismerve leányát, hosszu ideig nem ment vele a társaságokba, csakhogy a
               Livióval való találkozást elkerülje. Egy napon azonban borzasztó csalódásra ébredt:
               levelet talált Desirée szobájában, mely Liviótól származott, s melyből kivette, hogy
               az a válasz egy Desirée által irt legtüzesebb szerelmi vallomást tartalmazó
               levélre.</p>
				<p>Ekkor megpróbált szigoru lenni az eddig elkényeztetett gyermekekkel. Elmondá neki,
               hogy hová vezethet ez a szerelem és könnyelmüség. Mindent lefestett előtte, a mit
               csak oly fiatal tapasztalatlan leánynak, mint ő volt, mondani és elbeszélni lehet.
               Hasztalan! Desirée agya egyáltalán nem birt fogékonysággal annak megértésére, a mit
               mondott. Folytatta az összeköttetést Livióval titokban és nyiltan, a hogy az alkalom
               kinálkozott. Végre a grófné azt gondolta, hogy mégis kevésbé lesz szigoru iránta.
               Látta, hogy a tilalom Desirée-t csak daczra gerjeszti és álutakra, titkolódzásra
               készteti. Ez pedig a legveszélyesebb következtetéseket vonhatta maga után.</p>
				<p>Ujra megjelent tehát a társaságokban. Látta, mint udvarol neki a gyülölt kalandor.
               Észrevette ismerőseinél a rosszaló suttogást, melylyel ezek az udvarlást kisérték.
               Pirult leánya viselete miatt. De tehetetlen volt. Átkozta a vért, mely Desirée
               ereiben folyt, természetét, könnyelmüségét és oktalanságát atyjától való örökségének
               tartá, mely vérében van, s melynek kártékonyságát ellensulyozni, tudta, hogy nem
               lehet.</p>
				<p>Tehetetlennek érezte magát már azért is, mert nagyon szerette gyermekét, s mert
               gyenge volt iránta, mióta az csak megszületett. Szerencsétlen házasságában e gyermek
               volt egyedüli vigasztalása, reménye, élte sötétségének tündöklő csillaga.
               Özvegységében alkalma volt, hogy kárpótolja magát megrabolt ifjuságáért és azért az
               időért, a min rideg, szomoru házas életében átkinlódott, de gyermekéért nem tette.
               Miatta hagyta távozni Herneyt, ki igaz barátja volt és szerető férje lehetett volna.
               Mindent e gyermek boldogságáért áldozott s most atyja vére ujra boldogtalanná tette
               őt leánya által, még pedig érezte, hogy most már menthetetlenül, mert nem volt többé
               reménye semmiben!</p>
				<p>E szomoru estén szobájába érve, sokáig nem feküdt le, mélyen gondolkozva, mit tegyen
               Desirée-vel, kit minden áron meg kellett mentenie. Eszméi teljesen össze voltak
               zavarodva, s egyetlen mentő gondolatot sem talált. Eltávozzék vele Nizzából? Tudta,
               hogy Livió utánuk megy bárhová. Itt maradjon? Mi lesz mindennek a vége... Erre
               gondolni sem mert, mert tudta, hogy leánya gazdag eladó leány hirében áll, s hogy
               Livió nem fogja elszalasztani a jó házasságot és a reménylett vagyont, felhasználva
               Desirée könnyelmü hajlamait.</p>
				<p>Senkije sem volt, a kihez tanácsért fordulhatott volna, mig végre Lonzanó jutott
               eszébe, kit a véletlen avatott a titokba, melyet, leánya jellemére vonatkozván, ő
               soha sem birt volna elmondani.</p>
				<p>Elhatározta, hogy ír a kapitánynak és másnapra látogatását kéri. Mindjárt el is
               készité a levelet, s elhatározta azt is, hogy őszintén beszél vele, közli aggodalmait
               és tanácsát kéri Desirée-t illetőleg. Nem tudván kihez fordulni, ez látszott neki a
               legjobbnak a mit tehet, ez a gondolat volt, a mely némileg lecsendesité őt. De mind a
               mellett aggódva várta a következő napot, melynek első aranyos sugarai még mindig
               ébren s tünődve találták őt. Egész éjjel nem hunyta le szemeit...</p>
				<p>Az olasz nap fölkelte nem hasonlit semmi más napfölkeltéhez. Az a kék ég, azok a
               rózsaszinü felhők, az átlátszó levegő, a tenger üde szelével összevegyülve, sehol sem
               látható, sehol sem érezhető, csak az olasz éghajlat alatt.</p>
				<p>Az éjszaka észrevétlenül lesz nappallá. A sötétség átolvad a hajnalba. A pirkadás
               hasonlit az ébredéshez, a csillag, mely a hajnalt jelenti, besugározza a
               láthatárt...</p>
				<p>De mind e természeti szépség látása, a fölkelő nap, az aranyos sugarak nem birták
               földeriteni Leóna szomoru kedélyét. Halovány arczczal ment le szobájából s ült a
               veranda felvirágozott reggeliző asztalához, hol egyedül szokta elkölteni teáját.
               Desirée sokkal később szokta elhagyni ágyát.</p>
				<p>A kapitánynak írt levelet már elküldé. Tizenegy órára kérte látogatását és az idő
               addig csak lomha lassusággal haladt előre. Alig várta, hogy beszéljen vele. Hozzá
               kötötte minden reményét.</p>
				<p>A mondott időben jelentették nála a várt vendéget. Pontosan megjelent, a mint minden
               rendhez és pontossághoz szokott ember; de Leóna észrevette, hogy bizonyos
               elfogultsággal lépett be hozzá, sőt oly komoly arczczal és erőltetett nyájassággal,
               mely nagyban különbözött az előtte való napi viseletétől.</p>
				<p>Leóna nagyon éles megfigyelő tehetséggel birt. A kapitány arczára pillantva, azonnal
               sejté, hogy a tegnap és a ma között különös változáson mehetett át vendégének iránta
               tanusitott rokonszenve. Hogy mi lehet annak oka, azt nem volt nehéz kitalálnia.</p>
				<p>Szó nélkül foglaltak helyet; egy másodperczig néma csend uralkodott a teremben, mit
               csak a tenger fölhangzó moraja zavart.</p>
				<p>- Látogatásából látom, kapitány ur, hogy megkapta levelemet, - kezdé bizonytalan,
               elfogult hangon Leóna.</p>
				<p>- Siettem parancsát teljesiteni, grófné.</p>
				<p>- Kérelem volt! Meg akarok önnek magyarázni egy dolgot, mely igen különös szinben
               tünteti fel leányomat, de még inkább engem.</p>
				<p>Lonzanó néma meghajlása mutatá, hogy nem tud tettetni, s hogy a grófné föltevése nem
               volt alaptalan.</p>
				<p>- Kegyed szives volt tegnap este hazakisérni leányomat...</p>
				<p>- Még pedig igen messziről, a St.-Honorine zárdából.</p>
				<p>- A mit igen köszönök önnek. Épp azért kértem, hogy magyarázatot adjak e különös
               viselet felől.</p>
				<p>- Nagyon megtisztelve érzem magamat, grófné, ha magyarázatra méltat, de nem
               hallgathatom el, hogy ez felesleges.</p>
				<p>- Felesleges? Nem értem mit akar mondani, - válaszolt Leóna, finom ivezetü
               szemöldökeit összevonva. A kapitány hangja sértette őt.</p>
				<p>- Csak azt akartam jelezni, hogy a történtekkel tisztában vagyok, és sejtve, hogy
               mily kellemetlen önnek ez a magyarázat, meg akartam attól kimélni.</p>
				<p>- Tartozom ezzel magamnak és önnek is.</p>
				<p>- Ha okvetlen kivánja... de biztositom, hogy felesleges.</p>
				<p>- Nem akar meghallgatni?</p>
				<p>- Ellenkezőleg, örömmel teszem, ha ugy kivánja...</p>
				<p>Leóna megdöbbenve vizsgálá a kapitány arczának hideg, kétértelmü kifejezését,
               szemeinek gunyos tekintetét. Nem ismert az előtte való nap látott rokonszenves
               arczra.</p>
				<p>- Mindenekelőtt arra kérem kapitány, mondja meg nekem őszintén, mit gondol a tegnap
               este történtekről s mivel vádol? Mert hangja, irántam való viselete arra vall!</p>
				<p>- Vádolni én, önt, grófné! Mily föltevés, mi jogom volna erre?</p>
				<p>- Jog! Az nem jön számba az embereknek egymásról való itéleténél. Kiki hivatva érzi
               magát az itéletre, s ha ön ezt tette, csak az általános szokást követi, és meg kell
               vallanom, hogy ez alkalommal volt is arra oka!</p>
				<p>- Ah!</p>
				<p>- Kérem, hagyjon fel e gunynyal. Elveszi bátorságomat a szavakhoz, pedig higyje, hogy
               szükségem van arra, - mondá Leóna s heves könnyek törtek elő szeméből. Hirtelen
               betakará kezeivel arczát és egész teste lázas izgatottságban reszketett.</p>
				<p>Lonzanó pillanat alatt megváltozott. Ez a kitörés, ez a nagy, mély s valódi fájdalom
               hatott reá. Látta, hogy ez nem lehet tettetés, s meleg szive őszinte szánalomra
               gerjedt.</p>
				<p>- Az Istenért grófné, csendesüljön kérem - kiáltott fel egészen más hangon, mint
               eddig beszélt. - Mondja el fájdalmát és én készséggel megosztom, s ha hatalmamban
               áll, segitek is azon.</p>
				<p>De a régen visszatartott, eltitkolt fájdalom végre kitört s nem volt könnyen
               lecsillapitható; Leóna csipkezsebkendőjébe temetve szép arczát, zokogott és nem birt
               erőt venni magán.</p>
				<p>Az olyan emberek, kik egész életüket férfias munkával töltötték s ritkán forognak nők
               körül, sokkal fogékonyabbak a női gyengeség iránt. Lonzanó még sohasem látott hölgyet
               könnyezni s a zokogás egész idegrendszerét izgatottságba hozta. Életét adta volna,
               hogy mai viseletét Leónával elfelejtesse; kétségbeesve ült helyén, ügyetlennek s
               képtelennek érezve magát e nagy fájdalom lecsillapitására és átkozva ridegségét, mely
               által ezt fölidézte.</p>
				<p>- Ha remélhetném, hogy megbocsát, grófné, - dadogá elfogultan, - fölajánlanám
               életemet s annak minden perczét...</p>
				<p>Leóna letörlé könnyeit. E szavak, ez a meleg bensőségteljes hang jól esett neki.</p>
				<p>- Köszönöm, - susogá halkan s békülése jeléül kezét kinyujtá a kapitány felé, melyet
               az megragadott és ajkaihoz vont.</p>
				<p>- Mondja, mit tehetek önért és én meg fogom tenni, - szólt lelkesülten. - Boldog
               vagyok, ha szolgálatára lehetek.</p>
				<p>- Tanácsot akartam kérni öntől s fölvilágositani a történtek felől. Előre láttam,
               hogy a tegnap történtekért elitél, pedig ha tudná, mily igazságtalanul.</p>
				<p>- Én őszinte ember vagyok, grófné, nem tudok tettetni. A szalónok tettetése, a
               parkettek simasága előttem ismeretlen. Nézzen hajamra, melyben már ősz szálak
               tündökölnek, de sohasem mondtam még olyat, a mit nem hittem, nem éreztem volna. Ez az
               oka, hogy nem tudtam eltitkolni véleményemet leánya tegnapi kirándulása fölött.</p>
				<p>- És igaza van, ha tettét elitéli. Csak abban téved, hogy azért engem is felelőssé
               tesz, bár a gyermek hibái többnyire a szülőket terhelik, s nem tagadhatom, hogy a
               látszat ellenem is van.</p>
				<p>Lonzanó nem felelt, de szemeiben igaz, meleg részvét látszott.</p>
				<p>- A tegnap látottakból kegyed körülbelől eltalálhatta a valót. Én gyenge anya voltam
               s talán ma is az vagyok. Éltemet gyermekemnek szentelém, mindent megtettem, a mi jó,
               szép, nemes irányban vezethette fejlődésében és még is azt kell mondanom, hogy nem
               értem el eredményt. Desirée vérét nem tudtam megváltoztatni.
               Nem voltam képes a helyesnek a helytelentől való külömbségét vele megértetni.
               Szenvedélyes, féktelen, talán romlott vér foly ereiben. A rossz benne mindig erősebb,
               mint a jó; s ő minden izében atyja leánya, az én véremből nem örökölt semmit.</p>
				<p>- Szigorúnak kell iránta lenni, grófné. Kérhetetlen következetességgel vezetni
               őt.</p>
				<p>- Ne higyje, hogy ez lehetséges! - kiáltott föl keserüen Leóna. - Megkisérlettem
               immár ez irányban is mindent. Vannak dolgok, miket nem lehet vele megértetni, s mire
               a legegyszerűbb nő is már természeténél fogva fogékony, ösztönszerűleg érzi, mi a
               helyes; mi a helytelen: nála hiányzik ez az érzék, s most még e bajhoz egy szenvedély
               is járul: a szerelem. Ez helyzetemet még kétségbeejtőbbé teszi.</p>
				<p>- Szerelmes Livióba?</p>
				<p>- Ismeri ön ezt az embert?</p>
				<p>- Tegnap találkoztam vele, éppen leánya által ismerkedtem meg vele.</p>
				<p>- Semmit sem hallott róla?</p>
				<p>- El kell hallgatnom azt, a mit ez irányban mondhatnék.</p>
				<p>- A legkönnyelmübb ember hirében áll. Kalandor! Senkisem tudja, honnét jött, kicsoda,
               mi a foglalkozása. Ehhez az emberhez akar Desirée nőül menni s én nem tudom mi módon
               akadályozzam ezt meg...</p>
				<p>- Erre nézve kivánta tanácsomat hallani?</p>
				<p>- E miatt kértem ide, s azért, hogy elmondjam, mi módon történt, hogy tegnap este
               egyedül járt kiséret nélkül.</p>
				<p>- Ne beszéljünk arról, grófné. Elég kint okoz nekem a tudat, hogy megróvásomban ön
               iránt igazságtalan voltam. Leirásából megismerve Desirée jellemét, eltalálom, hogy ő
               egyszerűen megszökött e villából, mig ön távol volt. Erre nem számithatott kegyed,
               mert ezt tisztességes leány az ő állásában nem teszi.</p>
				<p>- Nagyon kemény, a mit mond, kapitány, de meg kell vallanom, hogy igaz, s hozzá
               teszem, hogy Desirée jövő tetteitől rettegek. Kiszámithatatlan az, a mit még ő el fog
               követni.</p>
				<p>- Mit akar a grófné ez ellen tenni?</p>
				<p>- Azt hiszem, egyetlen tény van, mely meggyőzhetné őt Livió jellemtelenségéről; ha be
               lehetne bizonyitani előtte, hogy minden nőnek udvarol, hogy élte könnyelmű hölgyek
               társaságában folyik, s hogy őt csak vagyonáért akarja magához csatolni.</p>
				<p>- Ez nem nehéz.</p>
				<p>- Gondolja? - kérdé Leóna grófné.</p>
				<p>- Meg vagyok győződve. Tegnap egy régi ismerősömmel találkoztam itt, Barbieri
               marquisval, ki Livió urat nagyon jól látszik ismerni, tudja élete módját, szokásait,
               ismeri társalgását, melyben forog. Ha kivánja, nála tudakozódom e szeladon felől.</p>
				<p>- Mennyire lekötelez! Mily hálás vagyok ez ajánlatáért, kapitány. Nem képzeli, mily
               tehetetlen a nő ily dolgokban. Különösen az oly nő, ki mint én, az életnek mindig
               csak nemesebb, szebb részével foglalkozott, s még fogalma is alig van a salakról.</p>
				<p>- Igaza van, grófné. Értem helyzetét. De legyen teljes bizalommal hozzám és egy kevés
               türelemmel. Szavamat be fogom váltani és leányát Isten segedelmével megmentjük. Erre
               minden erőmet és tehetségemet felhasználom.</p>
				<p>- Egész életem hálája fogja ez elhatározását követni. Adja Isten, hogy az sikeres
               legyen! - E szavakkal váltak el egymástól s Leóna grófné megnyugtatva és a
               legbiztatóbb reménynyel tekintett a közel jövő elé, tudván, hogy nagy küzdelmeiben és
               harczában most már nem áll egyedül.</p>
			</div>
			<div type="chapter">
				<head>V.</head>
				<p>A nizzai szinházban rendes staggiona van szerződtetve, még pedig mindig egyike a
               legjobbaknak s a keddi előadás rendesen az arisztokráczia találkozója. Erre a napra
               bérelt páholya van mindenkinek; a hét másik két napján a polgári osztály hölgyei
               szoktak megjelenni a szinházban. A férfi közönség mindig ugyanaz, bár jövő-menő
               idegenek miatt gyakran változó képet nyujt a szinház földszintje. Ábray grófné és
               leánya minden kedden az operában voltak. Egyikük sem volt különösen zeneértő, de
               részint a társaság miatt, részint már a bevett szokás miatt sem mulasztották el a
               szinház látogatását. A leirt események után való kedden szintén páholyukban
               ültek.</p>
				<p>A Hugenottákat adták. A primadonna, Valentine rendkivüli volt. Az első tenór szintén
               frenetikus tapsokban részesült. Az előadás egyike volt azon rendkivüli előadásoknak,
               a minőket csak oly óriási pénzösszegen lehet megszerezni, mint a mennyit Nizza városa
               mindenre áldoz, a mi az ott időző fényes és műértő közönséget kielégitheti.</p>
				<p>Az első felvonás után egymást érték a látogatók Ábrayéknál, bár Desirée nem volt az a
               lány, kivel az anyák leányaikat örömest barátkoztatták volna; de a férfiak annál
               inkább rajongtak érte. Szépsége felvillanyozó volt, különczségeit pikánsnak találták,
               szerettek mulatni vele, bár gyakran vették észre, hogy bárki legyen is oldala
               mellett, élénk szeme a földszinten szerte kalandoz. Mindenki tudta, hogy ott lent
               Liviót keresi.</p>
				<p>A páholyba lépők között Lonzanó kapitány is látható volt. Leóna mellett foglalt
               helyet s halkan ezt mondá neki:</p>
				<p>- Ne várják meg az opera végét. Menjenek a második felvonás után haza, én fogom
               levezetni a grófnét, a többit a foyerban fogja megtudni...</p>
				<p>Azután másról beszélt. Desiréevel kevés szót váltott, egész modorán látszott, hogy ez
               a leány ellenszenves neki. Annál inkább kezdett feltünni Leóna iránt való bámulata,
               kinek minden nyilvános helyen hű lovagja és kisérője lett ugyannyira, hogy suttogni
               kezdtek erről, bár Ábrayné kifogástalan egyénisége a bensőbb viszony gyanuját
               teljesen kizárta, mely Nizzában oly könnyen támadt a közönség képzeletében. Itt
               általánosságban itélnek s a sokról itélik meg valamennyit. Nizza és Monte-Carló a
               kalandok szinhelye.</p>
				<p>Desirée ez este különösen jó, szikrázó kedvben volt. A közönség Ábray grófné páholyát
               rendesen nagy figyelmére méltatta. Ritkán lehetett látni együtt oly két szép hölgyet,
               mint a grófné és leánya volt. Az egyik szőke, a másik barna, gyönyörü ellentétet
               képeztek, mintegy kiegésziték egymást, s nemcsak nem ártottak ragyogó szépségükkel
               egymásnak, hanem élvezettel pihent mindkettőjükön a szem. Az anya tündöklő szőke
               haja mintegy megaranyozta Desirée sötét fürtjeit, s a leány nyugtalan, tüzes
               tekintete után is jól esett Leóna grófné mélyen fekvő, ábrándos, gondolkozó szemébe
               pillantani.</p>
				<p>Desirée keveset törődött az előadással, elménczkedett és nevetett a felváltva náluk
               időző látogatókkal s azért majdnem kellemetlenül érintette, midőn Ábrayné elhagyta
               helyét a második felvonás után, mondván, hogy nem jól érzi magát s haza megy.</p>
				<p>Mindketten felvették hosszú fehér selyem köpenyeiket, a grófné Lonzanó kapitány
               karján lépett ki a páholyból. Desiréet egy fiatal katonatiszt vezette. A foyerba érve
               egész csapat ismerősre akadtak, mi a kapitánynak nagyon kellemes lehetett, mert
               mosolyogva pödörte fekete finom hajlású bajuszát; tekintete ide s tova tévedezett,
               mintha várt volna valakit.</p>
				<p>Egyszerre oly dolog történt, a mi Desirée arczán halálos sápadtságot idézett elő. Az
               előcsarnok oldalt levő czukrosboltjából Livió lépett ki, egy hölgyet vezetve
               karján, a ki tündöklött a gyémántoktól, suhogott a selyemtől s pirult az arczán lévő
               festéktől.</p>
				<p>Az Ábray grófnők előtt kellett a feltünő párnak elhaladni, mi Liviót láthatólag
               megzavarta, de a kalandor mégis a kalapjához nyult s köszönté Ábrayékat.</p>
				<p>Senki sem viszonozta a köszöntést. Leóna büszkén elfordult, Desirée lesütött szemmel
               állt, a férfiak gúnyosan elmosolyodtak, mialatt Livió és társnője elhaladtak
               előttük.</p>
				<p>Néma csend állt be e jelenet alatt a kis idő előtt még vidáman társalgók között.
               Körülbelül mindenki eltalálta ez esemény horderejét. Ez okból annál nagyobb
               meglepetést okozott, midőn Desirée mohó kiváncsisággal azt kérdé társa, a fiatal
               katonatiszttől:</p>
				<p>- Ki az a hölgy, kit Livió vezetett?</p>
				<p>- Nem ismerem, - felelt a tiszt komoly arczot erőltetve. A többiek vállat vontak,
               egyik jobbra másik balra nézett, senki sem akarta ismerni a hölgyet, kiről Desirée
               kérdezősködött.</p>
				<p>- Miért nem viszonozták Livió köszöntését? - kérdé továbbá izgatottan Desirée, ki nem
               értette e némaság jelentőségét.</p>
				<p>- Mert helytelen volt köszöntése, - mondá végre Barbieri marquis élesen, ki nyiltabb
               és merészebb volt a többieknél. - Vannak hölgyek, kiknek társaságában lévő férfi
               nincs jogositva arra, hogy más hölgyeket köszöntsön!</p>
				<p>Desirée bosszusan rázta meg szép fejét.</p>
				<p>- Nem értem, marquis! - szólt kihivó hangon.</p>
				<p>- Nem is szükséges, grófnő. Csak kérdésére feleltem, többet nem mondhatok.</p>
				<p>- A kocsi előállt - jelenté Ábrayné inasa - s a grófnők sietve mentek a külső
               csarnokba és kocsijukba ülve a „Capriciosa” felé robogtak.</p>
				<p>Haza érve, egyikük sem érinté a kényes tárgyat. Desirée idegesnek, bosszúsnak
               látszott, a rendesnél korábban mondott jó éjszakát anyjának, ki azzal a boldog
               reménynyel kereste fel szobáját, hogy a történtek hatottak Desiréere, s ezért hálás
               szivvel gondolt Lonzanó kapitányra. Mert nem kétkedett, hogy ő volt az, ki előidézte
               e jelenetet.</p>
				<p>A következő nap Desirée még mindig rossz kedvü volt. Az erkélyen ült, midőn Lonzanó
               kapitány belépett. A leány élénken ment elébe.</p>
				<p>- Mama a kertben van - mondá Desirée. - Kérem kapitány, üljünk ide az erkély
               pamlagára s feleljen őszintén pár kérdésemre. Megigéri, hogy őszinte lesz?</p>
				<p>- A kérdéstől függ grófnő.</p>
				<p>- Nem kitérő feleletet kértem, sőt ezt el sem fogadom. Vagy megteszi kivánságomat,
               vagy máshoz fordulok kérésemmel.</p>
				<p>- Mit kiván?</p>
				<p>Az erkélyre léptek. Desirée egyik hintaszékbe veté magát, Lonzanó vele szemben
               foglalt helyet.</p>
				<p>- Ki volt az a hölgy, kivel tegnap este Liviót láttuk?</p>
				<p>- Olyan hölgy az, a kiről nem szokás beszélni.</p>
				<p>- Miért?</p>
				<p>- Mert oly férfival sétál karöltve, mint Mathieus Livió.</p>
				<p>- Kapitány úr! - kiáltá helyéből felugorva Desirée, mig sötét villogó szeme
               villámokat szórt.</p>
				<p>- Állitásomat nem vonhatom vissza.</p>
				<p>- Tudja-e, hogy Livió nekem vőlegényem?</p>
				<p>- Ezt nem tudtam.</p>
				<p>- Most tudja. Visszavonja állitását?</p>
				<p>- Nem, grófnő, nem vonom vissza, mert a mit mondtam, meggyőződésem. Ezt mondaná róla
               önnek mindenki.</p>
				<p>- Mivel vádolják őt? - kérdé haragtól piros arczczal Desirée.</p>
				<p>- Mindennel, a mivel valakit vádolni lehet, az emberölés kivételével.</p>
				<p>- Ez szemtelenség.</p>
				<p>- Meglehet, de igy van.</p>
				<p>- Ha ő ezt tudná...</p>
				<p>- Legyen meggyőződve, hogy tudja.</p>
				<p>- Mi ad önnek jogot, hogy igy beszéljen róla?</p>
				<p>- Mindezt szemébe is megmondanám.</p>
				<p>- Ő megölné önt.</p>
				<p>- Alig hiszem, hogy lehetne erre alkalma, ha csak orozva nem. Mert párbajt vele nem
               lehet vivni, ő kivül áll ezen a megtiszteltetésen.</p>
				<p>Desirée arczát halálos sápadtság boritá. Ajkába harapott, melyből kicsordult
               tehetetlen dühében a vér. Dühösen, izgatottan tördelte kezeit. Lonzanó a legnagyobb
               nyugalommal tekintett reá.</p>
				<p>- E nyilatkozat után én önnel nem beszélhetek, - mondá könnyektől elfojtott hangon.
               Ön halálosan megsértette vőlegényemet s általa engem és ezt nem bocsáthatom meg soha
               - folytatá a leány s elhagyva az erkélyt, az ajtó felé sietett, mely fölnyilt előtte
               és Leóna grófné lépett be rajta.</p>
				<p>Anya és leány szemben álltak egymással, tekintetök találkozott.</p>
				<p>- Hová sietsz? - kérdé Ábrayné.</p>
				<p>- Távozom ebből a légkörből, hol olyan emberrel kellene együtt lennem, ki halálosan
               megsértett.</p>
				<p>Lonzanó az erkélyen állva nézte e jelenetet.</p>
				<p>- A kapitány? - kérdé Leóna.</p>
				<p>- Ő! És ha nem ad nekem anyám elégtételt kiutasitása által, elhagyom e házat.</p>
				<p>Leóna megragadta leánya karját.</p>
				<p>- Lázban beszélsz, vagy őrjöngsz? - kérdé megdöbbenve. - Mit tett a kapitány?</p>
				<p>- Megsértette Liviót, kit szeretek, ki férjem lesz s ki megöli őt a sértés miatt,
               melyet elkövetett rajta.</p>
				<p>- Livión sértést? - kiáltott fel keserüen Ábrayné. - Ezen ő rég túl van, gyermekem.
               Mathieus Livió nem tartozik azok közé, kiket meg lehet sérteni.</p>
				<p>Desirée a dühtől megrémülve tekintett anyjára.</p>
				<p>- Maga is igy beszél róla! - kiáltá magán kivül. - Jó. Nem távozom e teremből addig,
               mig meg nem mondják mit tett ő, hogy ily módon mernek róla nyilatkozni.</p>
				<p>Visszafutott az erkély ajtajához s kihivóan tekintett majd anyjára, majd a
               kapitányra.</p>
				<p>Lonzanó vállat vont és szánakozva tekintett rá.</p>
				<p>- Ha nem volna ön az, a ki, hanem volna tizenhét éves, elbeszélném Livió tetteit,
               életmódját, multja eseményeit. Igy hallgatnom kell, nem ő érte, hanem önért, ki nem
               hallhatja azt, a mit el kellene mondanom.</p>
				<p>Desirée kérdőleg pillantott anyjára, ki némán állt előtte, de arcza kifejezése
               mutatá, hogy a kapitány szavait helyesli.</p>
				<p>- Beszélnem kell vele, - mondá megrendülve Desirée. - Elmondok neki mindent. Védje
               magát, vagy ölje meg azt, ki igy meri vádolni, a nélkül, hogy tényeket tudna
               felhozni.</p>
				<p>Ismét az ajtó felé futott, de anyja utját állta.</p>
				<p>- Megtiltom, hogy találkozzál vele, - mondá a grófné megragadva kezét.</p>
				<p>- Én pedig nem engedelmeskedem. Livió becsülete az enyém is, tisztában akarok azzal
               lenni.</p>
				<p>E szavak után kirántva kezét anyjáéból, elrohant.</p>
				<p>Leóna leverten tekintett utána.</p>
				<p>- Most láthatja, hogy mily igazságtalanul vádolt engem, - mondá zokogástól elfojtott
               hangon s egy közel álló székbe omlott.</p>
				<p>- Mit fog most tenni? - kérdé Lonzanó - Be kellene őt zárni, mert a legőrültebbeket
               képes elkövetni.</p>
				<p>Leóna fejét rázta.</p>
				<p>- Le fog csillapulni, legalább igy szokott történni eddig. Ily bősz és féktelen volt
               atyja is. Ezen nem lehet segiteni. El fogok utazni.</p>
				<p>- Ez nem segit, grófné. Mint már mondottam Livió utánuk fog utazni. Ennél gyökeresebb
               orvosságot kell keresnünk. De most talán utána kellene mennünk.</p>
				<p>- Szükségtelen. Le fog csillapulni. Nem szokatlan nála ez a kitörés és végre is e
               perczben Livióval nem találkozhatik.</p>
				<p>- Én azt hiszem, képes befutni a várost, hogy őt fölkeresse.</p>
				<p>- Üljön ide és mondja el az előzményeket, mik jövetelem előtt önök között
               történtek.</p>
				<p>Lonzanó leült s elbeszélé a közöttük lefolyt párbeszédet.</p>
				<p>- És most mondja el, hogy történt, hogy ön előre tudta, a mi a foyerban történni
               fog.</p>
				<p>- Láttam Liviót ama hölgygyel egyik földszinti páholyba lépni, még egy más férfitól
               követve, kihez, midőn elváltak tőle, a hölgy ezeket mondá: „Féltizenegykor a
               Meditéranéeban leszünk Livióval, küldje értünk ide kocsiját.” Kiszámitám, hogy mikor
               van vége a második felvonásnak. Tudtam, hogy a Meditéranée-fogadó éttermében vidám
               vacsorára készülnek. Alkalmasnak láttam, hogy Desirée Liviót ama hölgy társaságában
               lássa. A többit tudja, grófné.</p>
				<p>- Ön jót akart, kapitány, - viszonzá hálás tekintettel Leóna. - De félek, hogy minden
               hasztalan. A kit nem lehet megtanitani a tisztesség fogalmára, az mindenre képes.
               Rettentő jövővel állok szembe és tehetetlen vagyok.</p>
				<p>- És én a maga egész valójában látva leányát, e perczben tanácsolni sem tudok.
               Szivemből sajnálom kegyedet, grófné, s azt hiszem, más orvossághoz kell nyulnom.</p>
				<p>- És az? - kérdé élénken Leóna.</p>
				<p>- Liviót kell eltávolitanunk. Meg kell fizetni távozását. Sokba fog kerülni, de végre
               igy csekélyebb az áldozat, mint ha leánya romlása volna az ár.</p>
				<p>- Mindent, mindent, csak Desiréet mentsük meg!</p>
				<p>- Fölhatalmaz arra, hogy Livióval beszéljek?</p>
				<p>- Sőt kérem arra.</p>
				<p>- Ugy megyek. Fölkeresem őt s megkisértem, bár halvány reménység rejlik ebben, mert ő
               e házassággal nem csak vagyont akar szerezni, de önmagának rehabilitását is. Csak az
               biztat e tervnél, hogy az oly emberek, mint ő, kiknek mindig van pénzre szükségük, a
               gyors segélyt többre becsülik a kétes és még távol eső nagyobb vagyonnál.</p>
				<p>- Keresse föl, beszéljen vele. Igérjen neki mindent és távolitsa el innét.</p>
				<p>- A mi tőlem telik és hatalmamban van, grófné, tudja, hogy azt mind felhasználom. Az
               ön nyugalma és öröme az enyém is, - mondá Lonzanó szokatlan izgatott és meleg hangon,
               azután köszönt és elsietett. Leóna meglepetve s gondolkozva nézett utána, arczán a
               nyugtalan, fájdalmas kifejezést lassanként enyhe meleg napsugár váltá föl. Azok kiket
               a sors oldala mellé helyezett, kik hozzá tartoztak, férje és gyermeke, oly
               ellentétesek voltak vele s annyi szomoruságot és szenvedést okoztak neki, hogy jól
               esett egy nemesebb természetet találni, ki megérté őt, megosztá bánatát és ki ügyét
               fölkarolta...</p>
			</div>
			<div type="chapter">
				<head>VI.</head>
				<p>Lonzanó kapitány lesütött fővel, gondolkozva haladt le a hegyoldalon; maga sem tudta
               miért, Herney gróf jutott az eszébe, ez boldogtalan szerelmes, ki egész életét egy
               kártyára tette s ezen a kártyán vesztett és távol vidékeken vándorolt, hogy feledjen,
               hogy sebzett szivére, ha nem is irt, de legalább hegedést, csillapulást találjon.</p>
				<p>Mily különös az élet, - gondolá. - Gyakran csodálkozott Herney bánatán. Nem érté,
               hogy lehessen férfi, kinek egész életét egyetlen érzés, egyetlen szerelem tölthesse
               be. Ő, ki folyton ég és viz között lebegve, megszokta az elemekkel daczolni, legyőzni
               a veszélyt, szemébe nézni a czikázó villámnak, a vihar tombolásának, nem is gondolt a
               lehetőségre, hogy gyöngédebb érzelmek támadhatnak a szivében.</p>
				<p>És most nem találta többé oly különösnek Herney bánatát. Sőt ugy érzé, hogy nehezére
               fog esni innét fregattejával elvitorlázni. Miért? Ezt maga sem tudta. Nem is akart e
               kérdésre felelni.</p>
				<p>Lassu léptekben haladt végig az Avenuegarde-on, le akart csillapulni, mert nagyfoku
               izgatottságot érzett belsejében. Azt sem tudta, hol keresse föl Liviót, kivel - az
               igazat megvallva - undorodott találkozni.</p>
				<p>Mily boldogtalan asszony ez a Leóna, - gondolá. A „vér” van ellene. Egész élete
               küszködés volt a férje oldalánál, most ugyanaz a vér harczol ellene és ő tehetetlen a
               természet erejével szemben! Ha ő szive szerint merne tanácsolni neki, egyszerüen azt
               mondaná: Ne harczoljon a lehetetlen ellen. Hagyja a maga utján haladni Desiréet, ki
               igy vagy ugy, mindenesetre elbukik. Ő választott magának férjet s ez a választás
               leirta egész jellemét. „Barátaidról ismerlek meg” mondja a közmondás. Még inkább meg
               lehet ismerni lelkületét annak, ki milyen férjhez, feleséghez köti sorsát.</p>
				<p>De ezt nem mondhatta Leónának és maga is érezte, hogy ha tenné, nem volna az önzés
               nélkül. Ő ezt az asszonyt szerette volna egyedül állónak látni. Szerette volna neki
               fölajánlani társaságát, támogatását, védelmét. De Leóna gazdag, független, szellemdus
               és szép volt, és ha a Livióval való ügye rendezve lesz, többé még tanácsát sem fogja
               kérni. Önkéntelen sóhajtás repült ki ajkai közül és soha nem érzett komolyság,
               elszomorodás vett rajta erőt. Megállt, körültekintett és ugy tetszett neki, mintha e
               gyönyörü vidéket még sohasem látta volna ily szépnek, ily melancholiára
               inditónak.</p>
				<p>A tenger erősen zugott, s daczára a napfényes időnek, magas hullámokat vetett, mint
               közeledő vihar előtt szokta tenni...</p>
				<p>Az Avenue de la garde-tól keskeny kavicsos ut vezetett a tengerhez, kétfelől ifju
               zölden fejlődő levélkéktől boritott platánfáktól szegve. A parton vizi liliomok
               dugdosták ki lila fejeiket s a tündöklő porondon átsikló gyikok tarkázták a
               földet.</p>
				<p>Mindezt alig vette észre. Lesütött fővel, mély tünődéssel közeledett a tenger felé,
               midőn a teljesen elhagyatott uton egy férfi alak állt előtte: Barbieri marquis.</p>
				<p>- Min tünődik, kapitány? - kérdé szokott sátáni nevetésével a marquis. - Pénzét vagy
               szivét veszté el ezen a veszedelmes helyen? Mert csak azok járnak itt, kiknek
               legalább is az egyik vagy mindkettő hiányzik.</p>
				<p>- Igy önmagára is itéletet mondott, bár szivét azt hiszem, nem vesztheti el...</p>
				<p>- Rossz élczek nem fogadtatnak el! Én kivétel vagyok, - viszonzá nevetve
               Barbieri.</p>
				<p>- Én is, mint tengerész.</p>
				<p>- Fregattejára megy, kapitány? Ugy elkisérem.</p>
				<p>- Nem csak egy sétát tettem erre, de önnel visszafordulok, miután utamnak semmi
               czélja sem volt.</p>
				<p>Egy más utra térve, pálmafák árnyékában haladtak. A narancsfák csoportja itt-ott
               megszakitá a pálmák egyhanguságát s kedves illatot terjesztettek nyiló
               virágaikkal.</p>
				<p>- Szép kis botrány volt tegnap este az operában, - kezdé Barbieri.</p>
				<p>- Botránynak nem mondható. Inkább különös és kellemetlen volt.</p>
				<p>- Siralmas szerepet játszott abban a kis Desirée. Mintha csak szcenirozva lett volna
               az egész.</p>
				<p>- Talán hasznára vált.</p>
				<p>- Ellenkezőleg. Az ilyen kis koboldot ez csak ingerli. Féltékenységét idézi fel, s a
               féltékeny nő mindenre képes.</p>
				<p>- De egy oly hölgygyel látva azt, a kit szeret, lehetetlen, hogy le ne hüljön, -
               mondá a kapitány tettetett nyugalommal, mert nagyon is jól tudta az ellenkezőt.</p>
				<p>- Mit tudja ő, hogy miféle nő az. Mangold Sárát csak mi férfiak ismerjük egész
               kilétében.</p>
				<p>- A fiatal leányoknak is van gyanujuk.</p>
				<p>- Azonnal megczáfolhatom szavait. Mielőtt ez utra tértem, a „Capriciosa” előtt jöttem
               el s a kert hátulján éppen akkor szállt Livió csolnakjára Desirée.</p>
				<p>- Lehetetlen, ön téved, Barbieri!</p>
				<p>- Róka-szemem van. Sohasem csalódom.</p>
				<p>- Együtt csolnakáztak?</p>
				<p>- Mi csodálatos van abban, hisz napról-napra láthatni őket. És az igazat megvallva,
               legjobb lenne mielőbb a lakodalmat megtartani.</p>
				<p>- Ellenkezőleg, el kell választani őket.</p>
				<p>A marquis kétértelmü kifejezéssel viszonzá a kapitány tekintetét.</p>
				<p>- Szerintem ez a legrosszabb volna, a mit Ábray grófné tehetne.</p>
				<p>- Gondolja, hogy Livió ur férjnek való ember?</p>
				<p>- Nem az itt a kérdés kapitány ur, hanem hogy mi lesz kevésbé ártalmára a
               comtessenek.</p>
				<p>- Okvetetlen, ha ily emberhez megy nőül.</p>
				<p>- Hire nagyon szenvedne, ha ez a házasság meg nem köttetnék.</p>
				<p>- Mi tekintetben?</p>
				<p>Barbieri vállat vont.</p>
				<p>- Valljuk meg az igazat, kapitány, Ábray grófné nagyon sok szabadságot enged
               leányának. Ez a gyakori együttlét Livióval csakis házasságra következtethet.</p>
				<p>- De a grófné ebbe soha sem egyeznék bele.</p>
				<p>- Ugy nem tudom megmagyarázni magamnak ezt a viszonyt.</p>
				<p>- Tanácsolná ön leányának, ha volna, hogy Liviót válaszsza férjül?</p>
				<p>- De e csolnakázásokat sem engedném neki.</p>
				<p>- Ma történt az utólszor, erre esküszöm.</p>
				<p>A marquis meglepetve tekintett reá.</p>
				<p>- Mi köze önnek ehhez, kedves kapitány?</p>
				<p>- Tulajdonképpen semmi. De Ábraynét egy régi jó és benső barátom bizta reám, kért,
               hogy őrködjem fölötte, ennyi az egész.</p>
				<p>- És ön szivesen vállalja el ezt a megbizatást, - mondá nevetve és bizonyos
               czélzással a marquis.</p>
				<p>- Nem volnék jó barát, ha meg nem tenném és őszintén szólva, örömmel teszem.</p>
				<p>- Mindjárt gondoltam. Csak arra figyelmeztetem, hogy ez a Livió veszélyes ficzkó, a
               kit nehéz lesz lerázni.</p>
				<p>- Nem félek tőle.</p>
				<p>A hosszu, keskeny uton végig haladva, ujra az Avenuehez értek. Lonzanó kezet nyujtott
               társának.</p>
				<p>- Isten önnel, látom, hogy nem akar tovább jönni velem, - mondá Barbieri s elváltak.
               Ő a Promenade des Anglaisra ment, a mig a kapitány a Capriciosa-villa felé
               sietett.</p>
				<p>Valóságos felháborodást érzett a felett a mit Barbieritől hallott. És ha arra
               gondolt, mit fog mondani Desiréenek, de különösen Liviónak, ha együtt találja őket,
               maga is megrendült saját szavai fölött.</p>
				<p>Gyorsan haladt s gyorsan elérte a keresett helyet. A villa hátulsó részére kerülve
               belépett a kertbe és lefutott a tenger partjára, hol a csolnakok kikötni szoktak.
               Csakugyan ott ringatták a habok Livó ismert, pirosra festett csolnakját; éppen a
               vitorlát ereszté le, a mi mutatá, hogy most érkezhetett vissza; de egyedül volt.
               Desirée nem látszott sehol.</p>
				<p>Lonzanó egész a part szélére ment s lekiáltott a csolnakba ülőhöz:</p>
				<p>- Ha nem csalódom, Livió urhoz van szerencsém.</p>
				<p>- Matheus Livió vagyok, - kiáltott az vissza s azonnal abba hagyva a vitorla
               összecsavarását, a partra szökött és bizonyos kihivó tartással állt meg a kapitány
               előtt.</p>
				<p>- Beszédem van önnel, uram - mondá Lonzanó.</p>
				<p>Livió némán, de futó mosolylyal hajtá meg magát, mi társának minden vérét arczába
               kergeté.</p>
				<p>- Mint Ábray grófné megbizottja jöttem önhöz, ki arra kéri, ha tervei vannak leányára
               nézve, hagyjon fel azokkal, kimélje e villa tájékát és a comtesset, mert a czél,
               melyet kegyed ez ismeretséghez kötött, elérhetetlen.</p>
				<p>- Miért nem mondja ezt meg nekem maga a grófné?</p>
				<p>- Mert nem kiván önnel érintkezni.</p>
				<p>- Csak azért? - kérdé gunyosan Livió. - Én pedig azt válaszolom önnek, hogy e
               kivánságot sem kérelem, sem parancs formában el nem fogadom, nem teljesitem.</p>
				<p>- Ez utolsó szava?</p>
				<p>- A legutolsó! Én és Desirée szeretjük egymást. Nekem ő menyasszonyom. Anyja
               megegyezésével, vagy a nélkül nőm lesz, s minden, a mit a grófné e házasság ellen
               tenni akar, hasztalan.</p>
				<p>- A leány nem mehet férjhez anyja beleegyezése nélkül.</p>
				<p>- Azt majd meglátjuk, - mondá kétértelmüen Livió. - Különben is, uram, mindehhez
               önnek semmi köze és csodálkozom, hogy teljesen idegen létére egy család dolgai- és
               viszonyaiba betolakodik.</p>
				<p>Alig mondá ki e szavakat, egy hatalmas csattanás szegte át a tengerpart csendjét és
               Livió egy hatalmas ütéstől megtántorodott. A kapitány hátat forditott neki és lassu
               léptekkel, de lüktető halántékkal haladt a villa felé.</p>
				<p>- Ezért boszut állok! - kiáltá utána dühtől szikrázó szemekkel Livió, de nem követte.
               Visszaugrott csolnakjába s eloldozva azt, gyorsan evezett a város felé, melytől a
               hegyoldalban fekvő villa mintegy husz percznyi távolságra van.</p>
				<p>Lonzanó arra számitott, hogy megbélyegzett társa utána iramodva hátulról megtámadja,
               de csudálkozva tekintett vissza, semmi neszt sem hallva maga körül, a várt léptek föl
               nem hangzottak utána és csodálkozva látta, hogy a csolnak már messze jár a
               parttól.</p>
				<p>Más módon fogja magát megboszulni - gondolá kissé lecsillapulva és a villa tágas
               előcsarnokába lépett. Fölvezetteté magát Leóna grófnéhoz, ki Desiréevel a nagy
               teremben volt.</p>
				<p>Midőn Desirée a belépőt megpillantá, hátat forditott és távozni akart.</p>
				<p>- Maradj! - mondá neki a grófné szokatlan ingerült hangon. - Ismételd a kapitánynak
               azt, a mit nekem mondtál. Legyen tanum reá, hogy mit kell miattad szenvednem.</p>
				<p>Desirée visszajött és daczosan állt meg a terem közepén.</p>
				<p>- Kész vagyok bárki előtt elmondani, hogy Livió neje akarok lenni, s hogy e
               szándékomat, bármi történjék is, kiviszem.</p>
				<p>- Én pedig az ön vőlegényét néhány percz előtt arczul ütöttem, - mondá a
               kapitány.</p>
				<p>Leóna megrázkódott. Desirée, mintha kigyó csipte volna meg, fölsikoltott s a kapitány
               mellett termett, mintha rá akarna rohanni.</p>
				<p>- Arczul ütöttem, - mondá Lonzanó, - mert szemtelen volt. Verekedni nem lehet vele s
               igy nem maradt más hátra, mint megbélyegezni.</p>
				<p>- És ő? - kérdé haragtól reszkető hangon Desirée.</p>
				<p>A kapitány gunyosan vont vállat.</p>
				<p>- Ő csolnakjába ült és eltávozott...</p>
				<p>- Segédeit fogja önhöz küldeni és megöli! - kiáltá fenyegető hangon Desirée.</p>
				<p>- Alig hiszem. Ez a dolog már többször is megeshetett rajta.</p>
				<p>Desirée kirohant a szobából. Nem tudott többet szólni. A meglepetés, talán a
               szégyenérzet hatalmasabb volt, mint hangja: futott a kapitány közeléből, maga sem
               tudta hova.</p>
				<p>- Ez hatni fog, - mondá utána tekintve Lonzanó.</p>
				<p>- Nem hiszem, - viszonzá könyezve Leóna. - Félek, hogy ez az eset végletekre ragadja.
               Utána megyek s megtiltom, hogy kimenjen a házból.</p>
				<p>Utána sietett. Sokáig nem tért vissza. Lonzanó egy ideig várakozott Leónára, azután
               elhagyta a villát s lakására ment, várva, hogy mi fog történni tovább Livió
               részéről.</p>
				<p>Ha talán több ideje lett volna gondolkozni, mielőtt Livióra emelte kezét nem tette
               volna. De ő forró vérü, férfias erőben viruló férfi, tengerész volt s annyira egyenes
               jellemü, tiszta, szigoru felfogásu a becsületről, hogy minden olyféle egyént, mint
               Livió volt, gyülölt és megvetett. Azonkivül keveset forgott emberek között. Megszokta
               parancsolni fregatteján. Igazságszeretete, pontossága, kötelességérzete,
               szigorusága közmondásos volt. Nem türt maga körül szennyet, s mindaz, a mit e
               kalandorról hallott, forrongásba hozta vérét, szemtelensége pedig teljesen
               föllázitotta... Most, hogy lecsendesült, sajnálkozott a történtek fölött s
               elhatározta, hogy ha Livió elégtételt kér, megverekedik vele.</p>
				<p>Haza ment. Várta, hogy Livió életjelt ad magáról. Egész nap semmi sem történt. Senki
               sem mutatta magát nála. És igy tudta, hogy az, magához méltó bosszut forral. Hogy mi
               lesz az, miben fog állni, honnét, mily oldalról támadja meg, arra ő maga
               legkiváncsibb volt, de este az ebédnél tisztjei nem vettek rajta észre semmit.
               Szokott derült kedvben volt, sőt a nap izgalmas eseményei folytán a rendesnél is
               élénkebben társalgott velük. Éjfél után mindnyájan haza kisérték őt lakására s
               vidáman vett tőlük bucsut.</p>
			</div>
			<div type="chapter">
				<head>VII.</head>
				<p>Leóna grófné órái nem folytak ez idő alatt ily derülten.</p>
				<p>Leánya után sietve, azt szobája ajtajánál találta; ugy látszott, a kertbe akart
               menni, mert fején kalap volt, napernyő és keztyű kezében.</p>
				<p>- Hová mégy? - szólitá meg Leóna grófné. - Maradj. Ezentúl nálam nélkül nem hagyod el
               e házat. Ma este Monte-Carlóba megyünk a nyolczórai vonattal, Salome grófné
               estélyére.</p>
				<p>- Nem megyek, - válaszolt daczosan Desirée.</p>
				<p>- Akkor itthon maradunk. De egyedül nem mégy sehova.</p>
				<p>Desirée könnyekbe tört ki.</p>
				<p>- Fogoly vagyok én? - kiáltá zokogva.</p>
				<p>- Minden szabadságod megvolt eddig, - válaszolt keserüen a grófné. - Visszaéltél
               vele. Ezentúl jobban fogok vigyázni reád.</p>
				<p>Desirée egy közel álló székbe rogyott s betakarta arczát.</p>
				<p>- Csendesülj, - szólt hozzá most Leóna grófné enyhébb hangon. - Minden leánynak
               vannak csalódásai, s a te szenvedélyes természeted erősebben lázad föl minden ellen,
               a mi nem történik tetszésed szerint. El fogunk innét utazni. Bár soha ne jöttünk
               volna e helyre, sok bánat és szenvedéstől lettünk volna megkimélve.</p>
				<p>Desirée pár perczig néma maradt. Levette arczáról kezeit s anyjára függesztve
               tekintetét, erősen küzdött azzal, a mit mondani akart.</p>
				<p>- Szólj, - biztatá Leóna, szeretettel simogatva meg Desirée fejét. - Arczodról látom,
               hogy mondani akarsz valamit. Légy egészen őszinte hozzám; tudod, hogy nincs senki e
               földön, a ki nálamnál jobban szeretne. Minden kivánságodat teljesitem, egynek
               kivételével. Mert ez az egy lehetetlen.</p>
				<p>Desirée mély lélegzetet vett, azután fölugrott helyéről.</p>
				<p>- Én pedig csupán ezt az egyet kivánom, s inkább meghalok, minthogy erről lemondjak,
               - szólt határozottan és teljes nyugalommal.</p>
				<p>- Azok után, a mik ma történtek? - kérdé fájdalmasan Leóna. - Egy megbélyegzett ember
               neje akarsz lenni, te, Ábray Desirée, ki válogathatsz a kérők között!?</p>
				<p>- Livió előbb a kapitányt megöli, azután férjem lesz. A mi ma rajta történt, az
               egyszerüen szerencsétlenség és nem becstelenség. Ez mindenkin megtörténhetik, ha a
               sors oly durva emberrel hozza össze, mint a minő Lonzanó.</p>
				<p>- Pirulni kellene miatta. Soha se tudod, hol és mikor gyaláztatik meg az a név,
               melyet viselsz.</p>
				<p>- Ezzel nem törődöm.</p>
				<p>- Ha nem állsz el e kivánságodtól, és tegyük fel, hogy én belefáradva a küzdelembe,
               hagylak menni utadon, ezennel kijelentem és esküszöm, hogy többé ez életben nem
               találkozunk. Meghaltál reám nézve. Neked nincs anyád, nekem nincs gyermekem. Válassz
               köztem és közötte. Egyikünkről le kell mondanod.</p>
				<p>Desirée megrendülve állt anyja előtt. Habozott. Ily hangon és ily erős fajdalommal
               még sohasem hallotta anyját beszélni. Fejét lesüté, arczán ujra könnyek omlottak alá:
               sirva borult a grófné keblére, ki remélni kezdett, bár nem bizhatott a vérben. Ez az
               elérzékenyülés és ez a habozás nem egy jelenetre emlékezteté őt a házas életből. Nem
               egyszer remélt és bizott, hogy megtérő áll előtte férjében és mindannyiszor
               csalódott. A következés megmutatta, hogy félelme, bizalmatlansága alapos volt.</p>
				<p>Desirée nem folytatta az este a vitát. Nem ellenkezett, hogy Salome grófné estélyében
               részt vegyenek. A szokott gonddal fölöltözködött s a nyolczórai vonattal
               Monte-Carlóba mentek, hol valószinüleg Liviót is remélte találni.</p>
				<p>De az nem volt ott s Leóna grófné észrevette a csalódást leánya arczán. Egész este
               figyelt reá, de az kikerülte figyelmét, hogy Desirée a társaság tagjainak egyikével
               hosszasan társalgott. Livió barátja volt ez, üzenetet hozott tőle.</p>
				<p>- Livió nem jöhetett el, mert nem kapott meghivást, - mondá neki az ifju, - engem
               bizott meg, hogy adjam át üdvözletét és kérelmét, hogy holnap reggel menjen le a
               grófnő a tengerpartra, ott ő várni fogja, mert okvetlen beszélnie kell önnel.</p>
				<p>- Köszönöm, - szólt Desirée, ki nem egyszer vett át már ily üzenetet az ifju
               francziától, Liviónak meghitt barátjától, ki rendesen Párisban élt, Liviót
               gyermekkorától ismeri s valószinüleg Livióval hasonló utakon haladt.</p>
				<p>- Elmegy? - kérdé a franczia sürgetőleg.</p>
				<p>- Ott leszek, - felelt Desirée halkan, habozva, mintha érezte volna, hogy ez
               igérettel egész életét semmivé teszi. - De egy kérdést intézek önhöz, melyet nem
               tudom miért, Liviónak még sohasem mertem föltenni.</p>
				<p>- És az?</p>
				<p>- Kik voltak Livió szülei? Hová való, s ha nincs e vidéken, hol szokott
               tartózkodni?</p>
				<p>- Mindenfelé, - válaszolt mosolyogva a franczia. - Livió szerencsétlen ember, ki
               érdemes a szánalomra. Atyja sohasem törődött vele, anyja meghalt s ő zsenge korában
               árva maradt. A sors és az élet hányták-vetették a fiut ide s tova! a balsors és a
               körülmények gyakran kétes és veszedelmes helyzetbe sodorták.</p>
				<p>- Ő sohasem beszélt nekem multjáról.</p>
				<p>- Mert büszkébb, mint hogy panaszkodjék. Daczol az élettel és annak viharával, s egy
               reménye van csak, az ön szerelme, ezért az egyért örömmel adná életét.</p>
				<p>Desirée kipirult és elfordult. Valami kellemetlen érzés szállta meg e szavakra. A
               fiatal franczia hangjában és modorában volt valami, a mi nem tetszett neki. Bár nem
               volt fogalma a helyesről, mind a mellett ösztönszerüleg érzé, hogy ez a társalgás reá
               nézve lealázó és méltatlan.</p>
				<p>Szó nélkül, könnyü főhajtással távozott az ifjutól. Egy leányból álló csapathoz
               lépett, ezek azonban meglehetős hidegen fogadták. Mindnyájuknak meg volt tiltva
               anyjuk részéről, hogy hosszasabban foglalkozzanak vele, s csak annyira bocsátkoztak
               társalgásba vele, mennyit a jó nevelés okvetlen megkövetelt.</p>
				<p>De ő ezt nem vette észre. Nagyon el volt foglalva önmagával s a ránézve zajos nap
               eseményeivel. Futólag társalgott még néhány férfival, kik őt ma mindnyájan föltünő
               csendesnek, komolynak találták, holott máskor egyike volt a legélénkebb s
               legmulatságosabb ifju hölgyeknek. Éjfél után az egész nizzai társaság egyszerre ment
               az utolsó vonattal haza.</p>
				<p>A villába érkezve, Desirée szokott szeretettel mondott anyjának jó éjszakát és
               fáradtan feküdt le ágyába. De nem tudott aludni. A holnap reggeli találkozás Livióval
               nyugtalanitotta s az a kérdés, hogy sikerül-e a házat észrevétlenül elhagynia.</p>
				<p>- - - - - - - - - - - - - - - - - - - - - - - - - - - - - - - - - - - - - - - - - - -
               - - - - - - - - - - - - - - - - - - - - - -</p>
				<p>Alig lehet valami szebb, mint egy reggel a Rivierán!</p>
				<p>A köröskörül emelkedő Alpesek hóval fedett csucsai kék és rózsaszinben ragyognak a
               felkelő nap tündöklő sugaraiban és visszatükröződve a tenger ilyenkor sima felületén,
               ezer változatban ragyogják vissza a sugarakat. Lángba borultnak látszik az egész
               vidék.</p>
				<p>A növények illata ilyenkor a legerősebb, a tenger kigőzölgése a legzamatosabb. E
               helyen örök tavasz, örök ifjuság van a természetben, s hogy van ridegebb évszak is,
               csak a hegycsucsokról alászálló szél mutatja, mely friss lehelletével olykor eljön,
               hogy beszéljen a télről, a kikeletnek.</p>
				<p>Desirée korán kelt fel ágyából. Fesztelen leste a kék égboltozat első sugarait.
               Gyorsan felöltözve halkan kilopódzott szobájából, hogy a mellette alvó komornáját föl
               ne költse. Lesuhanva a lépcsőn, szerencsésen kijutott a harmatos füre, könnyü
               léptekkel osont a Livió által kijelölt találkozó helyre.</p>
				<p>Az ifju még nem volt ott. Alig volt még hat óra. Teljes csönd uralkodott a
               tengerparton. Desirée leült egy fatörzsre, mely borostyánnal volt befutva s puha
               ülőhelyül kinálkozott. Tekintetét a tenger sima tükrére függeszté, várva Livió
               csolnakjának közeledtét.</p>
				<p>Végre kis fekete pont tünt föl a tenger tükrén. Livió csolnakja volt. Desirée sietve
               futott le a kikötőhöz, a közeledő elébe.</p>
				<p>- Bucsuzni jöttem Desirée, - szólt az ifju Desirée kezét megragadva. - A hogy itt
               bánnak velem, azt nincs erőm eltürni, ön nélkül pedig nem élhetek, megölöm magam.
               Legyen boldog. Felejtse el szerencsétlen barátját, ki szerelmével, az ön nevével és
               emlékével hal meg.</p>
				<p>Ha Desirée idősebb, vagy tapasztaltabb lett volna, egész más hatást tettek volna rá e
               szavak. Igy nem tévesztették el azt a hatást, melyre Livió előre számitott. Zokogva
               veté magát Livió keblére és könyörgött, hogy ne ölje meg magát, vagy haljanak meg
               együtt, mert ő nála nélkül nem élhet.</p>
				<p>Livió biztató, vigasztaló szavakat suttogott fülébe. Egyetlen szerelmének, életének
               nevezte. A leány elszédült e szerelmi vallomástól s ez édes nevektől.</p>
				<p>- Ne menjen Livió, ne hagyjon itt, - kiáltá könyörögve és karjaiba kapaszkodva a
               legnagyobb kétségbeeséssel. - Vagy itt marad, vagy együtt megyünk - mondá végre
               Desirée s hagyta magát a csolnakba vezetni és örömmel látta felvonni a vitorlát.
               Semmi rosszat sem sejtve látta, mint taszitja el Livió a parttól a csolnakot.
               Kifeszültek a vitorlák és a csónak tova siklott az üde szélben kisérve a virágok
               illatától. Desirée megittasultan a szerelemtől, nem gondolt semmire, csak azt érzé,
               hogy annak közelében van, a kit szeret. A többi közönyös volt reá nézve. Azt hitte, a
               menyország nyilt meg számára. S a csolnak csak röpült, röpült vele a boldogtalanság
               felé.</p>
				<p>Leóna grófné kilencz óra felé hagyta el ágyát. A balkonra ment reggelizni s az ott
               levő inastól kérdé, hogy fölkelt-e már Desirée grófnő. Az inas nem tudott biztos
               választ adni, ment tehát, hogy a komornától kérdezze meg. De ettől nyugtalanitó
               választ hozott.</p>
				<p>- A komorna nem tudja mikor kelt föl és mikor távozott el szobájából a comtesse.
               Napfölkelte előtt lehetett, mert ő korán kelt s ekkor már nem találta ágyában.</p>
				<p>Ábrayné szó nélkül foglalta el helyét a reggeliző asztalnál. Nem akart nyugtalanságot
               mutatni az inas előtt, bár Desiréet mindenre képesnek tartá.</p>
				<p>Gondolkozva ült az asztalnál, érintetlen reggelije mellett. Minden kivül felhangzó
               neszre figyelt, perczről perczre várva leánya visszajöttét.</p>
				<p>Egyszerre hangos beszéd verte föl az előszoba csöndjét. Leóna közeledő lépteket
               hallott. Fejét az ajtó felé forditva figyelt, midőn az ajtó megnyilt s fiatal, magas,
               sugár férfi lépett be, kinek láttára kellemes hatás látszott a grófné arczán.</p>
				<p>- Béla! - kiáltott fel kezét a belépő felé nyujtván, ki azt örvendve vonta ajkaihoz,
               azután keresve tekintett körül.</p>
				<p>- Mikor érkeztél Nizzába? Miért nem tudósitottál, hogy jönni szándékozol?</p>
				<p>Ez utolsó szavakat már elfogultan ejté ki Leóna, mert Desirée távolléte jutott
               eszébe, kit ő titkon rokonuknak, Pélyi Béla grófnak szánt, az ő nővére fiának.</p>
				<p>- Váratlanul határoztam magam e kirándulásra. Meg akartam lepni nénémet. De hol van
               Desirée?</p>
				<p>- Azonnal kell neki jönni. Ő gyakran lefut korán reggel a tengerpartra s még nem tért
               vissza.</p>
				<p>- Fölkeresem őt, ha megengedi.</p>
				<p>- Reggeliztél már?</p>
				<p>- Köszönöm, elvégeztem. Mondja meg az irányt, melyben Desiréet keresnem kell, - szólt
               az ifju, kalapját kezébe véve.</p>
				<p>Ah, ha azt Leóna tudta volna!</p>
				<p>- A kertben kell lennie. Menjünk együtt.</p>
				<p>- Örömmel, néném. Mily viruló szinben van. A nizzai levegő kitünően hat
               egészségére.</p>
				<p>- Elég jól érzem magamat, - válaszolt Leóna elfogultan. Megindultak és Béla élénk
               csevegéssel mulattatta nagynénjét, bár feltünt neki Leóna szórakozottsága.</p>
				<p>Összejárták a kertet, Desirée nem volt sehol.</p>
				<p>- Talán lejebb ment a tengerpartra, - mondá Béla - Keressük ott... Mily nagyszerü a
               tenger és az egész láthatár!</p>
				<p>De hirtelen elhallgatott, meglepetve tekintett a grófnéra, ki nem birva többé erőt
               venni magán zokogásban tört ki s arczát kezeibe temeté.</p>
				<p>- Az Istenért, néném, mi baja? - kérdé megrémülve az ifju.</p>
				<p>- Oh, Béla, - zokogott Leóna grófné. - Irtózatos félelemben vagyok Desirée miatt, s
               alig merem szavakba önteni...</p>
				<p>- Beszéljen kérem, mondja el, mi történhetett vele?</p>
				<p>Ábrayné egy repkénynyel befutott törzsre rogyott és akadozva, pirulva, lesujtva a
               kintól és szégyentől, mondta el a mult napok történetét, leánya tetteit, szerelmét és
               végre kifejezést adott abbeli félelmének, hogy Desirée kora hajnalban Livióval
               megszökött.</p>
				<p>- De hát mit tegyünk, - kiáltotta Béla gróf felháborodva a hallottak fölött. - Hol
               keressük, hova menjünk utána, hogy megöljem azt az embert s visszahozzam
               Desiréet?</p>
				<p>- Ha azt meg tudnám mondani? Semmi nyoma, egyetlen sor irást vagy búcsúszót sem
               hagyott számomra. Oh, Béla, mennyire meg kellene választanunk a férfit, kihez nőül
               megyünk s kinek folytatása lesz gyermekeinkben! Desirée tökéletesen atyja leánya!</p>
				<p>És ujra sirni kezdett. Béla részvétteljes arczczal állt előtte. Az, a mit hallott,
               érthetetlen és kétségbeejtő volt reá nézve.</p>
				<p>- Kell valamit tennünk, - tört ki végre. - Mondja meg, kérem, gyorsan merre mehettek,
               hisz még nem lehetnek messze.</p>
				<p>- Legvalószinübb, hogy csolnakon távoztak s talán a legközelebbi vonattal hagyják el
               Nizzát, ha ugyan végkép távozni akarnak, a mit még mindig kizártnak tartok, bár
               Desirée könnyelmüségét ismerve, mindenre készen kell lennem.</p>
				<p>- Csak tudnám az irányt! - kiáltott fel az ifju kezeit tehetetlenségében
               kétségbeesetten tördelve.</p>
				<p>- Menj az olasz fregattera, melynek „Margaretha” a neve. Keresd fel Lonzanó kapitányt
               és mondd el neki a történteket, ő segitségedre lesz. Hallgasd meg véleményét, s ha
               valaki, csak ő képes föltalálni az irányt, melyben távozhattak.</p>
				<p>Béla a következő perczben már rohant le a lejtős uton, s egy léptető üres bérkocsiba
               vetve magát, a Margaretha-fregatte felé hajtatott... Leóna grófné majdnem magánkivüli
               állapotban maradt helyén. Tudta, érezte, egy baljóslatú előérzet mondá neki, hogy
               leányát örökre elvesztette. Mert a ki ilyet tehetett, mit Desirée cselekedett, attól
               soha az életben nem lehetett többé jót várni.</p>
				<p>Ezentul egészen egyedül áll a világon.</p>
			</div>
			<div type="chapter">
				<head>VIII.</head>
				<p>Egy év telt el a fentebb leirt események óta. Vasárnap volt. A helység népe özönlött
               a csinos kápolnába, melyet az utazásaiból visszatért földesasszony, Ábray Leóna
               grófné épittetett Keletvölgyön, nagy örömére a falu lakosságának, mely eddig a
               szomszéd helységbe járt misére. Most otthon hallgathatták azt a grófné kegyeiből.</p>
				<p>A kastély udvarából könnyü fogat hajtott ki, benne Ábray grófné ült, ki szintén a
               misére ment.</p>
				<p>Fél év előtt tért vissza magyarországi birtokára, egyedül. Hogy a kis comtesse-sel mi
               történt, mint őt azelőtt Keletvölgyön hivták, senki sem tudta. A család számára épült
               székben egyedül foglalt helyet és hallgatta végig az isteni tiszteletet, mint a
               templom fölszentelése óta minden vasárnap és ünnepnapon. A templom közönsége ugy
               tekintett reá, mint egy felsőbb lényre, kit a Gondviselés adott vissza nekik hosszu
               távollét után, s ki daczára annak, hogy csendes elvonultságban élt, nem szünt meg
               gondjaikkal és bajaikkal foglalkozni.</p>
				<p>Unokaöcscse a fiatal Pélyi gróf is többnyire a kastélyban időzött, de ő ritkán ment a
               templomba. Idejét lovaglással, vadászattal tölté, s olykor pár korabeli ifju ember
               látogatását fogadta. Egyébként nagyon csendes és egyhangu volt az élet a keletvölgyi
               kastélyban, s hogy a grófnénak nagy szomorusága van, azt mutatta fekete ruhája és
               halvány komoly arcza, melyen alig látták olykor ritkán felvillanni az egykor
               megszokott verőfényes mosolyt.</p>
				<p>A mise végéhez közelgett. A Miatyánk után a pap meghajtotta magát az oltár előtt és
               az epistola-oldalra ment, keresztet vetett magára s karjait áldólag terjeszté ki a
               gyülekezet fölé.</p>
				<p>Lassan oszladozni kezdtek. A kijáratnál két fehérre meszelt oszlop tartá a
               mennyezetet, melynek tetejéről hófehér alapon nagy fekete betükkel e szavak vonták
               magukra a figyelmet: In nomine Patris et Filii et Spiritus
                  sancti. Senki sem vette észre, hogy az egyik oszlophoz egy magas, barna férfi
               támaszkodott s feszült várakozással tekintett a templom belseje s az oltár felé, hol
               a minisztráns fiu a gyertyákat oltogatta.</p>
				<p>Már majdnem egészen kiürült a templom, midőn Leóna grófné elhagyta helyét s lesütött
               fővel lassu léptekkel közeledett a kijárat felé.</p>
				<p>Tiszteletteljesen vált szét előtte a tömeg s ő a keskeny uton észre sem vette, hogy
               itt-ott ruháját megcsókolták. Megállt a szenteltviz-tartó előtt, belemártotta ujjait
               és megnedvesité homlokát.</p>
				<p>Midőn a küszöbhöz ért, hol kocsija várt reá, az oszlop mellett álló férfi mellette
               termett s köszönté.</p>
				<p>- Lonzanó kapitány! - szólt meglepetve a grófné. - Hogy jön ide?</p>
				<p>A kapitány karját nyujtva neki, fogatához vezeté.</p>
				<p>- Megengedi, hogy a mellette lévő helyet elfoglaljam? - kérdé a grófnétól, ki némán
               intett. Annyira meg volt lepetve a kapitány látásán, hogy az első pillanatban sem
               öröm, sem visszatetszés nem látszott rajta. Lonzanó fölült s a fogat robogva ügetett
               át a helység egyetlen utczáján a kastély felé.</p>
				<p>Leóna csak ekkor pillantott végig társán.</p>
				<p>- És a tengerész egyenruhája? - kérdé a polgári ruha láttára, a melybe Lonzanó
               öltözve volt.</p>
				<p>- Örökre levetettem. Elhagytam a szolgálatot, szabad ember vagyok.</p>
				<p>- Nem hittem, hogy erre képes volna, - szólt Leóna mosolyogva.</p>
				<p>- Választanom kellett a tengerészet és ön között, s én választottam!</p>
				<p>- Nem értem, - dadogá a grófné, mindjobban meglepetve.</p>
				<p>- Pedig érthetően beszélek. Majdnem egy éve, hogy elváltunk s nekem öröklét volt ez
               az idő. Látni kivántam. Ott hagytam mindent, a mi távol tartott s itt vagyok.</p>
				<p>- De hisz ez...</p>
				<p>- Csodálatos, nemde ezt akarta mondani, - vágott szavába Lonzanó. - Legalább remélem,
               hogy nem akart megszidni. Kérem, ne tegye, mert igazságtalanságot követne el.</p>
				<p>- Jövője, karriérje... hisz ez megbocsáthatatlan vétek önmaga iránt.</p>
				<p>- Önmagunk ellen szabad vétket elkövetnünk, s én nem vagyok felelős senkinek.</p>
				<p>A kastély parkjához értek, honnét a magas, tágas épületet már lehetett látni. Minden
               ablak nyitva volt az emeleten s a nap nyájasan sütött be a szobákba. A lépcsőház
               virágokkal volt diszitve s kellemes hatást tett a belépőre. Lonzanó kedvtelve
               tekintett körül; olasz volt, zene, virág, napfény honfitársai voltak s a tengeren
               töltött hosszu évek alatt nehezen nélkülözte mindezt. Együtt mentek föl a lépcsőn s a
               terembe érve, miután az inas eltávozott, Leóna ellágyulva nyujtott kezet
               vendégének.</p>
				<p>- Isten hozta önt nálam, - mondá érzékenyen és szemei könnybe borultak, hangja
               reszketett. Annyi szomoru emléke volt a kapitány viszontlátásához kötve.</p>
				<p>E szavak után pár pillanatig néma csend állt be; mialatt Lonzanó a feléje nyujtott
               kezet ajkaihoz vonta. Azután leültek.</p>
				<p>- Honnét jön most kapitány? - kérdé Leóna, hogy végre megkezdje valamivel a
               társalgást.</p>
				<p>- A Rivieráról.</p>
				<p>- Ott tölté a telet?</p>
				<p>- Oh, nem! A télen még szolgálatban voltam. Csak egy hónapja, hogy szabadságon
               vagyok.</p>
				<p>- Azt hittem, ujra oda volt rendelve fregatteja.</p>
				<p>- Nem. A télen a csendes tengeren uszkáltam. Most azért mentem Nizzába, hogy hirt
               hozzak önnek valakiről?</p>
				<p>- Kiről? - kérdé elfogultan Leóna.</p>
				<p>- Leányáról, Mathieus asszonyról.</p>
				<p>- Ott van?</p>
				<p>- Szünet és megszakitás nélkül ott időznek.</p>
				<p>- Férjével?</p>
				<p>- Livióval.</p>
				<p>- Beszélt leányommal?</p>
				<p>- Beszéltem. Eleinte hidegen fogadta közeledésemet, de mondtam, hogy ide jövök, s ő
               ezer üdvözletet küld általam.</p>
				<p>- Köszönöm, - szólt komor, hideg hangon Leóna. Elfordult, habozás látszott rajta:
               kérdezősködjék-e tovább.</p>
				<p>- Meg van elégedve Desirée? Boldog? - kérdé azután halkan, habozva.</p>
				<p>- Erről majd később, grófné. És most mondja meg, hogy tölti idejét e csendes
               helyen?</p>
				<p>- Azt majd meg fogja látni, ha pár napig itt lesz. Megnyugodtam a sorsban, s ez
               helyzetemben elég.</p>
				<p>- Arczán szenvedés jelei látszanak.</p>
				<p>- Az öregség.</p>
				<p>- Ön nem tartozik ama nők közé, kik megöregszenek. Én nem látok abból a kegyed arczán
               semmi nyomot.</p>
				<p>- Ezt a bókot Nizzából hozta magával, - mondá elmosolyodva a grófné.</p>
				<p>- Lehet, hogy igaza van, csakhogy alkalomszerü, a mit mondok.</p>
				<p>Ujra csend állt be.</p>
				<p>A hol szivből eredő őszinteséget látunk, ott még tréfából is nehéz azt kétségbe
               vonnunk. Ábraynét lefegyverezte Lonzanó meleg tekintete és meghatotta igaz
               hangja.</p>
				<p>- Mit tud Herneyről, már régen nem kaptam tőle levelet?</p>
				<p>- Utban van hazafelé. Utolsó tudósitását Bécsben vettem, Marseilleből irt.</p>
				<p>Leóna meglepetve nézett a kapitányra. Őt magát is megdöbbenté e hir, de még inkább a
               hang jelentősége, melyen a kapitány szavait kiejté.</p>
				<p>- Az igazat megvallva, - folytatá hévvel Lonzanó, - ez a hir gyorsitá idejövetelemet.
               Tisztában akartam lenni a helyzettel, s - ha nem veszi szerénytelenségnek - főként
               azzal, mit fog válaszolni Herneynek?</p>
				<p>- Ebből a kérdést kellene tudnom.</p>
				<p>- Azt eltalálhatja grófné. Különben hallgassa meg a hosszu levélnek egyik erre
               vonatkozó részét.</p>
				<p>- Nem akar előbb reggelizni?</p>
				<p>- Köszönöm. Mindenekelőtt tisztában akarok lenni. Az igazat megvallva, nem volna
               étvágyam, sőt meg kell vallanom, hogy napok óta kerül az álom is és alig eszem
               valamit.</p>
				<p>- Ugy olvassa föl kérem, a gróf levelét, - mondá Leóna, s önkéntelen sóhajtás röpült
               ki ajkán, mialatt az egyik közel álló székbe ereszkedett, közel az ablakhoz, melyen
               át szomoru tekintettel szemlélé a ragyogó napot. A kapitány levelet vett ki
               tárczájából, de szemeit nem vette le Leónáról. Ismerni akarta a hatást, mit reá
               Herney nevének fölemlitése tett, eltalálni óhajtotta, mit jelent a halvány arcz
               szomoru kifejezése és mi okozza ezt?...</p>
				<p>Azután átfutva az első lapot, fönhangon kezdett olvasni:</p>
				<p>„Nem irhatom le önnek, kapitány, mit érzek a gondolatra, hogy nem sokára viszont
               látom azt, kinek emléke fél életemet betölté. Azokat, a miket öntől megtudtam,
               számtalanszor ismételve és átgondolva, arra a meggyőződésre jutottam, hogy ez az a
               percz, melyben megjelenhetek Leóna grófné előtt és felajánlhatom neki életemet,
               melyet egykor már lábaihoz tettem, melyet azonban ő akkor nem talált érdemesnek
               fölemelni.”</p>
				<p>- Tovább nem olvasom, - mondá a papirost összehajtva s eltéve Lonzanó. Ebből megtudta
               a grófné, hogy miféle szándék és remény vezéreli Herney-t vissza rég elhagyott
               hazájába és önhöz. És gondolkozhatik rajta, mit fog neki felelni.</p>
				<p>- Majd gondolkozom, - válaszolt Leóna tartózkodó, hideg hangon. - Egyedül állok e
               földön, ez mindenesetre szomoritó és elbátortalanitó tudat.</p>
				<p>Lonzanó arczának rendes sötétpirosságát észrevehető halványság boritá e szavakra.
               Elhagyta helyét és egészen közel lépett Leónához.</p>
				<p>- Grófné, - kezdé elfogultságtól reszkető hangon, mi oly megható és különös volt az
               erőteljes, férfias embernél, - mielőtt határozna jövője fölött, mielőtt a grófot,
               régi barátját viszontlátná, hallgasson meg engem, ki habár nem hivatkozhatom
               multamra, de mindazonáltal nem kevésbé vagyok igaz, őszinte barátja s lelkem és
               szivemből hü imádója.</p>
				<p>Leóna kérdőleg tekintett reá.</p>
				<p>- Én odahagytam pályámat egy érzelem miatt, mely megfékezhetetlen erővel ragadott
               hatalmába. Tudtam, hogy ez a pálya utjában áll reményeimnek, gondolkodás nélkül
               vetettem el magamtól, pedig legkisebb biztositékom sincs arra nézve, hogy reményem és
               életem czélját siker koronázza-e. Most itt állok ön előtt, bizonytalanságban.
               Határozzon fölöttem, de gondolja meg, hogy ha válasza reám nézve kedvezőtlen,
               életemet teszi semmivé s Herneyhez hasonlóan egy második ember is kóborolni fog a
               világban, kinek jövőjét, élete üdvét, összes reményeit ön tette semmivé.</p>
				<p>Leóna némán nyujtott neki kezet.</p>
				<p>- E szavakra ma nem felelhetek. Érteni fogja ezt a kapitány, - szólt halk elfogult
               hangon, mialatt szeméből köny fakadott. - Nagyon nagy csapás ért az utolsó időben,
               sőt egész életem a csapások és csalódások lánczolata volt. Elvesztém hitemet
               mindenben, teljesen ismernem kellene azt, kibe még bizni mernék, sőt ismernem kellene
               magamat is, hogy vajjon nem tenném-e tönkre kifáradt lelkemmel annak az életét is,
               kihez megtört hitemet csatolnám.</p>
				<p>Lonzanó ajkához vonta Leóna kezét.</p>
				<p>- Nem fogom ostromolni, - mondá komolyan. - Várok, a mig eljön az idő, hol azt
               mondhatja: „Ismerem önt, bizom önben, kárpótlást remélek életem összes csalódásaiért
               az ön odaadásában, hüségében. Önre bizom magamat.” És nekem legnagyobb örömöm,
               büszkeségem lesz e bizalomnak méltón megfelelni.</p>
				<p>Ábray grófné némán, melegen szoritá meg a kapitány kezét. Hallgatólag, de még is erős
               szövetséget kötöttek a jövőre; e pillanatban egyik sem tudva még, hogy e szövetség
               baráti viszony lesz-e, vagy a szerelem édes szövetségébe olvad-e át egykor.</p>
				<p>E perczben Béla üde, vidám hangja hallatszott be a külső szobából.</p>
				<p>- Itt van a kapitány! - kiáltá belépve s mindkét kezét élénk örömmel nyujtva sietett
               Lonzanó felé. - Ez aztán meglepetés! De mit látok, polgári ruhában? Hát hova tette
               szép egyenruháját a pompás vállrojtokkal?</p>
				<p>- Szegre akasztám, - válaszolt nevetve Lonzanó, mialatt az ifjut megölelé. - Terhemre
               volt és levetettem örökre.</p>
				<p>Béla meglepetve pillantott rá, majd Leónára, mintha e változás vonatkozással birhatna
               nagynénjére. Talán ösztönszerüleg érzé ezt, azután gyorsan visszafordult a
               kapitányhoz.</p>
				<p>- Remélem, hosszabb időre jött hozzánk. Most kezdődnek a vadászatok. Érdemes, hogy
               megismerje a magyar vadállományt s az itteni szokásokat, mik önre, mint idegenre
               kétszeres érdekkel birhatnak.</p>
				<p>- A meddig a grófnénak tetszeni fog ittlétem, - válaszolt Lonzanó. - Nemsokára egy
               közös barátunk is megérkezik, Herney gróf.</p>
				<p>Béla egy gyors kérdő tekintetet vetett Leónára.</p>
				<p>- A kapitány hozta ezt a hirt, - szólt Leóna. - De én azt hiszem, - tevé hozzá
               gyorsan fölcserélve a beszéd tárgyát s Lonzanóhoz fordult, - hogy mi önt nem jól
               czimezzük, mert bizonynyal előléptetéssel hagyta el a szolgálatot.</p>
				<p>- Megtartám rangomat grófné, de a legmagasabb kitüntetést kaptam, mi tengerészt
               érhet.</p>
				<p>- Fogadja szerencsekivánatomat, - szólt melegen Leóna. Az ifju Pélyi is kifejezte
               jókivánatait.</p>
				<p>Szokatlan vidám hangulatban folyt tovább a társalgás. Azután reggelizni mentek, s
               mintha Lonzanó megjelenésével napfény jött volna a házba, a legderültebben töltötték
               ezt a napot, milyenre Béla ittléte óta nem emlékezett.</p>
			</div>
			<div type="chapter">
				<head>IX.</head>
				<p>A következő reggel Béla és Lonzanó kilovagoltak. Az ifju gróf megtudván előtte való
               este, hogy a kapitány a Rivieráról jött, s hogy pár napig Nizzában tartózkodott, alig
               várta, hogy Desiréeről tudakozódjék. Tudta, hogy az férjével ott időz, bár Leóna
               grófnénak ezt nem emlité. Egy Monte-Carlóban tartózkodó ismerőse irta meg neki.</p>
				<p>Egyideig némán haladtak egymás mellett, csendes lépésben tartván paripáikat. Lonzanó
               érdekkel tekintett szét az előtte ismeretlen vidékeken, mely a harmatos reggelen
               kétszerte szebbnek látszott.</p>
				<p>Keletvölgye a Mátra tövében feküdt, kies völgyben, hegyektől környezve; mindamellett
               jó buzatermő földjei voltak.</p>
				<p>- Az ott a „Kékes”, - magyarázá Béla gróf vendégének a Mátra legmagasabb csúcsára
               mutatva, melynek alsóbb része kékes ködben úszott szemeik előtt, mig hóval boritott
               kopár teteje a fölkelő nap sugaraiban tündöklött.</p>
				<p>- Remek vidék! - kiáltott fel gyönyörködve a kapitány.</p>
				<p>- Más fajta, mint az illatos, enyhe Riviera, de nem kevésbé bájoló; levegője erős,
               üde és edzi a testet, lelket.</p>
				<p>Tovább haladtak.</p>
				<p>Beljebb jutva az erdőbe, mindenütt hegyi patakok csörgedezését hallák, a magasból
               pásztorsip és birkanyájak kolompolása verte föl a természet néma csöndjét. A láthatár
               kiterjedését itt korlátolták a sötét tölgyek, de Lonzanó nem győzte dicsérni a
               vidéket s úgy érzé, hogy csak ilyen helyen érezheti az ember hatalmasnak és gazdagnak
               magát, hol övé a csönd, a természet szépsége, a szunnyadó erő, nagyság és hatalom,
               mely ez érintetlen alkotásban rejlik.</p>
				<p>- Kegyed több napot töltött Nizzában, kapitány úr? - kérdé Béla, nem állhatván ellent
               tovább kiváncsiságának. - Látta unokanővéremet, Desiréet?</p>
				<p>- Találkoztam vele Monte-Carlóban, sőt üdvözletet küldött a grófnénak tőlem.</p>
				<p>- Szóba állott önnel azok után, a mik történtek? - kérdé meglepetve Béla.</p>
				<p>- Oh, kedves gróf, ha tudná milyen élete van annak a szegény asszonynak, nem
               csodálkoznék, hogy megszólitásomat készséggel fogadta, bár eleinte tartózkodó
               volt.</p>
				<p>- Szerencsétlen?</p>
				<p>- A mint előre látható volt. És az igazat megvallva, én még akkor jobbnak tartottam
               volna őt erőszakkal visszahozni, midőn Bordigherában reájuk találtunk, mint annak az
               embernek a martalékául hagyni, ki egyike a legaljasabb és legromlottabb embereknek a
               világon.</p>
				<p>- Nem, kapitány. Ezt már nem lehetett tenni. Fiatal leány két egész nap egy olyan
               férfi társaságában mint Livió... ezen nem lehetett másként segiteni, mint
               házassággal. És különben is Desirée nem vált volna el akkor tőle. Ő maga kereste a
               szerencsétlenségét.</p>
				<p>- Igaz, de el volt ámitva, saját nyilatkozata szerint, csupán találkozóra ment a
               tengerpartra, szökésről nem is álmodott.</p>
				<p>- Anyja megtiltotta, hogy találkozzék Livióval s ő megszegte e tilalmat.</p>
				<p>- Szerette! Ebben rejlik mestersége. Emlékezzünk meg Jézus szavairól... Én nem tudok
               haragudni reá és ön sem tudna, ha látta volna őt.</p>
				<p>- Nagyon szerencsétlen?</p>
				<p>- Kimondhatatlanul!</p>
				<p>- Hamar utólérte a szenvedés és büntetés?</p>
				<p>- Nappalai nélkülözésben, éjjelei a játékasztalnál folynak férje oldalán, ki durva,
               türelmetlen, kiméletlen iránta. Szünetlenül veszit s gyakran nincs ebédre
               valójuk.</p>
				<p>- De hisz Leóna kiadta Desiréenek atyai örökségét.</p>
				<p>- Az atyai örökség! Részben fölment adósságra, a többit pedig Livió eljátszotta.</p>
				<p>- Az a szerencsétlen Desirée! Tudja-e kapitány, hogy ez a leány nekem volt szánva és
               én szerettem őt gyermekkora óta. A legboldogabb reményekkel láttam őt fejlődni, s
               Nizzába azzal az elhatározott szándékkal mentem volt, hogy megkérem a kezét.</p>
				<p>- Bár előbb tette volna.</p>
				<p>- Most már azt hiszem, szerencse, hogy nem tettem. Úgy látszik, a könnyelműség
               vérében van Desiréenek. Nem lett volna jó asszony, kalandos természete atyjára vall,
               s ne legyen igazam, de sok olyat fogunk még róla hallani, a mit az első ballépés
               szokott vonni maga után.</p>
				<p>- Ennek nem mernék ellentmondani. Gyakran maga a helyzet az, mely magával sodorja az
               embert s igy van Desirée grófnő is. Ismerősei a történtek után elfordultak tőle. A
               legaljasabb férfiak körében láttam. Női társaságáról beszélni sem lehet, az őt
               környező nők mind férje régi barátnői, s minden tisztességes ember undorral fordul el
               tőlük.</p>
				<p>- Mi lesz ennek a vége?</p>
				<p>- Azt nem nehéz eltalálni. Végre kimerülve, megtörve anyjához fog fordulni s
               bocsánatért esdekelni.</p>
				<p>- Nem hiszem, hogy eredménynyel tenné ezt, Leóna nagyon el van keseredve lépése
               fölött, s nem tudna megbocsátani neki.</p>
				<p>- Mégis csak leánya!</p>
				<p>- Méltatlan hozzá. A nagy és nemes sziveknek az is egyik erős tulajdonságuk, hogy a
               megvetésben éppen oly változhatatlanok, mint a szeretetben. A bűnnek még gondolata
               is megborzongatja őket, s a csalódás keserve összeolvad lényükkel és
               eltávolithatatlan tőlük.</p>
				<p>- Ön szigorúbban itél arról a gyermekről, mint talán megérdemelné.</p>
				<p>- Nem! Ha egy mentsége lehet, az származása. De e mentség sem enyhítő körülmény
               nevelése miatt. Ily anya mellett nőtt fel, mint Leóna, ki életét szentelé
               gyermekének. Ifjan, szépen, üdén, meleg szivvel maradt özvegyen, egy borzalmas
               házasság után s nem kárpótolta magát egy új, talán boldog házassággal, csak azért,
               mert minden idejét leányának akarta szentelni. Desiréenek nem hiányzott semmije, hogy
               jó és kitünő helyes irányban fejlődjék, s mind e mellett könnyelmüen játszotta el
               életét és boldogtalanná tette anyját...</p>
				<p>Egy ideig némán haladtak. Mindketten mély tünődésben léptettek egymás mellett,
               mindketten tudták, hogy Desirée sorsában változásnak kell beállni, mert azt az életet
               lehetetlen hosszú ideig kibirni. De hogy miben áll az a változás, miként fog
               alakulni, mi fog történni vele, azt most lehetetlen lett volna megmondani.</p>
				<p>- Én nem hagyom el nagynénémet, - mondá egy idő mulva Béla. - Árva vagyok s boldognak
               érzem magamat, ha körében lehetek. Neki pedig úgy érzem, szüksége van reám. Hisz most
               teljesen egyedül áll e földön.</p>
				<p>- A grófné még férjhez mehet, - jegyzé meg kissé halkan s elfogultan Lonzanó.</p>
				<p>- Nem hiszem, sőt nem is óhajtom. És éppen azért megvallom, kellemetlenül érintett az
               a hir, hogy Herney gróf visszatér hazájába és vidékünkre jön...</p>
				<p>- Azt hiszi, gróf úr, hogy ő régi kérelmével áll elő?</p>
				<p>- Tartok tőle. Bár Leóna akkor sem szerette őt, de most nem volna semmi oka, hogy
               elutasitsa. Ki tudja mire határozza magát.</p>
				<p>- Én a leghelyesebbnek tartanám, ha Leóna grófné biztositaná jövőjét s megmenekednék
               attól, hogy egyedül töltse életét.</p>
				<p>- Én nem, viszonzá ingerült hangon Béla gróf s ezzel ketté vágta a beszédet és más
               tárgyat vetett fel.</p>
				<p>- Lonzanó haza érve, szobájába vonult s azon tünődött mi okból ellenzi Béla nagynénje
               férjhezmenetelét. Végre arra a rút föltevésre jutott, hogy talán örököse akar lenni,
               mert azt gyanitá, hogy Ábray grófné gazdag, bár ő jobban szerette volna, hogy semmije
               se legyen. A kapitánynak szép vagyona volt. Toskánában gyönyörü birtoka, azonkivül
               jelentékeny összegü értékpapirjai. Öreg atyja élt még költői fekvésü birtokán, de
               mindkettőjüknek igen kevés kiadása és igénye volt. A mivel Lonzanó birt, gondolatban
               mind Leóna lábaihoz rakta. Semmi sem volt elég szép, elég jó neki, a mivel Leónát
               feldisziteni és elhalmozni szerette volna. Olasz születésénél fogva élénk képzelete
               volt s tengerészi pályáján pedig megszokta az álmodozást, órákon át azzal
               foglalkozott, mi mindennel környezné Leónát, ha az neje lenne. De fájdalom, e
               vágyának teljesülése elé még, tudta, hogy igen sok akadály tornyosul, mit nagy
               türelemmel és erős akarattal kell lerombolnia.</p>
				<p>Elhatározta, hogy társalgás közben megtudja Ábraynétól Béla vagyoni körülményeit. A
               mily jó hatást tett reá a fiatal ember első találkozásukkor, lassanként oly
               ellenszenvet kezdett iránta érezni, mert haszonleséssel kezdte vádolni. Kevesebb időt
               töltött vele, mint az első napokban s minden óráját, ha csak lehetett, a grófnénak
               szentelé, ki nem titkolhatta, hogy örömest van vele, s hogy társalgásában élvezetet
               talál.</p>
				<p>Csendes nyugalomban és kellemes egyetértésben folytak napjaik. Hetek multak s Lonzanó
               nem gondolt a távozásra. Olykor illedelemből megpenditette az elmenetelt, de a grófné
               oly lekötelező nyájassággal marasztalá, hogy komolyan ugy sem szándékozván elmenni,
               könnyen és örömmel teljesité a ház urnőjének óhajtását. Maradt és Bélán sem vette
               észre, hogy maradása annak kellemetlen volna.</p>
				<p>Egy napon azonban történt valami, a mi felrázta ezt a boldog, békés nyugalmat. Levél
               érkezett Nizzából Desiréetől, anyjához, melyben kétségbeesetten irta le helyzetét és
               arra kérte, vagy engedje meg, hogy haza jöjjön, vagy küldjön neki pénzt, mert
               valósággal éhen kell meghalnia.</p>
				<p>Leóna grófné pár ezer forintot tett egy levélboritékba, ráirta a czimet s egy sor,
               egy szó válasz nélkül elküldte leányának. Látszólag nyugodt volt. Lonzanónak elmondá
               a levél tartalmát. Azt is, hogy pénzt küldött, s hogy látni nem akarja leányát. De a
               kapitány észrevette, hogy Leóna sokkal gondolkozóbb, mint azelőtt volt, s hogy
               hangjában és modorában levertség látszott.</p>
				<p>Egy napon ujra tudósitás érkezett Nizzából. Sürgöny, mely Mathieus Liviótól jött, s
               melyben tudatta, hogy Desirée sulyos betegen fekszik egyik fogadóban s anyját
               szeretné látni. Baja sulyos, talán halálos kimenetelű lehet.</p>
				<p>A grófné halálsápadtan olvasta ezt a hirt, de az nap semmire sem határozta magát. Az
               egész este komor, gondolkozó volt. Alig beszélt. Lonzanó látta rajta, hogy erősen
               haboz s midőn jó éjszakát mondott neki, azt sugá fülébe: én elkisérem Nizzába ha
               talán holnap reggel indulni akar.</p>
				<p>Leóna nem felelt. Fejével intett jeléül annak, hogy hallotta ajánlatát. A kapitány
               tudta, hogy Leóna az éjet álmatlanul tölté, és hogy a sértett anya a szerető anyával
               erős harczot fog vivni.</p>
				<p>A grófné szobájába érve, kimerülten omlott az ágya mellett álló nagy karos székbe,
               melyben oly gyakran ringatá álomba a kis Desiréet. Az égi kegyelem bőséges harmata
               boritá el szemét, mely száraz forrósággal égett a sürgöny vétele óta. Küzdött és
               ingadozott. Minden apró emlék föltámadt lelkében a multból s keserves fájdalommal
               dulták szivét.</p>
				<p>- Oh, Istenem! - kiáltá szenvedélyes kitöréssel - mutasd meg nekem a helyes utat,
               melyen haladjak. Szivem kész megbocsátani ennek a gyermeknek, ki megcsalt, elárult,
               kigunyolta nevelésemet, szeretetemet s tanácsaimat. Hűtlenül elhagyott és bemocskolta
               magát és engem. De anyai büszkeségem fellázad a bocsánat és gyöngeség ellen.</p>
				<p>Felöltözve s szobájában föl és alá járkálva tölté az éjet. Ablakán mély fekete
               sötétség leskelődött be és a halvány lámpafénynél csodálatos képek lebegtek szemei
               előtt. Izgatott képzeletének szüleményei. A golgotha hegyén, Jézus hátán a keresztet
               czipelve és vérző kezével homloka verejtékét törülve. Karjain nyitott sebek, mikből
               patakzott a vér, mindent elvettek tőle, megverték, megköpdösték, felfeszitették és
               ő... Ő megbocsátott. Mindig nagyobb hevületbe jött. Már nem látta Desiréet oly
               bünösnek s önmagát kezdte kegyetlennek tartani. Megvallotta, hogy a mit önmaga előtt
               is titkolt, még mindig szereti gyermekét, bár utálta azt a vért, melyből származott,
               s melynek posványa megmérgezé annak lényét és megfosztá mindazon jótól, nemestől,
               tisztaságtól, mit ő saját lényéből adott neki. De mégis szerette! A szeretet túltesz
               az akarat erején. A szivet nem lehet korlátok közé szoritani s e természet szavát
               elaltatni... És ő erősen érezte ezt most, erősebben, mint valaha. Látta maga előtt
               Desiréet, mint kisgyermeket, lengő fekete hajával, a kert fasorain végig nyargalni.
               Látta, mint serdülő leányt szép arczával, melynek vonásait oly gyakran vizsgálá,
               vajjon nem fedezi-e föl azokon az öröklött rossznak nyomait. Most képzelete
               megtörten, hervadtan, kimerülve és haldokolva tünteté elébe leányát s ő nem állhatva
               ellent a kisértésnek éj derekán csengetett komornájának, ki álmos arczczal sietett be
               hozzá. Podgyászolni parancsolt neki, mert mint mondá: reggel elutaznak...</p>
				<p>Lonzanó kapitány, a kastély másik szárnyában, szintén nem aludt és lelki szemeivel
               látta mi történik a függönyök mögül átcsillámló lámpafénynél. Figyelemmel kisérve a
               föl és alá suhanó árnyát, átérezte Leóna küzdelmeit, lassan berakta ruháit kis kézi
               táskájába s készen állt az útra, midőn Leóna úti ruhában az ebédlőben megjelent.</p>
				<p>- Elfogadom kiséretét, kapitány, - szólt kezét nyujtván neki. - Elfogadom, sőt
               köszönöm. Ne tartson gyengének, de nem állhattam ellent, megyek Nizzába beteg
               gyermekemhez. Talán befogni szemeit. Nagyon szomoru a mit mondok, de talán ez volna
               reá nézve a legnagyobb szerencse.</p>
				<p>Elfordult és megtörlé szemeit, Lonzanó némán hallgatá. Pár percznyi csend állt be s
               Leóna csodálkozva látta, hogy vendége nem mozdul, egyszerüen csak ennyit mondván:
               Málhám készen áll, indulhatunk - s Leóna eltalálta, hogy Lonzanó ismeri őt és tudta
               mire határozta magát.</p>
				<p>Néhány sort hagyott hátra Bélának, ki Budapesten időzött, tudatva vele elutazását.
               Azután az állomásra hajtottak s pár óra mulva már röpültek Bécs felé, honnét
               megszakitás nélkül folytatták utjukat Velencze felé, Pisa és Genuán át Nizzába, hol a
               szerencsétlen anya haldokló leányát akarta még egyszer viszont látni...</p>
			</div>
			<div type="chapter">
				<head>X.</head>
				<p>Előzzük meg Leóna grófnőt néhány nappal.</p>
				<p>Az a vidék, hová a halál sötét árnyához siettek, a természet egy drága kincse volt. A
               kit ott a természet szépsége el nem bájol, azt megrészegiti a müvészet mesterséges
               hatása. Leirhatatlan gyönyör, mit ezek a helyek nyujtanak, hol másként süt a nap, más
               módon illatozik a virág, soha nem hallott morajjal zug a tenger, az az üde szelü,
               sima tükrü ár és apály nélküli mare mediterraneum, hol a láthatár egy nagy csoda, hol
               a csillagok oly megigézően ragyognak az eltünő nap után, hol a hold pompája látszik
               befejezni az alkotás müvét, hogy elragadtatással ébreszszen fel ujra a fényes
               reggel.</p>
				<p>És a kora hajnalban Monte-Carlóból visszarobogó vonatok mégis álmos, fáradt,
               halálsápadt arczu lényeket hoznak Nizzába vissza, kik lelkök jobb részét, szivök
               reményeit hagyják a pompától, aranytól csillogó bünbarlangban, a játéktermekben s
               mámoros fővel, üres zsebbel, kétségbeesett kedélyállapotban hagyják el a monte-carlói
               kaszinót. Nem látják ők a fölkelő nap aranysugarait, a tenger csillogó tükrét, nem
               érzik a jázmin, rózsa és narancsvirág illatait, a mivel az egész levegő el van
               telve... Sötét, pokoli kin vesz rajtuk erőt s a legtöbben azon törődnek, hogyan
               vessenek véget nyomorult életüknek, melynek más czélja ugy sincs, mint a játék és a
               pénz.</p>
				<p>Az éjfél után megérkező vonatok egyikéről fiatal sápadt arczu férfi és tántorgó nő
               szálltak le és lassan haladtak Nizza legelhagyatottabb része felé.</p>
				<p>- Nem birnak lábaim, - mondá halk, panaszos hangon a nő. - Vegyünk kocsit, mert itt
               kell összerogynom.</p>
				<p>- Ha volna mivel fizetni, - válaszolt durván a férfi s előre sietett, magára hagyva
               nejét, az egykor oly szép, kényelemhez, bőséghez szokott Desiréet.</p>
				<p>Most már nyoma sem volt a szépségnek szenvedő arczán. Halvány, kiaszott, beteg
               kifejezésü volt az, szemei beesve, fekete karikáktól szegve, fénytelenül tekintének
               szét az üres levegőben. Egy az utczán heverő kőre ült le s könnyes tekintettel
               nézett tovasiető férje után, ki ott hagyta őt egyedül, segitség nélkül, a sötét
               szomoru utczában.</p>
				<p>Tépelődve ült egy ideig helyén, mialatt halvány szürkület kezdett derengeni az égen s
               a csillagok egymásután tüntek el a világosodni kezdő égboltozaton. Azon tünődött,
               megkisértse-e a menetelt, vagy bevárja, mig a város fölébred s valami jólelkü ember
               haza vezeti? Haza! Mily szomoru és borzadalmas szó volt ez az ő helyzetében. Üres,
               hideg szoba. Szűk, sötétes udvarra tekintő ablakkal, honnét nem lehetett látni az
               eget, hova soha sem jutott napfény, hogy fölmelegitse a levegőt és bátorságot öntsön
               a szivbe! Nem volt bátorsága felállni. Nem bizott lábaiban. Keserüséggel gondolt
               Livióra, de már rég tul volt azon, hogy valamit rossz néven vegyen tőle. És végre is,
               hisz mindezt előre láthatta. Megmondták neki anyja, Lonzanó kapitány nem egyszer, sőt
               még idegenek is. Csak ő nem látta Livió megbizhatatlan jellemét, könnyelmüségét, csak
               ő volt vak mindazon tulajdonságok s hibák iránt, mik mindenki előtt oly szembeötlők
               voltak.</p>
				<p>De hát a kövön ülve nem maradhatott. Kissé erősebbnek érezte magát. A keserv, az
               elhagyatottság tudata s a kétségbeesés ösztönözte a menetre. Elhagyta helyét és
               lassan, tántorogva ment lakásuk felé.</p>
				<p>Kiérve a szük utczából, mely az indóháztól a Rue de Gastonba vezet, hol már diszes
               villák kezdődnek, melyeknek viruló kertjét vasrács-kerités övedzi, ezekbe kapaszkodva
               folytatta utját Desirée. Hüvös szél fujt, mint napfölkeletkor rendesen szokott s
               kopott selyemruháját olykor a levegőbe emelte. Kis fekete bársony-köpeny volt rajta,
               még egy megmentett emléke a mult időknek. Tollas kalapja fátyolát arczára ereszté,
               hogy a festék, mely ijesztően tünt el homloka és álla rémületes halványságától,
               arczán kevésbé lássék. Végig haladva az utczán, itt-ott benyujtá kezét s pár szál
               virágot szakitott. Azelőtt egymást érték számára a szebbnél szebb virágok a
               „Capriciosa”-villában, most lopva tulajdonitott el pár szálat, melynek illatával
               elkábitotta magát. Minden hazug és tettetés volt rajta, miért nem diszithetné néhány
               szál lopott virág keblét? Üres, sivár volt abban minden, mint a mily üres tekintete,
               erőltetett a mosolya, hazugok arczának rózsái... Minden minden... Csak egy volt igaz,
               valódi mély: a bánat, a csalódás, a kín... Ez hű kisérője maradt neki. Tudta, hogy az
               el nem hagyja őt soha.</p>
				<p>Végre haza ért. Szobája ajtaját tárva találta. Livió ruhástól, ugy a hogy
               hazaérkezett, az ágyon elterülve feküdt és hortyogott. A festetlen asztalon tövig
               leégett gyertya állt, mellette üveg korsó, két törött pohárral. Két ágy, néhány szék
               és egy nyitott bőrönd, melyből fehérnemü s össze-visszahányt ruhadarabok látszottak
               ki.</p>
				<p>Ebből állt az egész butorzat és berendezés. Desirée fáradtan ült le az egyik székre,
               de szeme élénken villant fel, midőn öreg asszony lépett a szobába s theát s néhány
               szelet vajas kenyeret hozott.</p>
				<p>- Ezt önnek szántam, asszonyom, - mondá elébe téve az asztalra. - Tudom, hogy éhes,
               mikor ilyentájt hazatér. Saját reggelim, de nincs étvágyam. Költse el, mielőtt férje
               fölébredne mert még elveszi öntől.</p>
				<p>- Köszönöm, jó asszony, - rebegte Desirée, kalapját ledobva. - Valóban éhes vagyok,
               de még inkább fáradt, ma nem megyek ki a szobából, s valószinüleg ez lesz minden, a
               mit eszem.</p>
				<p>- Miért nem hagyja itt ezt az embert?</p>
				<p>- Mert félek tőle... azután meg - szeretem.</p>
				<p>- Ezt! - kérdé az öreg olasz nő, megvetéssel mutatva a hortyogó Livióra. -
               Hihetetlen. Igazán nem tudom, mi szeretni való lehet ezen?</p>
				<p>- Én sem tudom, - sóhajtott Desirée - de mégis szeretem. Bántalmaz, kinoz, kegyetlen
               irántam, de rajta kivül senkim sincs e földön, s ha tőle elválnék, nem maradna más
               számomra, mint a tenger mélysége.</p>
				<p>E szavak alatt kiönté theája nagyobb részét. Hangja és arczkifejezése közönyös volt,
               mint a kire nézve már semmi sem uj, mindegy, bármi történik vele. Egymásután nyelte
               el a kenyérszeleteket.</p>
				<p>- Egy uri nő és férfi keresték ma kegyedet, - mondá az öreg nő, kitől albérletben
               birta Livió e nyomoruságos szobát, melynek bérét alig birták fizetni.</p>
				<p>- Egy nő? - kérdi meglepetve Desirée s majdnem kiejtette a csészét kezéből.</p>
				<p>- Egy szép uri asszony. Magas, elegáns fekete ruhában, világos szőke hajjal. A férfi
               egyenes, katonás tartású ur, de alig hiszem, hogy férj és feleség lettek volna.</p>
				<p>Desirée letette csészéjét és Livióhoz futott. Teljes erővel megrázta az alvó
               férfit.</p>
				<p>- Ébredj fel! - kiáltá fülébe. - Mama megérkezett. Tegnap itt volt. Ébredj fel!
               Bizonynyal el fog jönni, ne találjon ily állapotban.</p>
				<p>Livió mámoros szemeit reá mereszté, aztán eltaszitá őt, megfordult és tovább aludt.
               Az öreg nő nevetett.</p>
				<p>- Abba ugyan nem fog lelket verni, - mondá gunyosan. - Ma estig alszik, azután megy a
               játékházba.</p>
				<p>Desirée kezeit tördelé.</p>
				<p>- Ha igy látják őt és engem, - kiáltá kétségbeesett hangon. - Ebben a szobában...
               Meghalok szégyenemben. Fusson ki asszonyság és mondja, hogy nem lakunk itt, hogy nem
               vagyunk itthon, vagy bármit csak ne eressze be őket, ha ujra eltalálnak jönni.</p>
				<p>- A szobát már látták. Azt hitték, hogy halálos betegen fekszik kegyed, s meglepetve
               hallották tőlem, hogy Monte-Carlóban időznek.</p>
				<p>Desirée az üresen álló ágyra esett. Kezeibe rejté arczát, mely még a festék daczára
               is sötétpiros lett.</p>
				<p>Az asszony összeszedé a csészét és a megmaradt morzsákat és szó nélkül távozott, ősz
               fejét többször megcsóválva.</p>
				<p>- Hát csakugyan ne bocsássam be, ha jönnek? - kérdé visszafordulva.</p>
				<p>- Tegyen a mit akar, - kiáltá Desirée sirva. - De azt hiszem, nem fognak eljönni
               többé.</p>
				<p>A nő távozott, ő pedig az ágy vánkosára borult és keservesen zokogott. Talán a
               hirtelen beállt csend, vagy a zokogás hangjai ébreszték fel Liviót, de kinyitva
               szemeit, felült ágyában és körülnézett.</p>
				<p>- Mi bajod, miért e komédia? - kérdé haragos hangon, megpillantva a siró nőt.</p>
				<p>- Mama itt van. Tegnap itt volt, keresett. Látta ezt a szobát, ezt a nyomoruságot.
               Oh, Livió, hogy ezt meg kellett érnem!</p>
				<p>- Na bizony legalább láthatja, hogy pénzre van szükségünk. Mondhatom, hogy a
               legjobbkor érkezett.</p>
				<p>- De miért jött ide?</p>
				<p>- Mert sürgönyöztem neki, hogy halálodon vagy?</p>
				<p>- De ez nem igaz, miért tetted azt?</p>
				<p>- Valamivel ide kellett csalnom. Adjon pénzt. Neki sok van, mi pedig koplalunk.</p>
				<p>- Ennek te vagy az oka. Elköltötted hozományomat.</p>
				<p>- Szemrehányások? Még csak ez hiányzik. És mit költöttem el? Azt a pár százezer
               forintot. Monte-Carlóban tizszer annyi megy el egy este a játékasztalnál.</p>
				<p>- Istenem, Istenem!</p>
				<p>- Feküdj le, - mondá parancsolólag Livió. - Tégy ugy, mintha halálos beteg volnál, s
               ha a grófné eljön, nem mehet el ismét anélkül, hogy egy csinos összeget ne adjon. Ma
               este jól mulatunk a kaszinóban.</p>
				<p>- Soha! A mit eddig tettem is, nyomorult tett volt tőlem. A mit tőlem kivánsz, arra
               rá nem birhatsz.</p>
				<p>- A mint tetszik. Ugy menj vele haza, de előbb kárpótlást fizessetek, legalább
               százezer frankot. Ennyit költöttem reád.</p>
				<p>Desirée megrémült a borzadálytól.</p>
				<p>- Pénzt akarsz értem, s engem menni hagysz? - kérdé tompa fájdalommal.</p>
				<p>- Nem akarom, hogy tovább is sanyarogj. Az után, az igazat megvallva, terhemre vagy.
               Mióta sorsomat hozzád kötém, elhagyott a szerencse. Meguntam küzdeni a nyomorral.</p>
				<p>- Livió!</p>
				<p>- Ne tetessük magunkat. Ez az élet nem lehet neked kivánatos, ki fölcserélheted azt
               jobbal s egyedül én is könnyebben élek.</p>
				<p>- Ezt mondjam meg anyámnak?</p>
				<p>- Ha kivánod, megmondom én magam.</p>
				<p>Desirée utálattal fordult el férjétől. Ez volt hát az az ember, kiért ő mindent
               áldozott. Becsületet, jövőt, tisztaságot, anyja szeretetét... A szó elhalt ajkain s
               megdermedve ült helyén.</p>
				<p>- Vagy az egyik, vagy a másik, - folytatá Livió hidegen, - mialatt öltözékét kefélni
               kezdte, hogy a kopottság nyomait eltüntesse róla. Haját rendbe hozta, arczát és
               kezeit megmosta. A Desirée által hozott virágokból egy szálat gomblyukába tüzött és
               készen volt a grófnét fogadni, ki minden perczben jöhetett.</p>
				<p>De hiába várták. Az idegen hölgy, kivel előtte való nap az öreg olasznő beszélt, nem
               jött. Végre rettegni kezdtek, hogy megtudván a csalást, mellyel Livió idehivta őt,
               elutazott, s nem akar róluk semmit tudni.</p>
				<p>Irtóztató helyzetben voltak. Egyetlen fillérjük sem volt, s a meghiusult remény
               borzasztóbb, mint a reménytelen jövő. Livió már olyan közel látta magát a
               segitséghez, mi által egy szép összeg pénzhez juthat. Desirée megtudta e vitában,
               hogy mit várhat férjétől. Bizonyos volt most már abban, mit eddig mindig elodázott
               magától, arról, hogy férjénél nem számithat semmire, s hogy az képes őt a
               leggyalázatosabb módon cserben hagyni.</p>
				<p>Mindez most tisztán állt előtte. És nem volt tisztességes menekvés.</p>
				<p>Tisztességes! Hiszen erről neki akkor sem volt fogalma, midőn jólétben volt, a
               legjobb oktatásban részesült s előtte volt e tekintetben a legeszményibb példakép -
               anyja, kitől nem hallott mást, mint jót, helyest, igazat és szépet... Ah, de tehetett
               ő erről. Hisz a helyest a helytelentől megkülönböztetni nem tudá, ez
               vérében volt.</p>
				<p>De hát vérében lehettek anyja tulajdonságai is. Miért nem örökölte azokat, vagy
               legalább azoknak egy részét? Mert a dudva mindig gazdagabban burjánzik, mert a föld
               inkább el van lepve katángkoróval, durva lapuval és mérges dudvával, holott a rózsát,
               liliomot ápolni kell, hogy megélhessen, mert a nemes növény ritka, s nem fogamzik
               rossz talajban.</p>
				<p>Ez a természet rendje, és ez a vér vegyülékének titka. A vegyülésnél hatalmasabb,
               erőteljesebb a méreg, megmételyezni a jót, felülkerekedni a nemesen, s ez volt
               Desirée szerencsétlensége is, ki atyja hajlamait örökölte. Rettegve gondolt arra, ha
               Livió az ő anyjával találkozik, s elmondja azokat, a miket az imént ő neki
               mondott.</p>
				<p>Előre látta anyja lesujtó pillantását, melyben ez a kérdés ül: ez az az ember, ki
               miatt engem elhagytál? És ugy érezte, hogy szégyenében meg kell halnia.</p>
				<p>Mit feleljen, mit mondjon neki e kérdő pillantásra! Hogy beismeri vétkét, megbánta
               bünét s esdve kéri anyját, emelje fel őt magához? Engedje hogy még egyszer abba a
               tiszta légkörbe kerüljön, ama szent födél alá menekülhessen, mely alatt oly boldog,
               oly tiszta volt?... Nem, nem, ez borzasztó vallomás volna. Makacs szive, féktelen
               vére fellázadt e lealázó vallomás és önvád ellen. Úgy érezte, hogy ezt nem képes
               ajkain kihozni.</p>
				<p>Pedig tudta, hogy e néhány szó megmentené őt mostani helyzetéből. Ismerte anyja nagy,
               nemes szivét, mely nem taszitaná őt el, s ha nem is birná többé szeretni, de megtürné
               maga mellett és ki volna mentve abból a mocsárból, abból az örvényből, melybe vakon,
               őrülten rohant.</p>
				<p>Tünődve, gondolkozva ült. Livió szempillái alól titkon, feszülten pislogott reá, hogy
               vajjon mire határozza magát.</p>
				<p>- Nos, Desirée, mire határoztad magad?</p>
				<p>A fiatal nő összerezzent, mintha álmából ébredt volna föl.</p>
				<p>- Megvárod-e itt anyádat, vagy elmégy hozzá?</p>
				<p>- Már talán el is utazott.</p>
				<p>- Meg kell tudnunk, hol lakik, - mondá Livió és kiment behivni az öreg nőt.</p>
				<p>- Nem emlité az az uri hölgy, ki tegnap itt volt, hogy hol lakik? - kérdé tőle, midőn
               az ajtó előtt találta, valószinüleg hallgatódzva.</p>
				<p>- Az ur, ki vele volt, azt mondá, hogy a Hôtel des Anglais-ban laknak.</p>
				<p>- Ur... miféle ur? Hát nem egyedül volt? - kiáltá megdöbbenve Livió. - Erről nem
               szóltak nekem.</p>
				<p>- Valószinüleg Lonzanó kapitány lehet, - felelt Desirée, - mert idősebb volt, mint
               Demios asszony mondá s igy Béla nem lehetett.</p>
				<p>- Ide be ne merje tenni lábát! - kiáltá dühvel Livió. - Lonzanó kapitánynyal nekem
               még egy számadásom van, s ezt előbb-utóbb rendbe hozom vele.</p>
				<p>- A számadás rendbehozatalának már rég elmult az ideje, - jegyzé meg önkéntelen
               gunnyal Desirée, kit a keserüség már gunyossá tett.</p>
				<p>- A megtorlás sohasem késő, majd meglátjuk; de ide ne jőjjön, - dünnyögé a férfi s
               kalapját vette.</p>
				<p>- Hová mégy?</p>
				<p>- Reggelizni. Tudod, hogy ma még nem ettem semmit.</p>
				<p>- És én?</p>
				<p>- Te várod a grófnét. Ne mozdulj hazulról s ahhoz tartsd magad, a mit mondtam. Pénzre
               még pedig sok pénzre van szükségem.</p>
				<p>- Mikor jössz vissza?</p>
				<p>- Azt nem tudom. Ha anyád el nem jönne, fogadd el Barbieri marquis meghivását ebédre
               s menj vele Monte-Carlóba, a hol majd találkozunk.</p>
				<p>- Livió! - kiáltá kétségbeesett dühvel és fájdalommal Desirée. - Ezt tanácsolod
               nekem?</p>
				<p>- A marquis gazdag, én már sok pénzzel tartozom neki. Imádott, mint mondja, már
               leánykorodban szerelmes volt beléd. Miért ne zsákmányoljuk ki szerelmét és
               bőkezüségét? Minden jó szó, a mit adsz neki, egy-egy jó ebéd értékével bir. Erre
               pedig szükségünk van mindkettőnknek, - nevetett Livió. Aztán hátat forditott és
               becsapta maga után az ajtót.</p>
				<p>A fiatal nő könytelen, égő szemekkel nézett utána. A keserüség, harag és csalódás, a
               mit érzett, dulttá tette arczát s eltorzitá vonásait. Fölkelt helyéről, rendbe szedte
               haját és öltözékét s bár alig tudott lábain állni, kalapot, kesztyüt véve, kopott
               felöltőjét magára vette és elindult, hogy anyját fölkeresse.</p>
				<p>Lassu, vánszorgó léptekkel ment a tengerpartra a Promenade des Anglais felé, hol a
               Demios asszony által mondott fogadó állt s hol Ábray grófné lakott.</p>
				<p>Lábaihoz akart borulni és bocsánatot kérni tőle. Könyörögni, hogy vigye magával haza.
               Sohasem kivánta férjét többé látni, kit, ugy érzé, meggyülölt mindörökre. Nem leánya,
               cselédje, rabszolgája lesz anyjának, csak mentse meg őt iszonyu helyzetéből, férjétől
               és a teljes sülyedéstől, vagy éppen a haláltól, mely előtte áll. A fogadóhoz érve
               leereszté fátyolát, a portás szobájába lépett és Ábray Leónát kérdezé.</p>
				<p>- Ma reggel utazott el, - válaszolt egykedvüen a portás és más kérdezősködőkhöz
               fordult, kik mindenfélét akartak tőle tudni.</p>
				<p>Desirée megtántorodott. E hirtől félt s az borzasztó valóságként állt előtte. Érzé,
               hogy el van veszve. Egy székbe kapaszkodott, hogy el ne essék.</p>
				<p>- Beteg ön asszonyom? - kérdé tőle egy hosszu szakállú, magas férfi, ki már az Ábray
               névre figyelmessé lett reá.</p>
				<p>- Igen, rosszul vagyok, - dadogá Desirée, a földre szögezve szemeit.</p>
				<p>- Ha megengedi, kivezetem a friss levegőre, az jót fog tenni, a tenger szele üditőleg
               hat, jőjjön.</p>
				<p>És kezét karjába ölté. Desirée hagyta magát vezetni, akarat, ellentállás nélkül.
               Majdnem önkivületlen volt, azt sem tudta mi történik vele. Volt valami a férfi
               hangjában, a mi jól esett neki s meghatotta őt. Egy közel álló vaskanapéhoz vezette,
               mik elszórva állnak a sétatéren, a platánfák árnyékában s leült. A férfi állva maradt
               előtte.</p>
				<p>- Kiejtéséből észrevettem, hogy kegyed magyar - kezdé magyar nyelven. - Én is az
               vagyok s Ábray grófnét ismerem.</p>
				<p>Desirée most emelte rá először tekintetét. Hogy egy honfival találkozik, inkább
               kellemetlen, mint kellemes hatást tett reá.</p>
				<p>- Ismeri anyámat? - kérdé halkan.</p>
				<p>- Anyját! - kiáltott föl a legnagyobb meglepetéssel a férfi. - Leóna grófné önnek
               anyja? Igy nem lehet kegyed más, mint Ábray Desirée.</p>
				<p>- Az vagyok.</p>
				<p>Pár pillanatnyi szünet állt be. Desirée ujra lesütött fővel ült előtte; az idegen
               részvétteljes tekintete szánalmat, megdöbbenést fejezett ki.</p>
				<p>- Talán emlékszik még nevemre, én Herney Péter vagyok.</p>
				<p>Desirée önkéntelen felugrott, mintha futni akarna tőle.</p>
				<p>- Maradjon, grófnő, - mondá gyorsan Herney, visszatartva és leültette őt, azután
               mellé ült. - Látom, hogy nagyon meg van indulva, beteg, külseje megváltozott. Mondja
               el, hogy történhetett, hogy anyja tudta nélkül elutazott?</p>
				<p>Desirée arczára szoritá kezeit és zokogott.</p>
				<p>- Legyen őszinte irántam. A véletlen összehozott, talán a jó sors, ha szabad magamat
               igy kifejezni. Őszinte barátja voltam mindig anyjának, s boldoggá tesz, ha kegyednek
               szolgálatára lehetek.</p>
				<p>A fiatal nő figyelni kezdett. Ily hangon már régen nem beszéltek hozzá. Herneyt oly
               rég nem látta már, hogy már nem ismerte volna meg, de gyermekéveiből emlékezett reá,
               s most vonásról-vonásra ismerősebbnek tetszett neki.</p>
				<p>Kezeit levette arczáról, s tünődve függeszté reá szemeit.</p>
				<p>- Találkozott kegyed anyámmal? - kérdé tőle.</p>
				<p>- Későn érkeztem. Ő ma korán reggel elutazott, én fél órával utána érkeztem.</p>
				<p>- Tudta, hogy itt van?</p>
				<p>- Nem. Haza utazóban vagyok s pár napra megálltam itt; csak véletlenül tudtam meg e
               fogadó névjegytáblájáról, hogy Leóna grófné is itt lakott, éppen akkor, midőn a
               portás az elutazottak nevét letörölni akarta onnét.</p>
				<p>- Én is későn jöttem! - sóhajtá Desirée. - Nem láthattam őt.</p>
				<p>- Nem is látta! De hát hogy történhetett ez?</p>
				<p>- Anyám haragszik reám.</p>
				<p>- Azt tudom. Házassága miatt. Lonzanó kapitány irta ezt nekem.</p>
				<p>- Azt hiszem, ő volt itt anyámmal.</p>
				<p>- Ő? - szólt elkomorodva Herney. - Egy idő óta Keletvölgyén időz a grófnénál s az ő
               nevét is olvastam a táblán.</p>
				<p>- Hová megy ön innét, gróf?</p>
				<p>- Haza. Még pedig mielőbb. Talán már ma este, vagy egy óra mulva.</p>
				<p>Desirée felugrott helyéről. Nagy izgatottság látszott rajta s reszkető hangon mondá,
               miközben kezeit összetette.</p>
				<p>- Vigyen magával! Most mindjárt... Azonnal indulhatunk. Oh, ne tagadja meg kérésemet
               s ne szégyelje magát miattam.</p>
				<p>- Szégyenleni? Miért? Ha kivánja...</p>
				<p>- Oh, ön nem tudja, milyen mult van hátam mögött. Rövid de eseményekben gazdag, még
               pedig borzasztó eseményekben! Nézzen reám. Egy krajczárom sincs, és nem tudom, hogy
               hol fogok ma enni, hol aludni, ha ön nem segit rajtam.</p>
				<p>Herneyn megdöbbenés és kellemetlen hatás látszott e nem várt szavakra.</p>
				<p>- És férje? - kérdé bizonytalanul.</p>
				<p>- Ő nem törődik velem. Mehetek, a merre akarok.</p>
				<p>Herney most valódi szánalmat érzett e szerencsétlen leány iránt, kinek fogai
               összeverődtek az izgatottságtól, didergett a kintól és szégyentől.</p>
				<p>- Mikor kivánja, hogy induljunk? - kérdé készséggel.</p>
				<p>- Azonnal, - válaszolt örömmel Desirée. - Minél előbb, bár mehetnék e perczben el
               erről az átkozott helyről.</p>
				<p>- Várjon itt reám. Beszólok a portáshoz a menetrend miatt. Megtudom, mikor indul a
               legközelebbi vonat Genua felé s azután indulunk...</p>
				<p>A fiatal nő felkiáltott örömében, s mielőtt Herney megakadályozhatta volna, zokogva
               megragadta és ajkaikoz szoritotta kezét. Az öröm könnyei hulltak szeméből, a remény
               és elragadtatás boldogsága sugárzott hervadt arczán...</p>
				<p>Egy negyed óra mulva kocsin ült Herney gróf oldala mellett. Szemeit lehunyta, hogy ne
               lássa többé boldogtalanságának helyét, s csak akkor sóhajtott föl megkönnyebbülve,
               midőn Monaco, Monte-Carlo, Montagne és Bordighera egymás után tüntek el szemei elől,
               s a vonat őrült sebességgel rohant Genua felé...</p>
			</div>
			<div type="chapter">
				<head>XI.</head>
				<p>Hűvös, esős nap volt. A levegő sűrű szürkének látszott s a hegyekről fehér felhők
               függtek alá, megkapaszkodva a tölgyek koronáin. A hegyek között korábban fordul
               rosszabbra az idő, mint a sikságon, s a napok óta tartó eső legelőször itt jelzé az
               ősz közeledését. A keletvölgyi lakosok hosszu őszt jósoltak s bizonyosra álliták,
               hogy nagy melegek lesznek.</p>
				<p>Leóna grófné visszaérkezte óta komoly volt, de sokkal nyugodtabbnak látszott, mint
               azelőtt. Teljesen kijózanodott abból, hogy Desiréet valaha megtérve és megjavulva
               lássa. Tudta, hogy elveszté őt örökre, a ki ilyenre képes, a mit ő anyjával
               elkövetett, az sem szánalmat, sem vonzalmat nem érdemel. Igyekezett többé nem
               gondolni reá, ugy tekinté, mintha meghalt volna. És mégis mennyivel boldogabb lett
               volna, ha halottként sirathatja, mig most a megvetés temetteté őt el vele.</p>
				<p>A szürke láthatár éppen oly szomoru volt, mint szive, midőn a park vizes utjain föl s
               alá járkálva, egy eszmén tünődött, mely haza érkezte óta nem hagyta nyugodni. Lonzanó
               kapitány megujitá kérelmét s ő erősen ingadozni érezte magát. Az út alatt teljesen
               megismeré Lonzanónak egyéniségét. Gyöngéd, figyelmes és férfinál soha nem
               tapasztalt jóságot látott Lonzanónak minden tettében. Az eleinte érzett rokonszenv
               határozott vonzalommá fejlődött nála s érezte, hogy közellétét már nem birná
               nélkülözni.</p>
				<p>Mit tegyen, hagyja-e őt is távozni, mint egykor Herneyvel tette? Akkor csak
               ugynevezett észbeli házasságot kötött volna, most szive is megszólalt. Ez hatalmas
               szóval serkenté arra, hogy ne maradjon egyedül, s hogy keressen támaszt, védőt arra
               az időre, midőn önmagában már nem talál elég erőt ama küzdelmek ellen, melyek egész
               életében kisérői voltak.</p>
				<p>Egyetlen ember volt, ki azt hitte, utjában állna ennek az óhajtásának: Béla! Maga sem
               tudta, miért hitte ezt. De ismerve Bélának arisztokratikus felfogását, tartott attól,
               hogy ellene lenne házasságának, bár semmi beleszólása sem volt az ő tetteibe.
               Sajnálta volna elidegeniteni egyetlen rokonát, ki fivérének gyermeke volt, s mostani
               egyedülvalóságában hű, gondos és figyelmes társa. Elhatározta, hogy beszél vele és
               mintha kivánságának ereje hozta volna közelébe, egyszerre váratlanul feltünni látta
               őt a ködös láthatár szélén. Puskával vállán közeledett feléje. Az ifju örömmel
               sietett a grófné elébe.</p>
				<p>- Egy szerencsétlen vadász áll ön előtt, néném - kezdé az ifju, kezet csókolván neki.
               - Egész nap lesben voltam s egyetlen vad sem jött lövésre.</p>
				<p>- És a mint látom, teljesen átáztál.</p>
				<p>- Bőrig. Ruháim nedvesek, de ehhez szokva vagyok; hanem ily időben önnek nem volna
               szabad kijönni.</p>
				<p>- Nagyon szomoruak ott bent a szobák.</p>
				<p>- Hol van a kapitány?</p>
				<p>- Levelet ír; nem kivánhatom tőle, hogy egész nap mulattasson.</p>
				<p>- Ő szivesen teszi.</p>
				<p>Leóna fürkészve pillantott Bélára. A hangból akarta a szavak jelentőségét
               kivenni.</p>
				<p>- Ha nem szeretne itt lenni és nem mulatna jól, nem maradna ily sokáig...</p>
				<p>Leóna nem felelt. Egy ideig hallgatva mentek egymás mellett. Egyszerre megszólalt a
               grófné:</p>
				<p>- Te nem rokonszenvezel Lonzanóval?</p>
				<p>- Azt nem mondhatom, de...</p>
				<p>- Folytasd kérlek.</p>
				<p>- Hosszu ittléte némi aggodalmat kelt bennem.</p>
				<p>- Mi tekintetben?</p>
				<p>- Nem szeretném, néném, ha ujra férjhez menne.</p>
				<p>Leóna sóhajtva forditotta félre fejét. Arcza lángvörös lett. Ez volt, a mitől előre
               tartott.</p>
				<p>- És ha tenném! - tört ki a grófné, - nem állok-e teljesen egyedül!? Nem nézek-e
               szomoru öregség és elhagyatottság elé?</p>
				<p>- Itt vagyok én, ki nem szándékozom nősülni. Desirée által oly csalódáson mentem
               keresztül, mely elvette a nőkben való hitemet.</p>
				<p>- Ezt csak most mondod és nem kételkedem, hogy hiszed is. El fog jönni az idő, mikor
               szived felszólal és megdönti elhatározásodat.</p>
				<p>- Én az ellenkezőt hiszem, - szólt a gróf szemeit a földre szegezve s habozás
               látszott rajta, mintha még valamit akarna mondani, aztán hirtelen hozzá tevé: És ha
               sorsát megváltoztatni akarná s csakugyan elhatározná magát néném, hogy uj frigyre
               lépjen, szerintem a kapitány nem az az ember, a ki méltó volna önhöz.</p>
				<p>- Mi kifogás lehet ellene?</p>
				<p>- Születése, neve...</p>
				<p>- Szerintem minden ember annyi, a mennyit ér. Belső értéke teszi külső értékét
               is.</p>
				<p>- Társadalmi fogalmak szerint, nem.</p>
				<p>- Ebben igazad van. A világ felfogása szerint a születés a mérvadó. Azonban én, ki
               oly szomoru tapasztalatokon mentem keresztül, keveset adok e tekintetben a világ
               itéletére s még kevesebbet arra a képzelt fényre, mit a név vagy a születés
               véletlensége ad.</p>
				<p>Béla önkéntelenül vállat vont. Ugy látszott, nem akart ellent mondani, de arcza
               kifejezte, hogy nénjével ellenkező nézeten van.</p>
				<p>A kastélyhoz értek.</p>
				<p>- Most gyorsan öltözködjél át, azután jöjj le hozzám theázni, - szólt nyájasan
               Leóna.</p>
				<p>- Azonnal ott leszek.</p>
				<p>Elváltak s a grófnő a földszinten fekvő kis terembe ment, melynek ajtaja és ablakai a
               parkra nyiltak. A tarka, nagyvirágu függönyök s az egész butorzat régies, egyszerü,
               de nyájas hatást tettek. A falak mellett virággal megrakva állványok emelkedtek
               illatossá téve a levegőt; a kandallóban vidám tüz égett, bár az ősz első fele volt
               még csak, de a hegyek között esős napon ilyenkor hüvös az idő.</p>
				<p>Kis asztalon párolgó thea állt régi művű ezüst készletben, mely mellett Leóna helyet
               foglalt. E pillanatban belépett a kapitány.</p>
				<p>- Elvégezte levélirását? - kérdé tőle látható örömmel s helyet mutatott neki. - Az
               ily szomoru nap legjobb idő levelek irására.</p>
				<p>- Az ön közelében, grófné, nincs szomoru nap.</p>
				<p>- És mégis megfutott, hogy papirosba, téntájába ölje unalmát.</p>
				<p>- Ezt maga sem hiszi! Félek hosszasan terhére lenni s ez az oka, hogy olykor kerülöm
               a társaságát.</p>
				<p>- Én sohasem mutattam, hogy terhemre volna.</p>
				<p>- Soha! - kiáltott föl lelkesülten Lonzanó. - És mégis fél attól, hogy életemet
               mindig körében töltsem.</p>
				<p>- Megigértem önnek, hogy ez a tárgy nincs befejezve közöttünk, - válaszolt szomoruan
               Leóna. - De most ne beszéljünk erről. El fog jönni annak az ideje.</p>
				<p>E perczben inas lépett be, Leóna öreg régi szolgája. Arczán nagy felindulás
               látszott.</p>
				<p>Leóna theát töltött a sèvresi porczellán csészékbe s nem figyelt a szolgára, ki
               hallgatva állt meg az asztal közelében.</p>
				<p>- Asszonyom, grófné... - dadogá zavartan, midőn látta, hogy a grófné az ő jelenlétét
               nem vette észre. - Vendég érkezett, - éppen most...</p>
				<p>- Ki jött? - kérdé kedvetlenül Leóna. - Vezesse be...</p>
				<p>- De előbb kell mondanom, hogy...</p>
				<p>- Mi baja? - kérdé a grófné, csodálkozva pillantván az inas zavart arczára.</p>
				<p>- Egy régi ismerős, grófné, ki már igen régen nem volt itt és még más valaki.</p>
				<p>Lonzanó elhagyta helyét, különös gyanut érzett a jövevények kilétét illetőleg.</p>
				<p>- Meg nem foghatom, - szólt majdnem haraggal Leóna, az inas különös viselete
               miatt.</p>
				<p>- Herney gróf van itt.</p>
				<p>Leóna önkéntelen felugrott. Arcza halálsápadt lett, a hatás, mit e név kiejtése tett
               reá, félreismerhetetlenül kellemetlen volt.</p>
				<p>- Vezesse be, - szólt, erőt véve magán, de hangja halk, elfogult, majdnem reszkető
               volt.</p>
				<p>- Egy hölgy is jött vele, - folytatá, nem mozdulva helyéről az inas.</p>
				<p>- Egy hölgy?</p>
				<p>- Azt kérdezteti, hogy a grófné elfogadja-e - comtesse-t?</p>
				<p>Leóna visszaesett helyére. Lonzanó élénk mozdulatot tett, mintha segitségére akarna
               sietni.</p>
				<p>- Vezesse be, - intett a grófné, mialatt kezei görcsösen füződtek össze.</p>
				<p>Pár percz mulva előtte állt leánya megtörve, bünbánóan lesütött szemekkel, néma
               ajakkal. A legkinosabb jelenet volt ez, mire egész életében emlékezhetett.</p>
				<p>Herney egy székhez vezette Desiréet, azután a grófnéhoz sietett s ajkaihoz vonta
               reszkető kezét.</p>
				<p>- Emlékezik-e még reám? - kérdé meghatva vizsgálván a grófné halvány szép arczát,
               mely oly kedves és szomoru emlékeket keltett benne.</p>
				<p>- Alig ismertem volna meg, - válaszolt sóhajtva a kérdett s leányára tekintett, ki
               szégyenében, fájdalmában arczát kezeibe temetve ült helyén.</p>
				<p>- Hol találkoztak össze Desiréevel? - kérdé a grófné, e kinos helyzetet legalább pár
               szóval akarván enyhiteni.</p>
				<p>- Kiséretemben utazott Nizzából, én hoztam őt haza, mit ő egyedül nem mert volna
               tenni.</p>
				<p>- Oh, kedves mama, bocsásson meg! - kiáltá Desirée, sovány, kiaszott karjait anyja
               elé tárva. - Engedje, hogy közelében haljak meg!</p>
				<p>- Miért jöttél haza?</p>
				<p>- Mert nem maradhattam tovább s megbántam, a mit tettem, bocsánatáért akartam
               könyörögni.</p>
				<p>És valóban oly szomoru, bűnbánó szemekkel nézett anyjára, arcza oly halavány, beteg,
               keskeny és kiaszott volt, mintha a sir szélén állna.</p>
				<p>- Szobádba vezetlek, - mondá neki Leóna grófné. - Feküdj le és pihenj, erőre van
               szükséged.</p>
				<p>Komoly, egyenes tartással közeledett hozzá.</p>
				<p>Arcza oly merev volt, mintha jégkéreg boritaná. Desirée karjába ölté kezét s ugy
               vezette el, mintha keresztényi kötelességet teljesitene bármely idegen iránt.</p>
				<p>A két férfi, egyedül maradva, melegen kezet szoritott egymással, bár mindakettő
               észrevette a másikon, hogy e közeledésből hiányzik a régi őszinteség. Egy
               megnevezhetetlen valami állt közöttük. Talán ők maguk sem akarták elhinni, hogy ennek
               a valaminek az igazi neve, ha megvizsgálták volna szivüket, a
                gyanú, mely Herney keblébe rég befészkelte magát.</p>
			</div>
			<div type="chapter">
				<head>XII.</head>
				<p>Desirée lefeküdt egykori szobájának ágyába, erős láza volt, félrebeszélt, az
               összevont rózsaszinü calico-függönyökön át betörő világosság terhére látszott
               lenni.</p>
				<p>Az idő a következő nap jobbra fordult. Meleg és enyhe idő lett, de e betegszobában
               mit sem lehetett észrevenni ebből. Siri csend uralkodott ott kivéve a heves, gyorsan
               szedett lélegzést, mely az ágy függönyei mögül kilebbent.</p>
				<p>Leóna az ágy lábánál mély ó-divatu karszékben ült s merengve szemlélte a fehér
               párnákon hátra szegett fővel nyugvó, kimerült, de lázas pirban égő arczot.</p>
				<p>Mi volna reá nézve jobb? Ha sohasem nyilnának fel többé e szép hosszu selyempilláktól
               árnyékolt szemek, vagy ideje engedtetnék még e földön való vezeklésre?</p>
				<p>Leóna időnként felszáritá hulló könnyeit s megtörülte leánya verejtékes homlokát, ki
               ilyenkor tágra nyitott szemekkel nézett reája, nem ismerte meg, agya zavart volt,
               erős láz gyötörte; olykor nyugtalanságot mutatott a hely miatt, a hol volt, mely
               ismeretlennek látszott előtte.</p>
				<p>Az orvos, kit hajnalban hozattak, azt mondá, hogy a fáradtság és kimerültség okozza a
               lázt, s hogy semmi komolyabb bajtól nem kell tartani.</p>
				<p>És valóban Desirée negyvennyolcz óra mulva jobban lett. A körülötte levőket
               megismerte, egykori dajkáját, az öreg Ágnest, anyját, kire félve tekintett s kinek
               pillantása előtt zavartan süté le szemeit. Már egészen jól volt, de ágyát nem akarta
               elhagyni.</p>
				<p>- Oly békés csend, nyugalom és boldogság van itt, távol minden zajtól, hogy félek
               elhagyni ezt a kis helyet, hová csak csupa jó, csak virágillat, napsugár s a madarak
               zengő éneke jöhet be hozzám, - mondá szomoru tekintettel pillantva körül, azután
               halkan hozzátette: Bár sohase mentem volna el innét!</p>
				<p>Anyja sok időt töltött vele, de a közelmult eseményeiről nem beszéltek. Még mindig
               nem tudták, mit mondjanak egymásnak. Leóna grófné csak annyit hallott Herneytől, a
               mennyit Desirée annak első találkozásukkor mondott.</p>
				<p>Desirée végre fölkelt s leánykori pongyolájában, mely hófehér volt, mint arcza, a
               chaise-longon feküdt. Behunyta szemeit, de arczán gondtalan kifejezés ült. A jólét,
               nyugalom lassankint visszaadta természetes lényét, az aggodalom, keserüség eltünt
               homlokáról.</p>
				<p>Egy reggel, a mint anyja az ő szobájába lépett, megragadta kezét.</p>
				<p>- Megbocsátott-e? - kérdé esdeklő hangon. - Megengedi-e, hogy örökre itt maradjak s
               elfelejtve a multat, mindig engedelmes, hű és bünbánó leánya legyek?</p>
				<p>- Te nem vagy szabad, Desirée - szólt fájdalmasan Ábrayné. - Férjed van, ki
               visszakövetelhet s akkor menned kell.</p>
				<p>- Soha! Ő éheztetett, durva volt velem. Nem egyszer értésemre adta, hogy nem szeret s
               pénzt akart általam öntől kicsikarni.</p>
				<p>- Magad választottad őt magadnak s a törvény köteléke csatol hozzá.</p>
				<p>- Fájdalom, őrült voltam. Nem ismertem őt...</p>
				<p>Ez volt minden vonatkozás a multra. Többé nem beszéltek róla.</p>
				<p>Pár nap mulva Desirée megjelent az ebédnél a parkban, jó kedve visszatért, mindnyájan
               nyájasak voltak vele, kivéve Bélát, ki unokahuga hazajövetelének első percze óta
               hideg, tartózkodó volt.</p>
				<p>De Desirée nem akarta ezt észrevenni. Előzékeny, figyelmes, majdnem gyöngéd volt
               iránta. Bájos lényének ruganyossága, ereje visszatért, arczán ujra rózsák virultak,
               szebb volt mint valaha. Az egykor leányos virgonczságot, olykor féktelenséget most
               enyhébb tulajdonságok válták föl nála. Majdnem szelid, odaadó és türelmes lett s ez
               csábítóbbá tette.</p>
				<p>Herney és a kapitány többnyire Leóna társaságában időztek, Desirée Bélát hivta
               magával a park széles kavicsos utjaira sétálni, melyeknek területét sohasem hagyta
               el. Élénken csevegett vele a multról, gyermekéveiről de a házasságában töltött időt
               sohasem emlité. Közös néma megegyezés volt ez közöttük. Egyik sem emlité a távol
               töltött évet; Béla olykor alig tudott ellentállni a varázsnak, hogy közönyös,
               tartózkodó modorát megtartsa unokanővérével szemben.</p>
				<p>Leóna figyelemmel és nem minden nyugtalanság nélkül kisérte ezt a gyakori
               együttlétet, valamint leánya változását, mely levetette szomoruan fájdalmas jellegét,
               s minden következő nappal mintegy nőtt és fejlődött. Nagyon könnyelmünek találta ezt
               a gyors feledést, ezt a gyors változást.</p>
				<p>Desirée nem tudott már a szobában maradni. Az üde levegő erős áramlatára volt
               szüksége. A lomb suttogását hallgatá. Panaszkodott a napra, az ég örökös kék szinére,
               mely sohasem változik s unalmas. Bélát magával vonta a park lomha sátora alá, kezét
               karjába öltve sétált vele, beszélt neki a bekövetkező tavasz uj virágzásáról, a
               kikelet szépségeiről. Szerette volna, ha már ujra hajtottak, nőttek volna a fák,
               csurgó nedveket látott volna azoknak törzsein lefutni. Minden élt, virult benne, a
               természet visszaadta neki duzzadó erejét s ő a régi mohósággal ragadta meg az
               életet, szóval pár hét alatt a régi Desirée lett.</p>
				<p>Szemmel látható volt ez a változás és fejlődés, a kapitány és Herney aggódva
               beszéltek arról, a gróf leirta a kapitánynak a boldogult Ábray egyéniségét, melynek
               élő képmása volt leánya.</p>
				<p>Leóna grófné napról-napra nyugtalanabb lett s elhatározta, hogy Bélával fog beszélni
               és figyelmezteti őt Desirée veszélyes voltára, a helyzetre, melyben az őt és önmagát
               hozhatja...</p>
				<p>E közben gyors léptekkel közeledett az ősz, s a park útjait minden reggel sárga
               levelek halma boritá. A kint levő virágok közül már csak a rezeda, őszi rózsa és
               harang-virág birta ki a hűvös levegőt.</p>
				<p>Egy napfényes délutánon Desirée egyedül bolyongott a kertben. Bélát kereste, ki
               sétáinál rendes társa volt, s pár nap óta feltünően visszahúzódott tőle, a mi
               bosszantotta, ingerlé. Elhatározta, hogy emiatt kérdőre vonja őt. Gyorsan haladt a
               parkban lévő tó felé, melynek kékes tükre átcsillámlott a fák megritkult sárgás
               levelein; túl violaszinben játszó hegyek emelkedtek, sötéten szegve be a bájoló
               képet. Könnyü ruháját meg-meglebbenté a hegyek ormáról leszálló üde szellő s a fejére
               boritott fekete csipke fátyolból lángoló szemei és viruló arcza tüntek elő.</p>
				<p>- Most kell jönnie a vadászatról, - gondolá utközben. - Ez az utja hazafelé,
               lehetetlen őt eltévesztenem.</p>
				<p>És ugy is történt, a hogy előre kiszámitá. Béla nemsokára föltünt a láthatáron,
               Desirée elébe futott s nevetve nyujtott neki kezet.</p>
				<p>- Megtaláltalak és megfogtalak, - mondá örvendő hangon. - Most velem kell jönnöd, a
               puskát átadhatod valakinek a munkások közül, kik itt a közelben dolgoznak.</p>
				<p>- Fáradt vagyok, - válaszolt tartózkodva az ifjú, de hangján habozás látszott.</p>
				<p>- Nem, nem, neked valami más bajod van, s tudni akarom mi áll közöttünk.</p>
				<p>- Semmi. Biztositlak, hogy...</p>
				<p>- Nem hiszek szavaidnak. Mindig jó és nyájas voltál irántam s egyszerre
               megváltoztál... Ennek oka van.</p>
				<p>Karjába ölté kezét s mélyen, kérdőleg, kihivólag nézett szemeibe.</p>
				<p>- Jól van, - mondá az ifjú, - ha tudni akarod megmondom. Jobb is ha tisztában
               vagyunk. Tudod, szerettelek leánykorodban; ez az érzés könnyen megujulhat most, pedig
               nincs czélja többé... Nem akarok oktalan szenvedést okozni magamnak.</p>
				<p>- Ah, ah! - kiáltott fel Desirée. - Ettől félsz? Látod én bátrabb vagyok nő létemre
               én is szerettelek s tagadom, hogy szerelmünknek ne volna czélja, jövője.</p>
				<p>- Desirée!</p>
				<p>- Miért e rémület? Nem vagyok-e szabad? Francziaországban a válás lehetséges ma már s
               ott, hol megesküdtettek, föl is bonthatják házasságomat... Tehát semmi akadály nincs
               közöttünk...</p>
				<p>Béla nyugtalan mozdulattal forditá félre fejét.</p>
				<p>- Nem felelsz?</p>
				<p>- Ha ez megtörténnék, még akkor sem volna annak czélja, mert férjed nem egyeznék
               bele... mert én, mert, de jobb, ha elhallgatom, a mit gondolok.</p>
				<p>Desirée arcza feltünő halvány lett, körülbelől eltalálta unokafivére gondolatát.</p>
				<p>- Megvetsz? - kérdé keserüen.</p>
				<p>- Nem. Desirée. Szeretlek mint rokonomat, de ki kell mondanom őszintén, hogy Mathieus
               Livióné nem lehetne nőm.</p>
				<p>Desirée daczosan veté hátra fejét, a napsugár tejszin bőrére hullott, hosszúkás
               arcza, keskeny homloka, duzzadt, piros ajkai bájolók voltak. Hangjában minden élt,
               mozgott, lángolt rajta, s mielőtt még felelhetett, Béla megragadta kezét és
               elragadtatva kiáltá:</p>
				<p>- Mily szép vagy Desirée, mily isteni szép!</p>
				<p>A fiatal nő elnevette magát. Már megvolt a felelet arra, a mit még csak mondani akart
               s mi abból állott volna: Enyém leszel, birni foglak! Megvetsz és mégis lábaimnál
               leszel! - Tüzesen lángolva adta vissza Béla pillantását, ki elbájolva haladt mellette
               s feledve voltak nagynénje szavai, tanácsai, kérelme, a saját büszkesége.
               Megrészegülve követte őt, nem ellenkezett többé vele.</p>
				<p>- Látod, - mondá diadalmasan Desirée, - kár életünknek csak egy óráját is
               elvesziteni. Mit tesz az, hogy én a más neje voltam. Nem szerettél-e te soha mást az
               életben? Én nem kérdezem kik voltak azok s rád nézve én csupán Ábray Desirée
               vagyok.</p>
				<p>Tovább folytatni ezt a tárgyat udvariatlanság sőt sértés lett volna. Béla nem is
               törődött már vele. Oldalán haladt egy szép asszony, a ki szerelmét kinálta s a ki oly
               bájos, meleg és lángoló volt, mint a nap... Mit törődött ő tovább? Nem lett volna
               huszonhat éves, ha ezt tette volna.</p>
				<p>És olyan csábitó volt a környezet is. Az üvegházakhoz értek. A kehelyként kinyilt
               rózsák ott, mintegy drága kristályból kinálták illatukat. Tropikus levegő vette őket
               körül. A növényzet erős, üde, pompás volt. Részegitő szag áradozott mindenfelé, s a
               nagy üvegtáblákon át aranypor látszott hullani a levegőben, az aranysugarak himes
               esője.</p>
				<p>- Menjünk innét, - mondá nyugtalanul Béla. - Megrészegiti az embert ez a levegő.</p>
				<p>- Menjünk - mondá készségesen Desirée, - de előbb szakits nekem egy rózsát a
               legpirosabbak közül.</p>
				<p>- Olyat, mint ajkaid, - szólt Béla s mohó pillantást vetett az égő ajkaira.</p>
				<p>- Sötét, harmatos szirmokkal.</p>
				<p>- Mit kapok érte? - kérdé az ifju egy rózsát leszakitva, s oly közel ment Desiréehez,
               hogy nem tudta, az édes lehellet, mely arczát érinti, a rózsától, vagy a piros
               ajkaktól származik-e...</p>
				<p>Azután kisiettek a tárt ajtón és folytatták sétájokat a parkban. A nap lejebb-lejebb
               szállt. Friss erdei szél lengett fölöttük, s egymásba kapaszkodva siettek a kastély
               felé, hol az üveggel védett verandán a három tagból álló társaság s Leóna grófné
               megróvó tekintete fogadta őket.</p>
				<p>Desirée egész este kicsapongó kedvben volt. Kevés részt vett a társalgásban s majdnem
               kizárólag Bélával foglalkozott, midőn a grófné látta, hogy hasztalan volt
               figyelmeztetése és kérelme, melyet Bélához intézett. Erősebb volt a varázs, melyet
               Desirée Bélára gyakorolt, s mely mindkettőjökre végzetes lehetett. A rendes társalgás
               és összhangzó együttlét, melyet hetek óta folytatott az a kis társaság, sehogysem
               akart ma a rendes, nyugodt, derült kerékvágásban folyni. Herney majdnem teljesen
               szótlan és lehangolt volt. Lonzanó igyekezett Leóna grófnét mulattatni, a mi azonban
               nem igen sikerült, mert az szórakozott volt s majdnem kizárólag leányára figyelt, ki
               távolabb tőlük, a terem egyik sötétebb részében ült s halkan társalgott
               unokafivérével.</p>
				<p>Majdnem mindnyájan alig várták, hogy eljőjjön a szétválás és lefekvés ideje.
               Mindnyájan érezték azt a nyomasztó aggodalmat, mely háziasszonyukat kinozta s Béla
               maga is nem egyszer zavarral tekintett reá, tudván, hogy Leóna mennyire elitéli őt
               azok után, miket neki mondott, ő pedig megigérte neki.</p>
				<p>Végre jó éjszakát mondván egymásnak, kiki szobájába vonult. Desirée jókedvüen csókolt
               anyjának kezet, s távozni akart, de az megállitá őt.</p>
				<p>- Még fölkereslek szobádban, - mondá neki. - Beszélni kivánok veled...</p>
				<p>- Nem volna idő rá holnap? - kérdé észrevehető nyugtalansággal Desirée.</p>
				<p>- Nem, ma kell annak megtörténni. Azonnal követlek.</p>
				<p>A fiatal nő erre mitsem válaszolt. Szobájába ment, pongyolát vett, lebontá szép
               hosszu haját és gondolkodva állt a tükör előtt.</p>
				<p>Homályos emlékek keletkeztek agyában. A zugó tengerre gondolt. Az aranyos nap és a
               Riviera fölött uszó rózsaszinü felhőkre. A monte-carlói lázas életre, csengő
               aranyhalmazokra és egy sápadt arczu, beesett szemü férfira, ki elzüllött, kimerült
               külseje daczára is szép és érdekes volt, mint az Apolló szobrai, melyeket Rómában
               látott.</p>
				<p>Önkéntelen felsóhajtott. Összehasonlitá őt Bélával, ki tagadhatatlanul csinos ember
               volt, de inkább mindennapi külsővel birt. Megtestesült szoliditás. Semmi genialitás,
               semmi titokszerüség vagy varázs nem volt rajta. Nélkülözte mindazt, a mi Desiréere
               izgatólag hatott, nem tudta őt magával ragadni, felvinni a felhőkig, elröpiteni a
               láthatár végéig, honnét, igaz, hogy nagy volt a visszaesés, de a csillámló akczióért
               el lehetett szenvedni a reakcziót. Megerősödve, kipihenve s a rosszat, szenvedést
               már elfeledve, azt hitte, olyan élet kell neki, a milyet elhagyott, a mely elől
               gyáván megfutott. Majdnem vádolta magát azért a mit tett. Az idő gyorsan felejteti
               velünk a rosszat, különösen, ha jólétben vagyunk s Desirée már alig emlékezett
               szenvedéseire, megaláztatásaira, csak arra gondolt, a mi szép, mulattató, vidám,
               érdekes és változatos volt rövid házaséletében.</p>
				<p>Unalmasnak kezdte találni ezt a polgárias egyhanguságot. Egyik nap olyan, mint a
               másik. Komoly anyjának már tekintete is zavarba hozta őt. Ez a két kitünő férfi,
               Lonzanó és Herney gróf; Béla, kit végre is csak mint mulattató játékszert tekintett.
               Mit is kezdhetne vele ő, a férjes asszony. Hisz ő kötve van, s ez a szalmaözvegység
               csak átmenő helyzet.</p>
				<p>Nagyot nevetett. Vidám, gondtalan kaczaj fogadta a belépő Leóna grófnét, kire ez
               kellemetlenül hatott s kiben kellemetlen visszaemlékezéseket keltett. Nem egyszer
               hallá sok évvel ezelőtt ugyanazt a kaczajt. Csakhogy férfi ajkakról. Desirée atyja,
               az ő megboldogult férje szokott igy nevetni.</p>
				<p>Desirée anyja elébe sietett.</p>
				<p>- Álmos vagyok, - mondá, angolna hajlékonyságu testét egész hosszában kinyujtva.
               Teljes szépségében állott anyja előtt. De fénylő szemei meghazudtolták állitását, s a
               grófné tudta, hogy ez csak kifogás. Azt akarta, hogy anyja minél rövidebb ideig
               maradjon nála.</p>
				<p>Leóna nyugodtan ült le egyik ó-divatu karosszékbe, s bár keble hullámzott a
               felindulástól, csendesnek látszott, sőt szép formáju ajkán, melyet leánya is örökölt
               tőle, szelid mosoly ült.</p>
				<p>- Beszélni kivántam veled, - kezdé zengzetes komoly hangján, szemeit az előtte álló
               alakra függesztve, - megmondani, vagy inkább megkérdezni tőled, a miről még sohasem
               beszéltünk, hogy mi czélod van a jövőt illetőleg?</p>
				<p>- Még nem gondolkoztam arról, - felelt könnyedén Desirée.</p>
				<p>- Pedig arról gondolkoznod kell! Eljöttél férjedtől, kinek,
               bármit is követett el ellened, jogai vannak reád addig, mig a házasság köteléke
               felbontva nincs.</p>
				<p>Desirée hallgatott.</p>
				<p>- Szeretném tudni, mi czélod van a jövőt illetőleg? - ismétlé Leóna. - A válás
               Francziaországban ma már lehetséges. Akarsz-e válni, hogy uj házasságot köthess,
               vagy szándékozol férjedhez visszatérni?</p>
				<p>- Nem gondoltam eddig a törvényes válásra, de a visszatérésre sem! Ma jutott
               mindkettő először eszembe, s Bélával beszéltünk is róla!</p>
				<p>- Béla házassági ajánlatot tett?</p>
				<p>- Ellenkezőleg! Ő, ugy látszik, lenézi azt a nevet, melyet viselek s én ezért
               megnehezteltem és bosszut állok rajta azzal, hogy magamba szerettetem, lábaimnál
               látom és azután kinevetem.</p>
				<p>- Tudod-e, hogy ez nagy nemtelenség volna?</p>
				<p>- Mit törődöm vele: Az élet oly kegyetlenül bánt velem, hogy szinte jól esik, ha
               másokat is szenvedni látok.</p>
				<p>- És változtat az a te sorsodon? Jobbá, elviselhetőbbé teszi azt?</p>
				<p>- Nem, de sért engem az, hogy Béla szemembe meri dobni választásomat.</p>
				<p>Daczosan ült le egy alacsony kerevetre s lábait, föl sem véve anyja jelenlétét,
               egymásra dobta.</p>
				<p>- Nos, hát Desirée, hallgasd meg, a mit most mondok neked, hogy többé ne kelljen ily
               dolgokról beszélnünk.</p>
				<p>A fiatal nő anyja felé forditá fejét s feszülten függeszté reá tekintetét.</p>
				<p>- A mi életedben rossz volt, azt magad kerested. Figyelmeztettelek, kértelek,
               óvtalak, sőt nem egyszer előre mondtam a következményeket. Nem hitted. Bekövetkeztek.
               Most viselned kell... Visszajöttél, én megbocsátottam, vagy legalább igyekszem
               feledni, de csak egy feltétel alatt, ha ezentul szavaimra hallgatsz, követed
               tanácsomat, s nem fogod könnyelmü tetteidet azzal tetézni, hogy egy derék, becsületes
               ember, rokonodat szerencsétlenné tégy, vagy magadat beszennyezzed. Ez határozott
               akaratom! Bélával hagyj fel.</p>
				<p>- Mama nagyon szigoru irántam, - szólt Desirée lángoló arczczal, mert érezte, hogy
               anyja legtitkosabb gondolatait eltalálta, a mi nem annyira fájt neki, mint inkább
               bosszantotta. - A mit Béláról mondtam, az tréfa volt. Ingerelt büszkesége, nem
               szoktam meg, hogy kiméletlenül beszéljenek velem, s ő leplezetlenül kimondta, hogy
               lenézi nevemet, melyet viselnem kell. Ezért lakoltatni akartam. Azonban legyen a mama
               kivánsága szerint, nem foglalkozom többé vele, bár meg kell vallanom, hogy e csendes
               helyen az ő társasága volt egyedüli szórakozásom.</p>
				<p>- Mint szórakozást nem tiltom el társaságát csak a kellő határok között maradjon az.
               És most, szeretném tudni, mit határoztál jövődről.</p>
				<p>- Ismétlem, hogy még nem gondolkoztam erről.</p>
				<p>- Pedig lett volna rá időd. Tehát gondold meg jól, mit akarsz tenni, azután tudasd
               velem.</p>
				<p>- Nem maradhat-e minden ugy, a hogy most van? - kérdé fellobbanva Desirée, kinek
               minden korlát terhére volt, s gyülölt minden kiszabott irányt.</p>
				<p>- Nem. Határoznod kell...</p>
				<p>- Miért oly sietős az?</p>
				<p>- Olvasd e levelet, melyet pár nap előtt kaptam, de nem akartam veled közölni,
               mielőtt szándékomat nem tudatom.</p>
				<p>Leóna miután átadta leányának a levelet, melyről emlitést tett, menni akart. De
               Desirée utána sietett s megragadta kezét.</p>
				<p>- Legyen elnéző irántam, - mondá szokatlan enyhe hangon. - Gondolja meg, hogy atyám
               leánya vagyok, ki természeténél fogva szintén sok szomoruságot okozott magának.</p>
				<p>- Én sohasem panaszkodtam atyádra. A gyermeknek nincs joga szüleinek tetteit
               megitélni, de ha te azt hiszed, hogy atyád nem ugy élt, mint kellett volna, akkor
               kettős okod van, hogy rossz hajlamaidon erőt végy.</p>
				<p>Szokatlan hidegen távozott e szavak után s Desiréet az átadott levéllel egyedül
               hagyta.</p>
			</div>
			<div type="chapter">
				<head>XIII.</head>
				<p>A mint a levélre pillantott Desirée, azonnal felismerte, hogy az Livió irása.</p>
				<p>Valódi lázas izgatottsággal ült az asztalhoz, s mohó kiváncsisággal kezdette olvasni
               a levelet.</p>
				<p>Két hónap óta nem hallott férjéről semmit, s már megfoghatatlan volt neki, hogy az
               nem tesz lépéseket vagy őt visszanyerni, vagy mint utolsó együttlétükben mondá: pénzt
               csikarni ki anyjától. A levél igy hangzott:</p>
				<p>„Kedves grófné!</p>
				<p>Megtudván, hogy Desirée, az én kedves, szeretett nőm jelenleg önnél tartózkodik,
               ezennel fölkérem, hogy őt, kit nem tudok nélkülözni, küldje vissza mielőbb hozzám,
               vagy ha kivánja érte megyek.</p>
				<p>Az utóbbi időben több félreértés volt közöttünk, minek inditó oka szegénységünk volt,
               a mi még az angyalok türelmét is próbára teszi. Természetes, hogy ingerlékenyek
               voltunk, hisz mindketten kényelemhez voltunk szokva, s a nélkülözést nem
               türhettük.</p>
				<p>Hogy Desirée egy időre fölkereste régi otthonát s elmenekült a nyomor elől, az
               természetes. Most azonban nagy összegeket nyerve, ismét a legjobb helyzetben vagyok,
               s meg akarom ezt osztani vele, mint ő hüségesen megosztotta szegénységemet és kérem,
               hogy mielőbb térjen vissza hozzám, ki tárt karokkal fogadom őt.</p>
				<p>Maradtam a grófné alázatos szolgája és tisztelője, veje</p>
				<p>Livió.</p>
				<p>Desirée bámulva ereszté ölébe kezeit, reszkető ujjai között szorongatva a levelet,
               melynek tartalma minden idegét remegésbe hozta.</p>
				<p>Egy szó sem volt abban pénzkérésről. Valóban nyert volna és valóban nélkülözte őt?
               Szegény, félreismert Livió! Mily nagylelkü, mily jó volt iránta, ki cserben hagyta őt
               nyomorában? És ő most mégis visszahivja! Mindez hihetetlen, megfoghatatlan volt neki.
               És mi legyen erre a felelet? Visszatérjen-e hozzá, vagy a válóper meginditásával
               feleljen? Nem tudott határozni és nagy izgatottságában egész éjjel nem hunyta be
               szemeit...</p>
				<p>- Hátha megpróbálnám egy kissé visszatérni Livióhoz, - gondolá, könnyelmü hajlamának
               engedve. - Megpróbálnám ismét azt a mulatságos életet. Virágillat, zene, táncz,
               mulatság, játék, zaj, mit mind annyira szerettek s nélkülöznöm kell itt, e
               kolostorszerü magányban. Azután, ha nem jól menne sorsom, visszatérnék ide.</p>
				<p>Anyját oly gyengének ismeré, hogy nem tartott attól, hogy az ismét be ne fogadja, de
               mégis valami azt mondá bensejében: ne menj. Ne játszd el még egyszer azt, a mivel
               most birsz. De hát mit tegyek, - töprenkedett tovább. Sem erről, sem arról nem tudott
               végkép lemondani. A keserü iskola már annyira mégis óvatossá tette, hogy félt a
               biztosat a bizonytalanért koczkára tenni. Végre sok és hosszu tünődés után azt
               határozta, hogy Liviót várni és epedni hagyja. Annál édesebb lesz a találkozás;
               anyját pedig meglepi azzal az örvendetes nyilatkozattal, hogy nem megy vissza
               férjéhez s tovább is nála marad.</p>
				<p>Ezt a megoldást találta leghelyesebbnek és ehhez képest cselekedett.</p>
				<p>Keveset aludt, csak reggel felé pár órát, de a felkelő nap már a parkban találta.</p>
				<p>Gyönyörű őszi reggel volt. Hüvös szél lengette a vörösre változott leveleket s a
               sárgás füvön és pázsiton átlátszó harmatcsöppek tündököltek.</p>
				<p>Desirée élénk, ruganyos léptekkel sietett át a platán-sorokon, tudva, hogy Béla
               ilyenkor szokott kilovagolni vagy vadászatra menni. Találkozni akart vele. Megigérte
               anyjának, hogy megváltoztatja Béla iránt a modorát, ezt előtte meg is akarta tenni.
               De sokkal nagyobb volt benne a kaczérság, semhogy a megkezdett mulatságot egyszerre
               abba birta volna hagyni. Számitásában nem csalódott. Alig ért a park keritéséhez,
               mely azt az erdőtől elválasztá, unokafivérét látta jönni a hátulsó udvarok felől,
               lóháton. Elébe sietett.</p>
				<p>Béla azonnal megállitá lovát.</p>
				<p>- Ha mondtad volna tegnap, hogy kilovagolsz veled mentem volna, - szólitá meg
               Desirée.</p>
				<p>- Ezt még most is megtehetjük, - válaszolt élénken az ifju. - Megvárlak mig
               átöltözöl.</p>
				<p>- Nem, nem, most már későn van, de ha leszállsz s kantáron vezeted a lovat, egy
               darabig elkisérlek.</p>
				<p>- Örömmel, - szólt Béla s leugrott lováról.</p>
				<p>Kiléptek a parkból s lassan mendegéltek a harmatos erdei uton, a hegyek felé.</p>
				<p>- Annál is inkább örülök, hogy találkoztunk, - kezdé Desirée, - mert a tanácsodat
               akartam kérni egy ügyben, melyben nem tudok elhatározásra jutni.</p>
				<p>- És az?</p>
				<p>- Livió levelet irt mamának, melyben visszatérésemet kivánja.</p>
				<p>Béla ijedt mozdulattal ragadá meg Desirée kezét, ki csábitó mosolylyal tekintett
               szemébe.</p>
				<p>- És te, mit akarsz tenni?</p>
				<p>- Ez az, a miben tanácsodat kérem. Jövőmet biztositani kell, mert egy különös gyanum
               van, mióta itt vagyok.</p>
				<p>- Miféle gyanud?</p>
				<p>- Hogy Herney mama engedelmével tért vissza s mama nem sokára feleségül megy
               hozzá.</p>
				<p>- Herney? - kérdé meglepetve Béla. - Félek, hogy hamis nyomon jársz, Desirée. Nem
               Herneyről lehet itt szó.</p>
				<p>- Hanem? - kérdé csodálkozva Desirée.</p>
				<p>- Lonzanó kapitány az a kihez néném vonzódik s bár nem tudom, mit szándékozik tenni,
               de az igazat megvallva, ez egy nagyon derék ember, teljesen megüti a mértéket,
               kivéve...</p>
				<p>- Tudsz valamit róla?</p>
				<p>- Csak a legjobbat, de bocsáss meg, ha nálad egy érzékeny pontot kell érintenem ismét
               s ez a kapitány születése.</p>
				<p>- A Lonzanó-család előkelő név Olaszországban s bár én nem kedvelem a kapitányt, de
               egyénisége kifogástalan, müvelt, jó modoru, világot látott, s ha mamának
               tetszik...</p>
				<p>- Abban nem lehet kétség.</p>
				<p>- Biztos vagy ebben?</p>
				<p>- Ő volt legmelegebb támogatója nagy elhagyatottságában s szomoruságában
               vigasztalója.</p>
				<p>Desirée földre sütött szemekkel haladt mellette. Önkéntelenül vér szállt arczába e
               szavakra. Találva érezte magát.</p>
				<p>- Talán terhére is van, hogy visszajöttem - mondá gondolkozva.</p>
				<p>Béla vizsgálódva tekintett reá.</p>
				<p>- Mily nyugodt, okos, gondolkozó tudsz olykor lenni, Desirée, - mondá örvendő
               arczczal. Nem képzeled, mennyire szeretlek igy látni téged.</p>
				<p>A fiatal nő gyorsan emelé föl fejét.</p>
				<p>- Igazad van, tudok mindez lenni, de nem ez az én egyéniségem. Szilaj, változó,
               szeszélyes, makacs vagyok. Oh, én jól ismerem hibáimat, de azt hiszem, nem kellene
               azokat oly szigoruan elitélni, mint te és mamám teszitek.</p>
				<p>- Én rég megszüntem irántad szigoru lenni...</p>
				<p>- És mégsem szeretsz.</p>
				<p>- Hogy mondhatod ezt?</p>
				<p>- Legalább nem ugy, mint azelőtt s még kevésbé ugy, hogy a történteket teljesen el
               tudnád feledni.</p>
				<p>- Akarod, hogy ennek ellenkezőjét bebizonyitsam?</p>
				<p>- Ez legfőbb vágyam!</p>
				<p>- Akarsz nőm lenni?</p>
				<p>- Ah! - kiáltott föl kellemesen meglepetve Desirée, mig szemeiben diadalmas láng
               lobbant föl. - Komolyan teszed ezt a kérdést?</p>
				<p>- A legkomolyabban s hozzá teszem, hogy nemcsak ajkaim, de szivem intézi hozzád ezt a
               kérdést.</p>
				<p>- És ha én igennel felelnék?</p>
				<p>- A legboldogabb ember lennék e földön.</p>
				<p>Desirée nevetett.</p>
				<p>- Tudod-e mit igértem mamának tegnap este? - kérdé hamisan.</p>
				<p>- Reám vonatkozólag?</p>
				<p>- Hogy nem udvaroltatok magamnak veled, sőt kerülni fogom társaságodat.</p>
				<p>- Ez kegyetlenség volna, - ömlengett Béla, mialatt megfogta Desirée kezét s
               szerelemmel nézett szemeibe.</p>
				<p>- Tudod mit? - szólt a nő, Béla pillantását melegen viszonozva. - Mondd meg mamának
               azt, a mit most nekem mondtál.</p>
				<p>- Szivesen, kész örömmel.</p>
				<p>- Igy föl vagyok mentve igéretem alól. Irok Nizzába Liviónak, hogy válni akarok
               tőle.</p>
				<p>- Kedves Desirée.</p>
				<p>- De egy igéretet kell adnod mindenkorra.</p>
				<p>- És az?</p>
				<p>- Hogy soha nem beszélünk együtt a multról, s hogy nem veted szememre azt, a mit
               tettem és sohasem fogsz azért büntetni.</p>
				<p>- Ünnepélyesen megigérem, de hogy is gondolhatsz ilyesmit rólam?</p>
				<p>- Mindenre kell gondolnom, mert nagyon sok keserüségen mentem keresztül, a mi
               gyávává, félénkké tett.</p>
				<p>- Szerelmem kárpótolni fog mindenért.</p>
				<p>Desirée melegen nyujtott kezet Bélának.</p>
				<p>- És most Isten veled. Gyorsan vissza kell térnem, már nagyon is messze
               eljöttünk.</p>
				<p>Hirtelen megfordult és futni kezdett visszafelé. Haja lebomlott s fekete gyászfátyol
               lengett utána az őszi szélben. Béla megállt, szemeivel kisérte, a mig csak láthatá,
               Desirée pedig lassankint eltünt a ködös párában.</p>
				<p>Midőn Desirée a parkba lépett, csaknem összeütközött Herney gróffal, a kit csak az
               utolsó perczben látott meg, mintha a földből emelkedett volna ki.</p>
				<p>- Hol jár ily korán, grófnő?</p>
				<p>- Sétálni voltam.</p>
				<p>- Lebontott hajjal?</p>
				<p>- Futottam s kibomlott a hajam, de mindjárt segitek rajta, - mondá csengő nevetéssel.
               Aztán mindkét karját fölemelé s nehéz hajfonatát fejére csavarta.</p>
				<p>Ekkor már teljes pompájukban áradoztak szét a fényes sugarak s Desiréenek nevető
               arcza a nap hulló porában kétszerte virulóbbnak látszott.</p>
				<p>- Mily szép ön, Desirée! - kiáltott fel önkéntelenül Herney. - Mily kár, hogy igy
               eljátszotta életét.</p>
				<p>Desirée meglepetve tekintett reá.</p>
				<p>- Hogy érti ezt? - kérdé elkomolyodva.</p>
				<p>- Más házasságot kellett volna kötnie. Most nem volna egy élő férj özvegye.</p>
				<p>- És ha felbontanám ezt a házasságot?</p>
				<p>- Azt nem teheti. Nézze, ma reggel érkezett hozzám ez a levél. Olvassa el.</p>
				<p>Desirée mohón kapott a levél után s megismerve Livió irását, gyorsan futá át
               tartalmát, mely igy szólt:</p>
				<p>„Tisztelt gróf ur!</p>
				<p>Bár ismeretlenül, de önhöz kell fordulnom abban az ügyben, melyet már Ábray
               grófnénak előterjeszték, kitől azonban nem kaptam semmi választ. Itt Nizzában
               megtudtam, hogy nőm önnel utazott Magyarországba; abban a reményben irok önnek, hogy
               soraim még Keletvölgyön találják. Desiréehez több levelet intéztem, de vagy nem
               jutottak annak kezeihez, vagy nem akar válaszolni. Önt kérem tehát, mondja meg neki,
               hogy nem élhetek nélküle. Nehéz betegen fekszem lakásunkon, s meghalok a sóvárgásban
               utána. Nagy összeg pénzeket nyertem pár hét előtt, de azokat ismét elveszitve a
               legnagyobb nyomorban vagyok. Kérem őt, jőjjön hozzám, de hozzon magával pár ezer
               frankot addig, mig ujra kedvez a szerencse, s én megduplázva fogom azt annak
               visszaadni, a ki neki kölcsön adja. Ha lelkében egy szikrája van a könyörületnek
               irántam, ki férje vagyok, s ki imádom őt, nem tagadja meg kérésemet és eljön hozzám,
               talán hogy befogja szemeimet, ki a betegség és nyomor sanyargatásaiban majdnem
               önkivületben irom e sorokat...</p>
				<p>Mathieus Livió.”</p>
				<p>Desirée megdöbbenve, elhalványodva adta vissza a grófnak a levelét.</p>
				<p>- Mit tegyek, mit tegyek? - kérdé kezeit tördelve.</p>
				<p>- Igy nem hagyhatja el őt, - mondá Herney. - Ha igaz, a mit ir, ugy kegyetlenség
               hozzá nem menni.</p>
				<p>- Ha igaz!</p>
				<p>- Lehet kétsége ebben?</p>
				<p>A fiatal nő nem felelt. Nagyon el volt foglalva gondolataival. Habozás látszott
               rajta.</p>
				<p>Azután hirtelen egyszerre megállt.</p>
				<p>- Hol vehetnék pénzt az utra? - kérdé tünődve. - Mama nem ad erre a czélra és nekem
               nincs.</p>
				<p>- Parancsoljon velem.</p>
				<p>- Öntől kérjek? - mondá meglepetve Desirée. - Ezt nem tehetem.</p>
				<p>- Miért? Nem voltam-e atyjának jóbarátja, s nem ismerem-e önt legzsengébb korától
               fogva?</p>
				<p>- Igaz, de...</p>
				<p>- Fogadja el és ne szóljon Leóna grófnénak róla. Ime kétezer forint. Több e perczben
               nincs nálam.</p>
				<p>- Ön azt tanácsolja, hogy utazzam, hagyjak itt mindent, anyám ellenére?</p>
				<p>- Én ideálista vagyok. Sohasem tudnám eldobni azt a szivet, mely értem dobog s
               fájdalomban kinlódik utánam. Önnek férje Livió. Jobb lett volna mást választania; de
               szerelemből tette s most nem hagyhatja el.</p>
				<p>- Senki sem tanácsolná ezt nekem önön kivül.</p>
				<p>- Meglehet, de az itt lévők közül senki sem szeretett ugy, mint én, ki semmivé tettem
               életemet egy reménytelen szerelemért.</p>
				<p>Desirée fürkészve vizsgálá arczát, melynek bánatos kifejezése igazolá mindazt, a mit
               állitott.</p>
				<p>Némán haladtak egymás mellett a kastély lépcsőházáig, hol a fiatal nő gyorsan
               fölsietett, Herney gróf pedig visszafordult, hogy sétáját folytassa, vagy hogy Leóna
               grófnéval találkozzék, kiről tudta, hogy a parkban időz.</p>
				<p>Alig pár lépésnyire Leóna grófné szemközt jött vele.</p>
				<p>Ha kevés idő előtt önkéntelenül kiáltotta Desiréenek: „Mily szép ön!”, most némán,
               szó nélkül ugyanezt gondolá az előtte álló hölgy komoly, nemes szépségét látva, kinek
               klasszikus feje, nemes kifejezésü arcza, átható okos pillantása és deli tartása
               mindig oly bámulatra, lelkesülésre gerjeszté őt.</p>
				<p>- A fák és bokrok megritkult levelei közül láttam önt Desiréevel járkálni kevés idő
               előtt, - kezdé nyájasan Leóna.</p>
				<p>- A kastélyig kisértem. Fölment.</p>
				<p>- És ön ily korán hagyja el ágyát?</p>
				<p>- Ugyanezt kérdezhetném öntől, grófné.</p>
				<p>- Ah, én itthon vagyok. Magamnak kell minden után nézni, és az igazat megvallva, nem
               tudok aludni. Hajnalban már lesve várom az ég pirkadását.</p>
				<p>- Nemsokára bucsut mondok önnek, - kezdé pár percz mulva Herney, mikor egy ideig
               hallgatva mentek volt egymás mellett.</p>
				<p>- Elutazik? De nem megy ismét a világ körül?</p>
				<p>- Nem. Itt maradok Keletvölgye közelében. Birtokomat sikerült visszavenni
               bérlőmtől.</p>
				<p>- Ezt helyesen tette. Végre ügyeivel foglalkozik. Eddig csak szórakozásban tölté
               éveit, most következnék a munka.</p>
				<p>- Kénytelen szórakozás volt az, grófné. Kevés élvezetet nyujtott, valamint a most
               következő munka is czéltalan.</p>
				<p>- Meglássa, többet fog nyujtani az elfoglaltság, mint hiszi, - jegyzé meg kitérőleg
               Leóna.</p>
				<p>- Ezt is csak föltételesen remélhetem, mint az életben reám nézve mindent.</p>
				<p>- Csak nem veszitette el hitét minden iránt?</p>
				<p>- Majdnem.</p>
				<p>- Erre nincs oka. Ne tekintse azokat, kik boldogabbak önnél, hanem azokra a
               szerencsétlenekre gondoljon, kik oly örömest cserélnének önnel. Gyakran képzelt
               boldogtalanságban szenvedünk.</p>
				<p>- Én nem, grófné. A kik képzelődnek, azok könnyen is vigasztalódnak. Az, hogy
               nálamnál boldogtalanabbak vannak, nem tesz engem boldogabbá, de még csak nem is
               enyhiti bajomat. Tudja, hogy reám nézve csak egy orvosság volna, az ön jóindulata...
               Ezt nem tudom megnyerni, más vigasztalás nekem nem kell.</p>
				<p>- És mit mondjak én? - kérdé szomoru pillantással Ábrayné, ujra kitérve az egyenes
               válasz elől. - Nem gondolja, hogy nekem több okom volna panaszkodni?</p>
				<p>- Nem panaszkodom grófné, - válaszolt ideges mozdulattal Herney. - De végre is,
               egyszer tisztába kell jönnünk. Kegyed tudja, hogy én miért jöttem vissza.</p>
				<p>- Azt hiszem Desirée miatt.</p>
				<p>- Arczán látom, mely nem tud tettetni, hogy most nem mondta a valót.</p>
				<p>Leóna egy pillanatig némán, gondolkozva függeszté reá tekintetét.</p>
				<p>- Jó, legyünk nyiltak egymás iránt, - mondá Leóna, most már határozottan. - Egykor
               talán éppen ezen a helyen mondott nekem bucsut hosszú időre és én menni hagytam, egy
               kis gyermeket vezetve kezemen, ki rövid idő óta volt árva, s kinek féltem mostoha
               atyát adni. Igy volt? Emlékezik reá?</p>
				<p>- Tökéletesen. De ma ez az ok megszünt s én itt vagyok, hogy ujra megkérdezzem, mit
               határoz fölöttem.</p>
				<p>Leóna habozva pillantott az esengő, fájdalmas kifejezésü arczra, melynek viruló
               ifjuságát, reményteljes kifejezését ő semmisité meg egykor és uj fájdalomba boritja
               ma.</p>
				<p>- Ma sem maraszthatom, - mondá halkan, akadozva. - Ma is kénytelen vagyok menni
               hagyni.</p>
				<p>- Egy szikra rokonszenvet sem érez irántam? - kiáltott fel kinos hangon a gróf. -
               Meggondolta-e, mi vár önre a jövőben? Egyedüllét, elhagyatottság, szomoru öregség...
               Eszébe fogok jutni, ha egy gyöngéd szóra, egy vigasztaló mosolyra lesz szüksége. És
               senkije sem lesz közelében, kiben bizhatnék, ki egészen az öné volna.</p>
				<p>- Mindezt tudom, elgondoltam ezerszer a jövőt. Életem nem állt egyébből csalódásnál
               és én még sem tudnék senkit megcsalni! Egy boldog házasság után valószinüleg
               könnyebben léptem volna uj frigyre, mert a tapasztalás nem tett volna óvatossá. Igy
               csak egy eset lehetett volna s lehetne ma is, mely egy uj házasság iránt való
               félelmemet és ellenszenvemet legyőzné. A szerelem. Oly szerelem, mely nekem életem
               alkonyán még kárpótlást nyujthatna vesztett ifjuságomért. Bármily különösen
               hangozhatik ez koromban, igy van! Azt kellene megtalálnom, ki szerelme által
               felejtetné velem szenvedéseimet, csalódásaimat, ki visszaadná hitemet, ifjuvá,
               boldoggá tenne, ezért érdemes volna az életet még egyszer előlről kezdeni.</p>
				<p>- Félek, grófné, hogy ezt az egyént már megtalálta, - szólt halkan, reszkető hangon,
               majdnem fuldokolva Herney.</p>
				<p>- Ilyen ember nincs, kedves Herney... Ön a legjobbak közé tartozik, és ha szeretném
               önt, nem haboznék „igent” mondani.</p>
				<p>A gróf ajkait egy mély, fájdalmas sóhajtás hagyta el. Nem felelt, mert nem volt ereje
               felelni. Leóna kezét megragadva, egy pillanatig forrón, szerelemmel szoritá ajkaira.
               Azután megfordult és gyorsan tünt el az ut kanyarulatánál.</p>
				<p>Leóna hosszasan nézett utána. Ő maga sem hitte, hogy ily kegyetlen tudna lenni, de
               érezte, hogy megcsalni nem szabad ezt az embert, ki már évek óta csalfa reményekből
               élt, elfecsérelte napjait, éveit hiába, miatta, ki sohasem érzett mást iránta
               barátságnál, s kinek távollétét, hiányát sohasem érezte. Még megtalálja a
               boldogságot, az élet czélját, ha keresi... Ha nem ábránditja ki őt, elfecsérli
               idejét, pedig az utolsó határidőhöz érkezve, sietnie kell s ne legyen ő az, ki az
               esthajnalig csalfa csillagként ragyogjon fölötte... Életet, napot, meleget kivánt
               számára, de mindezt ő nem adhatta neki. Ezért kellett oly kegyetlennek lennie iránta.
               Sóhajtva fordult meg ő is, midőn Herney eltünt szemei elől, s a kastély felé vette
               lépteit. A séta elvesztette rá nézve varázsát. Ürt, szomoruságot érzett szivében.
               Eszébe jutottak Heine szavai: Es ist eine alte Geschichte stb. s tünődve ment végig a
               parkon.</p>
				<p>Mily ritkán találkozik e földön két olyan sziv, mely megérti egymást, s mily
               érthetetlen a női kebel, mely csak ott fogékony a szánalomra, elnézésre,
               gyöngédségre, a hol szeret. E nélkül a legjobb, legnemesebb női sziv is kegyetlen tud
               lenni.</p>
				<p>Ő maga sem tudta, hogy az a kegyetlenség, mely fájt neki, éppen nemes természetének,
               igazságos itéletének volt tanujele. A nők legnagyobb része már csak kaczérságból is
               igyekszik magához lánczolni udvarlóit. Ugy tekinti őket, mint diadalának jeleit.
               Minél több imádó, annál nagyobb diadal... Neki nem ebben rejlett hiusága, nem
               ilyenekben kereste elégtételét. Nagyon komoly, igaz és becsületes volt arra, hogy
               hamis fény után kapkodjon, s hazug tettetéssel kedveltesse meg magát, olyanoknál, kik
               himes lepkékként rajongták őt körül és azután ujak és ujakkal fölcserélje őket. Őt
               boldogtalanná tette az élet de ő nem akart azzá tenni senkit.</p>
				<p>A lépcsőkön fölfelé haladva Bélával találkozott, ki szokatlan emelkedett hangulatban
               csatlakozott nagynénjéhez.</p>
				<p>- Azt hittem, lovagolni mentél, - kezdé Leóna, végig pillantva unokaöcscse
               öltözékén.</p>
				<p>- El is indultam, de nem messze jutottam. Visszahozott az, amit nénémnek mondani
               akarok.</p>
				<p>- És az? - kérdé feszülten a grófné, valami váratlant sejtve.</p>
				<p>- Desiréevel találkoztam ma reggel s megegyeztünk hogy...</p>
				<p>- Miben? - kérdé elhalványodva Leóna.</p>
				<p>- Hogy elválik férjétől s nőmmé lesz, - válaszolt Béla, gyorsan ejtve ki a szavakat,
               hogy mielőbb tul legyen a nehéz vallomáson.</p>
				<p>Ábrayné kezére támasztott arczczal nézett reá, s bájos kifejezésü, szelid arcza e
               perczben hideg és merev lett. Pár nap előtt figyelmezteté Bélát s az megigérte, hogy
               őrizkedni fog játékszerévé lenni unokanővérének. Most maga hazudtolá meg ez igéretet
               s kénytelen volt vallomásával elismerni, hogy minden egészen ugy következett be, a
               hogy nénje megjósolá neki; kénytelen volt beismerni, hogy igéretét nem tartá meg.</p>
				<p>- Megegyeztetek? - mondá hidegen Leóna. - Ugy nekem nincs mit mondanom. Desirée
               asszony, tehet, a mit akar, te férfi vagy, szabad és független, bár jobb szerettem
               volna, ha adott szavadra többet tartva, nem szegted volna meg. De igy nincs mit
               mondanom. Csak arra kérlek, ne szólj nekem többé e tervről, e házasságról s a közbe
               eső eseményekről. Sem most, midőn arczod a boldogságtól sugárzik, sem akkor, ha majd
               szemeid könnyesek lesznek a csalódástól.</p>
				<p>- Néném! - kiáltott fel az ifju, megrendülve a hangtól és a jóslattól. - Gondolja
               meg, hogy leányáról beszél!</p>
				<p>- Tudom! Ismerem őt. Adja Isten, hogy ne legyen igazam. Ezt kivánom neked teljes
               szivemből. És most ujra kérlek, ne beszéljünk többé róla.</p>
			</div>
			<div type="chapter">
				<head>XIV.</head>
				<p>Napok multak, Herney gróf elhagyta a keletvölgyi kastélyt. Az eddigi nyugalomnak,
               mely abban uralkodott, vége volt. Leóna megkérdé leányától, vajjon csakugyan válni
               akar-e férjétől s Bélához nőül menni. Desirée e kérdésre ugy felelt, hogy anyja
               meglepetve tekintett reá. A habozás és erőltetettség félreismerhetetlen jelei
               mutatkoztak válaszában s oly tétovázás és határozatlanság látszott rajta, hogy a
               grófné megerősödött abbeli hitében, melytől annyira félt, attól, hogy Desirée csak
               játékot üz Bélából.</p>
				<p>- Miután unokafivérednek igéretet tettél, - mondá neki, - azt következtetem ebből,
               hogy szereted. És ha igy van, mielőbb meg kell kezdened a válópört, mi ugyis
               hosszasan fog tartani.</p>
				<p>- Ha még lehetséges lesz azt sikerrel megkezdeni, - veté oda Desirée. - Félek, hogy
               Livió nem fog abba beleegyezni.</p>
				<p>- És ez esetre mit fogsz tenni? - kérdé figyelmesen vizsgálva arczát a grófné.</p>
				<p>- Mit tudom én! - kiáltott föl türelmetlenül Desirée. - Ne kinozzanak, mama... Majd
               gondolkozom rajta, mit kell tennem.</p>
				<p>- Minthogy igy áll a dolog, ime férjed hozzád irt levelei, melyeket nem bonték föl,
               de nem adtam oda neked, mert nem akartam nyugalmadat fölzavarni.</p>
				<p>- Tehát ezek azok a levelek, melyekről Livió Herneynek beszélt.</p>
				<p>- Livió irt Herneynek?</p>
				<p>- Elutazása napján mondta meg ezt nekem. Elolvastatta velem, s azt tanácsolta, hogy
               menjek vissza férjemhez.</p>
				<p>- Azt tanácsolta Herney gróf? - kérdé meglepetve Leóna. Magában pedig ezt gondolta: ő
               azt hitte, hogy Desirée ismét utjában áll neki, mint egykor, régen. Azért adta ezt a
               lehetetlen tanácsot.</p>
				<p>Csalódást érzett régi barátja iránt. Leóna tiszta jelleme nem ismerte azt az
               igazságot, hogy a szerelem önző.</p>
				<p>- Azt mondta, betegen és nyomorban nem szabad őt elhagynom. De nem tudja talán, hogy
               éppen a nyomor üzött el bennünket egymástól. Ez volt az, a mi Liviót türelmetlenné s
               kegyetlenné tette irántam.</p>
				<p>- A szerető házastársakat ez szokta összehozni. A szenvedést megosztják s az élet
               terhét együtt könnyebben viselik, - mondá Leóna. Desirée hallgatott. Ez az állitás
               nem talált visszhangra az ő szivében. Nem is hitte, mert mást tapasztalt. Szerinte az
               élet élvezetre, szórakozásra való.</p>
				<p>Midőn Lonzanó hallá, hogy Desirée válni akar s Pélyi grófhoz készül nőül menni,
               megcsóválta fejét.</p>
				<p>Leóna mondá ezt meg neki és ő önkéntelen kiáltott föl: „Szegény fiu, szegény Béla!”
               És a grófné nem neheztelt ezért reá.</p>
				<p>Mindnyájan levertek voltak. Csendes hallgatag órákat töltöttek, maga Desirée is
               komolyabb, gondolkozóbb lett, mint az utolsó hetekben volt, csak Béla élt mámorban, a
               szerelem varázsának mámorában s boldog reményekben a jövő fölött.</p>
				<p>És Desirée egészen az az egyéniség volt, a ki e mámort elő tudta idézni. Nemcsak
               ifjusági szépsége, hanem különös egyénisége is okozta, hogy a vele élőt folytonos
               feszültségben tartá. Szeszélye, változékonysága, majd lelkesülésbe hozta, majd
               lehangoltságot idézett elő környezetében s Bélát magával ragadta, vagy eltaszitá, a
               hogy kedve jött reá. De sem jó kedve, sem rossz hangulata nem tartott sokáig s éppen
               ez a változékonyság tette őt unokafivére előtt érdekessé.</p>
				<p>Senki sem beszélt többé a kastélyban arról, mi fog Desirée házasságával történni, de
               Bélát mintegy vőlegényének tartották.</p>
				<p>A napoknak legnagyobb részét együtt és egyedül töltötték s mindketten észrevették,
               hogy Leóna grófné kevesebbet foglalkozott velök, mint azelőtt, sőt hogy elhidegült
               tőlük. És ez Bélának jobban fájt, mint a hogy mutatta. Desirée keveset törődött vele,
               mint a hogy mindennel kevesebbet törődött a világon. Gyakran messziről látta anyját
               Lonzanó kapitánynyal sétálni, s elbujt a bokrok közé. Olykor tudta, hogy azok a
               teremben vagy a könyvtárban vannak, mely terem egyik legszebb helyisége volt a
               kastélynak. Ő más szobát keresett föl, hol egyedül olvasott vagy Bélával enyelgett.
               Nem kivánt anyjával négyszem között maradni, mert egy kérdéstől tartott, melyre sem
               igennel, sem nemmel nem tudott felelni, mert maga sem tudta elhatározni magát.</p>
				<p>Egy esős, szomoru napon, nem mehetvén ki a szobából, Desirée a kandalló tüzénél ült
               Béla társaságában, ki a jövőről beszélt, házasságukról s arról a végtelen
               boldogságról, mely előttük áll.</p>
				<p>A fiatal nő ma kevésbé volt jó hangulatban, mint egyébkor. Béla ömlengésére egyhangu
               feleleteket adott s koronként hosszan, fürkészve, gondolkozva pihenteté rajta
               szemeit.</p>
				<p>De Béla mindezt alig vette észre. Fellengző szavakban tárta föl tervét arra az időre,
               midőn majd férj és feleség lesznek. Birtokán fognak élni, - mondá, - kevés embert
               látva. A boldogságnak nem kellenek tanuk, kémeket pedig éppen nem türve közelében s
               egyedüli vágya, hogy Desiréevel a magányban tölthesse életét.</p>
				<p>- És tőlem meg se kérdezed, vajjon fogna-e nekem ilyen egyhangu élet tetszeni, -
               mondá nevetve a nő.</p>
				<p>- Ha szeretsz, nem kivánsz rajtam kivül senkit és semmit, - felelt bizalommal
               Béla.</p>
				<p>- Ki tudja? Én nagyon zajos élethez voltam szokva.</p>
				<p>- És boldog voltál? Ugy-e nem? Azt hiszem, velem az leszel, mert én mindenek fölött
               szeretlek.</p>
				<p>- Nem csalódol?</p>
				<p>Béla átölelte Desiréet.</p>
				<p>- Szeretem viruló arczodat, mert olyan mint a nyiló virág, piczi szádat, melynek
               rózsaillata van, szemeidet, melyekben irántam való szerelmed tükröződik. Szeretek
               rajtad mindent, s talán akkor is szeretnélek, ha nem volnál ilyen, hanem rut. Nekem
               akkor is imádandó volnál.</p>
				<p>Desirée fölkaczagott. Soha sem hallá még igy leirni önmagát, soha sem festék igy
               előtte a szerelmet.</p>
				<p>- És ha elveszitenél, meghalnék vagy eltünnék a földszinéről? - kérdé puha karjait
               Béla nyaka köré fonva.</p>
				<p>- Meghalnék. Magam oltanám ki életemet, melynek nem volna nélküled értéke
               előttem.</p>
				<p>- Bohó vagy! Nem jó valaminek igy odaadni magunkat.</p>
				<p>- De ha ez a valami te vagy! - kiáltott fel az ifju, szemeit Desirée-re szögezve,
               mintegy szavakat keresve, melyekkel meggyőzze őt nagy szerelméről, melyet az
               enyelegve kaczagott ki s talán készakarva nem akart elhinni.</p>
				<p>Igy enyelegtek órákon keresztül, mig lassan szétoszlottak a sötét fellegek s estefelé
               rövid időre kisütött a halvány fényü nap, csalfa sugaraival hidegen hagyva a földet,
               a park lombtalan fáit, a megsárgult füvet. Nem tudott már semmibe életet önteni. A
               természet temetkezése volt ez.</p>
				<p>Desirée felpattanva helyéről az ablakhoz futott és kitekintett a kopár, szomoru
               vidékre.</p>
				<p>- Jer, - mondá Bélának. - Sétáljunk egyet. Talán az utolsó sugarak ezek az idén.
               Bucsuzzunk el tőlük!</p>
				<p>- Menjünk, - mondá készséggel Béla és kifutottak a parkba, hol Desirée
               körültekintett.</p>
				<p>- Nézd, - mondá a láthatár egy fehér pontjára mutatva. - Ott jön föl a hold. Nap és
               éj gyorsan váltja föl egymást. A hányszor látod ezt az éjszakát megelőző fényt,
               gondolj reám.</p>
				<p>- Inkább szemedbe nézek.</p>
				<p>- Ki tudja, teheted-e ezt mindig. De ha távol leszünk egymástól, tekints a holdba s
               szemeink találkozni fognak...</p>
				<p>Karöltve járták be a parkot. Ismerték minden zegét-zugát s Desirée daczára a sötétes
               alkonynak, mely gyorsan váltá fel az esthajnal utolsó sugarait, még mindent látni
               akart, mielőtt a kastélyba visszatértek. Elvégezve a sétát, a nagyterembe mentek, hol
               Leóna egyedül ült a thea-asztalnál, várva a társaság jöttét, mely Herney távozta óta
               csak négy tagból állott.</p>
				<p>Később Lonzanó is megérkezett. Az inas ezüst tálczán a póstaküldeményeket hozta,
               ujságokat, leveleket, melyek közül ki-ki elvette a magáét.</p>
				<p>Desiréenek is jött egy levél, melyet olvasatlanul rejtett zsebébe.</p>
				<p>Mindnyájan egy-egy pillantást vetettek feléje, de senki sem kérdezte tőle, kitől
               kapta a levelet. Csak Leóna grófné vette észre rajta, hogy az est előre haladtával
               perczről-perczre nyugtalanabb lett.</p>
				<p>Lonzanó hosszasan és érdekesen beszélt a világ körül tett utjáról. Béla nagy
               figyelemmel hallgatá. Desirée a lámpaernyő homályában ült összetett kézzel és
               koronkint ideges mozdulatot tett. A nagy hangosan ketyegő régi órára pillantott s
               mintegy megkönnyebbülve ugrott fel, midőn a grófné jelt adott a lefekvésre. Jó
               éjszakát mondva egymásnak, ki-ki szobájába vonult; Leóna, mielőtt elváltak, megállitá
               leányát.</p>
				<p>- Ma ment el Nizzába a kereset, melyet ottani ügyvédünk be fog adni házasságod
               felbontása végett. Ez este kaptam értesitést róla. Azt akartam, hogy tudd ezt, -
               mondá Desiréenek, ki némán intett fejével s kezet csókolva elsietett.</p>
				<p>Szobájába érve, komornáját találta ott, ki égő lámpa mellett várta jövetelét.</p>
				<p>- Készen van minden? - kérdé látható izgatottsággal.</p>
				<p>- Minden, - felelt a komorna, kis bőröndöt hozva elő, mely a szoba egyik sarkában
               volt elrejtve.</p>
				<p>- Itt van az összeg, mit igértem, Lina, ha mindent ügyesen elrendez. Adja ide
               köpenyegemet és kalapomat, azután csendesen induljunk.</p>
				<p>- Várjunk még kissé grófnő, - mondá a komorna. - Mindenki ébren van még a kastélyban,
               találkozhatnánk valakivel. És van idő.</p>
				<p>- Hol vár a kocsi?</p>
				<p>- A nagy kaputól jobbra, a mogyoróbokrok mellett.</p>
				<p>- Jó lovai vannak?</p>
				<p>- A legjobbak Keletvölgyében. Nem tudja kit visz a vasuthoz. Nem árulhat el. Azt
               mondtam neki, én hagyom el ma este a szolgálatomat.</p>
				<p>- Helyesen. Adja át a grófnénak holnap reggel ezt a levelet.</p>
				<p>E szavak után vártak egy ideig. Lassankint minden csendes lett. A szolgák léptei
               elhangzottak, a folyosó, lépcső lámpáit kioltották, s ekkor Desirée elől, Lina utána
               suhant ki a kis bőrönddel kezében és a hosszu folyosón végig sietve, leosontak a
               lépcsőn a kapuhoz, hol csakugyan meglelték a várakozó fogatot.</p>
				<p>Desirée felült reá. Arcza lefátyolozva, bő köpenybe burkolva, senki sem ismert reá,
               ha látta volna is. Lina mellé helyezte a bőröndöt, köszönt, azután a tova vágtató
               kocsi után nézett s midőn az eltünt, visszasietett a kastélyba, de érezve, hogy nem
               helyes dolgot tett, egész éjjel nem tudott aludni s majdnem rettegve várta a
               reggelt.</p>
				<p>Későn derengett a hajnal világossága, sötét borus idő volt, már kilencz óra felé járt
               az idő, midőn Leóna grófné elhagyta ágyát. Nehéz, kinos álmai voltak. Boldogult
               férjét látta álmában, ki kézen fogva vezette Desiréet. Mindketten nevetve néztek reá,
               oly mosolylyal, melyet a mult emlékéből jól ismert férje arczán. Guny és könnyelmüség
               vegyüléke volt az s neki sok keservet és könnyeket okozott.</p>
				<p>Komornájának csengetett, ki hosszu évek során volt szolgálatában s életének minden
               eseményét ismeré, ki látta felnőni Desiréet, meghalni a grófot, kinek kicsapongó
               életét csak ugy ismerte mint maga urnője. Jelen volt Nizzában, midőn a komtesz
               elhagyta a házat, hogy egy hozzá nem méltó házasságot kössön. Látta szenvedni
               asszonyát, azelőtt férje, most ismét leánya miatt és hü vigasztalója volt minden
               bajában. Bizalmasa volt, de soha egyetlen szóval sem árulá el ama titkokat és
               kellemetlenségeket, mik a család jó nevének és tekintélyének hátrányára lehettek
               volna. Ma feltünő zavart volt, midőn urnője hivására a szobába lépett s levelet
               tartott kezében.</p>
				<p>- Lina adta át ezt, - kezdé elfojtott hangon, mely észrevehetően reszketett, - kért,
               hogy kézbesitsem méltóságodnak.</p>
				<p>Leóna csodálkozva vette át a levelet. Rápillantott s megismerte leánya irását.</p>
				<p>- Desiréetől? - kérdé lassan felbontva, de alig vetve egy pillantást bele,
               önkéntelenül összerázkódott.</p>
				<p>- A komtesz elutazott, - folytatta az előbbihez hasonló halk, fájdalmas hangon a
               komorna, egy széket görditve a grófnéhoz, ki erős felindulásában reszketve fogódzott
               a közel álló asztalba.</p>
				<p>- Elutazott, - rebegé, a székbe rogyva s kezeibe temeté halvány arczát.</p>
				<p>Csak pár sor volt a levélben: „Bocsánat. Érzem, ez az élet nem nekem való.
               Visszamegyek férjemhez Desirée.”</p>
				<p>Igy bucsuzott el. Igy hagyta el a szülői házat s másodizben anyját. Ez volt mindaz, a
               mit hátra hagyott számára. Hosszu ideig mély csend uralkodott a szobában. A komorna
               észrevétlenül osont ki, nem akarva urnőjét jelenlétével zavarni. A sárgás nap, mely
               átküzdve magát az őszi fellegek torlaszán, élettelenül függött az égen, nem életet
               adni, de maga is haldokolni látszott. Minden csendes, nesztelen és szomoru volt kivül
               és belül, de a természet szomoruságánál nagyobb bánat ült ama boldogtalan nő
               szivében, ki élő gyermekét temette abban és forró könnyeivel siratta uj, mindig
               rettegett és még sem várt csalódását, mely ma érte őt.</p>
				<p>Pár óra telt el ily lelkiállapotban, azután ujra csengetett. Komornája sokkal
               nyugodtabbnak találta őt, mint várta és remélhette volna. Felöltözött. Könytelen
               szemekkel ment a nagy terembe, mely mellett a téli kertben várt reá a virágokkal
               diszitett reggeliző asztal párolgó theával. Az ablaknál egy férfi-alak állt,
               kitekintve a szomoru láthatárra, de a léptek zajára gyorsan visszafordult és elébe
               sietett.</p>
				<p>Némán köszönték egymást, mialatt Leóna körülpillantott, de a kit keresett, az nem
               volt jelen, Béla, kiről nem tudta: hallotta-e már Desirée távozását.</p>
				<p>- Önt ma nagy és váratlan csapás érte grófné, - kezdé meleg, rokonszenves hangján
               Lonzanó.</p>
				<p>- Ne beszéljünk róla, - vágott gyorsan szavába a grófné, majdnem hidegen, de a
               kapitány tudta, hogy e modorral fájdalmát palástolja.</p>
				<p>Leültek. A reggelinél nem szokott a cselédség jelen lenni s Leóna sajátkezüleg tölté
               a csészékbe a theát. Ma csak két csészére volt szükségök.</p>
				<p>Közönyös tárgyakról beszéltek. Az időről, mely nem akart javulni. Napok óta esett az
               eső, lehangoló, komor és sötét volt az idő, s oly sürü fellegek boritották az eget,
               mintha sohasem akarna kitisztulni.</p>
				<p>- Nem látta még ma Bélát? - kérdé egy idő mulva Leóna, látván, hogy az nem érkezik a
               reggelihez.</p>
				<p>De mielőtt a kapitány felelhetett volna, inasa lépett a szobába s levelet nyujtott át
               a grófnénak. Leóna az irásra pillantott és nem bontotta föl a levelet, hanem csészéje
               mellé tette.</p>
				<p>- Béla gróf elutazott?</p>
				<p>- Szolgálatára, grófné, fél óra előtt hagyta el a kastélyt, - felelt és távozott.</p>
				<p>- Most már egészen egyedül vagyok, - mondá halkan, reszkető hangon Leóna, szemeit a
               mellette fekvő levélre szögezve.</p>
				<p>A kapitány részvéttel nézett reá. Férfias arczán igaz részvét és őszinte melegség
               tükröződött. Oly sokat tudott volna e szavakra felelni, de nem szólt, hisz jelenléte
               elmondott mindent s a grófné érezte, eltalálta ezt, mert a levélről lassan reá emelte
               szemeit.</p>
				<p>- Ne gondolja, hogy a beszéd terhemre van, - mondá szomoru mosolylyal. - Sőt örülök,
               ha oly oldalról jön a részvét és vigasz, melyről meg vagyok győződve, hogy
               őszinte.</p>
				<p>- Az előbb megtiltotta grófné...</p>
				<p>- Kértem, hogy Desiréeről ne beszéljen s a jövőre sem akarok többé róla hallani.
               Azonban, azt hiszem, sok más tárgy van, amiről kegyed tud és szokott beszélni nekem,
               s a mely mai hangulatomban szórakoztathatna.</p>
				<p>- Ha megengedi... - viszonzá habozva Lonzanó, de látszott rajta, hogy nem talál
               gyorsan oly tárgyat, mely semleges volna és még sem érdektelen vagy közönyös.</p>
				<p>E zavarból maga Leóna segité ki.</p>
				<p>- Mondja csak kapitány, mi tervei vannak a közel jövőre nézve? Gyakran emlité nekem
               elutazását, de arról sohasem beszélt, hová szándékozik innét menni?</p>
				<p>- Mert azt magam sem tudtam.</p>
				<p>- Határozott czélja tehát nincs?</p>
				<p>- Az én életem, reményem, jövőm és boldogságom a föld e parányi helyéhez van kötve,
               melyen kegyed él, a többi rám nézve közönyös.</p>
				<p>- És ha én arra kérném, ne menjen innét sehová, sőt hosszabb és bizonytalan ideig
               halaszsza el utazását?</p>
				<p>- A legnagyobb örömmel tennék eleget parancsának, grófné.</p>
				<p>- De az nagy áldozat, a mit én kérek öntől. Ne tegyen gyors igéretet. Tudom, hogy
               tárva áll ön előtt a világ, hogy vidám és mulatságos emberek közt élhetne. Mindazon
               élvezetekben részesülhet, amik az ön korában még az élet szebb részét képezik,
               szóval, hogy az itt maradás önre nézve lemondás, mert e csendes magányos helyen önnek
               semmi sem nyujt kárpótlást.</p>
				<p>- Ezt maga sem hiszi, grófné! - kiáltott fel Lonzanó fellobbant szenvedélylyel. Egész
               lényét szerette volna odaadni egy szóban, melyet ajkán érzett, s melyet nem volt
               bátorsága kimondani. Leónára szegezte szemeit, arra a szép, nemes, komoly arczra,
               melynek kifejezése lebilincselve tartá őt, keresve a pillantást, mely felbátoritsa
               annak a magasztos szép szónak a kimondására... De Leóna félig lehunyta szemeit s ő
               elhalasztá a vallomást.</p>
				<p>- Életem néhány rövid óra alatt egészen másként alakult, - kezdé pár pillanatnyi
               szünet után a grófné, - mint azt magam is hittem. És ez az oka, hogy e dolgokról
               beszélek önnel, miket ittléte óta nem hoztam elő, bár nem egy alkalom lett volna
               arra...</p>
				<p>A kapitány feszülten leste Leóna szavait s nem vette le róla tekintetét. Egyforma
               gyönyör volt neki látni és hallani őt, ki félig lehunyt szemekkel halkan, majdnem
               magának beszélt. Mintha csak gondolkodnék.</p>
				<p>- Midőn megjelent itt e polgári ruhában, - folytatá - s tudtomra adta, hogy
               szolgálatát miattam hagyta el, nem tudom, mit éreztem. Sajnálkozás vagy öröm volt-e
               az részemről e nagy áldozat miatt, nem tudom. Azt azonban nem tagadhatom, hogy jól
               esett, mert ragaszkodást láttam abban s ki annyit csalódott az életben, mint én, az
               kétszeresen tudja becsülni, ha jóindulatot, rokonszenvet lát maga iránt.</p>
				<p>- Szerelmet, grófné, a legforróbb szerelmet! - kiáltott fel önuralmának fékét
               veszitve Lonzanó, mert érezte, hogy ez az a percz, melyben szabad kimondania, a mit
               érez.</p>
				<p>Leóna mintegy meglepetve emelte reá szemeit. Tudta, hogy mit rejteget szivében iránta
               a kapitány, de még soha sem hallotta azt szavakba önteni; most meglepte annak
               kimondása, remegés futott végig tagjain; feszülten várta, vajjon folytatja e szavait
               és midőn az mintegy megijedve hallgatott, ajkaira szelid, biztató mosoly lopódzott,
               jeléül, hogy társa önkéntelenül kiröppent vallomása gyönyört okozott neki.</p>
				<p>Ez a mosoly mennyekbe emelte Lonzanót. Helybenhagyás, felbátoritás, sőt egyetértésnek
               vette e kifejezést. Megragadta Leóna kezét s ajkához szoritá. Oly keveset remélt már
               s e perczben oly sokat kapott, hogy elszédité őt a váratlan boldogság és ajkai
               szorosan bezáródtak. Szemeibe gyült egész lelke.</p>
				<p>Kint a láthatár ezalatt lassan megvilágosodott. A fellegek eloszlottak, halvány
               napsugarak törtek elő s bekandikáltak az ablakon és ráültek az asztal porczelánjaira
               s ragyogóvá tették az ezüstöt.</p>
				<p>Egészen más szinezete lett a szobának. Minden mosolygott körülöttük. A leverő, komor
               környezet, mely Leóna belsejét tükrözé vissza, vidámabbá változott. Egész özönét
               hallá a kapitány meleg szavainak, pedig az hallgatott, némán állt előtte a kezében
               tartott kézzel, félve, hogy szavaival elriasztja ajkairól a mosolyt, mely neki az
               igéretet jelképező szivárvány volt. Tekintetével hóditotta meg lassanként Leóna
               szerelmét. Hizelgő melegséggel jártatta végig szemeit Leóna arczán, s a szerelem e
               hatalmának Leóna nem állhatott ellent, érezve, hogy itt egy igaz sziv kinálkozik
               neki, telve melegséggel, szerelemmel, s tudta, hogy ez mindene, mi számára létezhet e
               földön. És ezt nem akarta magától elutasitani...</p>
				<p>Hetek és hónapok multak. Vihar és napsugár váltakozva vették birtokukba
               Keletvölgyének vidékét, s midőn a természet végre levetve jégkérgét, fejlődni kezdett
               s a zord telet a kikelet éltető mosolya váltotta fel, a kastély kápolnájában két ajk
               fogadott egymásnak örök hűséget, két sziv olvadt fel egymásban, kik mindketten
               érdemesek voltak a boldogságra.</p>
				<p>Sohasem bánták meg e szövetséget. A szenvedés nemesiti a lelket, a tapasztalás
               megtanitja becsülni az érdemet, a sors nem mulasztja el kárpótlást adni a
               megpróbáltatásokért a szenvedőknek, s a jóság, a nemes érzés előbb-utóbb jutalmat
               talál!</p>
				<p>Leóna házaséletének ege csak egyszer borult el, midőn Desirée halálhirét hallotta, ki
               tökéletesen elsülyedve, önkezüleg vetett véget életének. Hogy mily kétségbeeséssel
               gondolhatott gyermeke sorsára, életére és öröklött tulajdonaira a szerencsétlen anya,
               azt csak az itélhette meg, ki fájdalmas felkiáltását hallotta, midőn halálhirét
               megtudta. - Hála neked Istenem, hogy magadhoz vetted ezt a szerencsétlen tévelygő
               lelket! - zokogott föl Leóna és hosszan, sokáig sirt keservesen...</p>
				<trailer> - Vége -</trailer>
			</div>
		</body>
	</text>
</TEI>