<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00778" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Ahol a pénz nem isten</title>
				<author ref="viaf:59084200">Jókai Mór (1825-1904)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">39996</measure>
				<measure unit="pages">100</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Ahol a pénz nem isten</title>
					<date>2003-06-11</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00700/00778"/>
					<respStmt>
						<resp>Original Electronic Edition</resp>
						<name>Mészáris Atilla</name>
						<name>Pigniczky Tamás</name>
						<name>Szabolcsi József</name>
						<name>Király Péter</name>
					</respStmt>
					<bibl type="printSource">
						<title>Ahol a pénz nem isten</title>
						<author>Jókai Mór</author>
						<pubPlace>Budapest</pubPlace>
						<publisher>Unikornis</publisher>
						<date>2001</date>
						<ref target="https://mek.oszk.hu/00700/00778"/>
					</bibl>
				</bibl>
				<bibl type="firstEdition">
					<title>Ahol a pénz nem isten</title>
					<author>Jókai Mór</author>
					<date>1918</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>
                   Bevezetés
                </head>
				<p>Mert hát a pénz mindenütt isten.</p>
				<p>Afrika kaffereinél és a Jeges-tenger csukcsjainál; ha nincs is császárkép
                    nyomtatva rá. Egyik helyen a kaurikagyló, másikon a tengeri-kutya-fog a pénz:
                    abban számítanak. Ahány nép, annyi neve az istennek. Talán Buddha, Brahma,
                    Szjadei Hahe, Viclipucli, Jehova? Dehogy! Lak-rúpia, Taël, Millereis, font
                    sterling, tallér, líra, frank, lej, márka, korona, piaszter, rubel, duros,
                    dollár: ez az isten.</p>
				<p>A bálványhoz, a láthatatlan istenhez csak azért imádkoznak, hogy segítsen nekik
                    ehhez a másik istenhez, az igazihoz kegybe jutni.</p>
				<p>Délelőtt prédikál nekik valaki a mennybéli istenről, azon elalusznak, délután
                    prédikál nekik más valaki a földi istenről, a pénzről, arra fölébrednek.</p>
				<p>A Jehova kiadja nekik a tízparancsolatot: azt nem fogadják, meg; a pénzisten az
                    ellenkezőjét hirdeti, azt megfogadják: „de lopj, de ölj, add el, vedd meg a
                    szerelmet, hamisíts, kívánd a másét, óhajtsd apád és anyád halálát, hogy
                    örökséghez juthass e földön!”</p>
				<p>Hogy az emberek a Jehovát, a Krisztust káromolják, az úton-útfélen hallható, de
                    hogy azt a „Krisztus”-t, aki alatt a pénzt értik, szidta volna valaha ember, ez
                    nem történt meg soha.</p>
				<p>Akinek pénze van, az a próféta.</p>
				<p>Akinek pénze van, az idvezül.</p>
				<p>Akinek pénze van, azé a hatalom, az ország és a dicsőség. (Azért ki is maradt ez
                    a három szó a Miatyánkból: nagyon természetesen; mivelhogy a „mi atyánk”-tól
                    csak kenyeret kérünk, nem pénzt.)</p>
				<p>Milyen világ lehet ott, ahol a „mi Atyánk” ád kenyeret, amennyi kell, ideértve
                    minden földi boldogságot; de ahol a pénzt nem ismerik?</p>
				<p>Ilyen hihetetlennek látszó történeteket írtam én le két külön regényben.</p>
				<p>Az egyik a jelenkorban folyik le s még jövendőre is kiterjed, ennek a címe:
                    „Vashajó a hegytetőn”; a másik kétszáz évvel ezelőtti adatok alapján épült,
                    ennek a címe: „Bona”.</p>
				<p>Nem mesék, nem fantazmagóriák, reális helyzetek leírásai, ahogy kezemhez
                    kerültek.</p>
				<p>Hogy jutottam az első történetnek az adataihoz, azt rövidesen elmondom.</p>
				<p>Az Adria Magyar Tengerhajózási Társaságnak igazgatósági tagja vagyok, melynek
                    gőzösei Dél-Amerikáig közvetítik a magyar kereskedést. Egy igazgatósági ülésen a
                    tanácskozásban részt vevő kormányi megbízott kérdést intézett a vezérigazgatóhoz
                    az iránt, mi oka lehet annak a ténynek, hogy az Adria gőzhajóin nincsenek magyar
                    hajóstisztek, hajósapródok alkalmazva, holott Fiuméban évek óta fennáll egy
                    tengerészeti akadémia, melyben számos magyar fiú nyer kiképeztetést. Kétféle
                    vélemény van az iránt. Az egyik azt állítja; hogy az idegen nemzetiségű felsőbb
                    tengerésztisztek (dalmátok, olaszok) durván bánnak a magyar fiúkkal, a matrózok
                    is üldözik őket; a másik nézet ellenben azt vallja; hogy a magyar úrfiak nem
                    szeretik a fáradságos munkát, s a tengerészi sovány élelem nem felel meg a
                    kívánságaiknak. Az igazgató rögtön megfelelt a kérdésre. Sem az első, sem a
                    második feltevés nem helyes. A fiumei tengerészi-iskolából kikerült ifjak mind
                    beválnak a hajós-életpályán; nem is üldözi őket senki; hanem az a körülmény
                    forog fenn, hogy éppen nagyon kitűnő készültségük miatt elkapják tőlünk őket az
                    idegen hajósok; különösen a nyelvismeretük teszi őket keresettekké. Ezek
                    beszélnek spanyolul, angolul, franciául, olaszul; a magyar könnyen tanul minden
                    idegen nyelvet, egyéb ismeretekben is kitűnően vannak felkészülve. Amint a mi
                    hajónk valami külföldi kikötőben megállapodik ki- és berakodásra, a mi
                    hajóapródunkat nagyhamar elszegődtetik angol, amerikai, hollandi hajóra,
                    hadnaggyá előléptetve, busás fizetéssel.</p>
				<p>Erre a felvilágosításra az Adria igazgatósága nem hozhatott más határozatot, mint
                    azt, hogy utasította a vezérigazgatóságot, hogy azokat a magyar
                    tengerészifjakat, kiket kitűnő ismereteik és gyakorlati ügyességük miatt
                    szerződtettek el tőlünk idegen hajóstársaságok, szerződtesse hozzánk vissza még
                    előnyösebb feltételek mellett, minél elébb.</p>
				<p>Ez már kezd foganatosíttatni.</p>
				<p>Egy fiatal hajóshadnagyot sikerült visszaszerződtetni az Adria-gőzöshöz,
                    másodkapitányi minőségben.</p>
				<p>Ettől az ifjú tengerésztiszttől kaptam e kéziratcsomagot, melynek tartalmát
                    regényemben felhasználtam. Ez hála volt tőle azért a buzgóságért, amit a
                    magyar ifjak visszanyerése érdekében tettem. Pedig nem is én tettem.</p>
				<p>A jegyzetei elé a fiatal tengerész egy rám nézve kötelező kikötést csatolt.</p>
				<p>Hogy regényemben neveket ne említsek, se geográfiai helymeghatározást, miután őt
                    becsületszava kötelezi, hogy se a történetben működő személyek kilétét, se a
                    történet színhelyét senkinek elárulni nem fogja.</p>
				<p>Annálfogva most olvasni fogunk egy regényt, melyben senkinek sincsen neve, a
                    történet helyét nem lehet kitalálni, hol van? Mindent csak sejteni lehet,
                    lélektani megnyilatkozásokból találgatni, és a végén mégis lehetőnek,
                    természetesnek fogja ezt mindenki elismerni.</p>
				<p>Hiszen történtek már hihetetlen események a világon.</p>
				<p>De megtörténtek.</p>
			</div>
			<div type="group">
				<head>
                   Első rész
                </head>
				<div type="chapter">
					<head>Vashajó a hegytetőn</head>
					<p>A Magellán ötárbocos kereskedelmi hajón voltam mint hajóshadnagy alkalmazva
                        két év óta. Vitorláin kívül volt a hajónknak egy compound-gőzgépe is, mely
                        járását gyorsította.</p>
					<p>Rio de Janeiróból jöttünk lisztrakománnyal, melyet egy dél-amerikai ország
                        kormánya számára szállítottunk, akinek egy kis parázs háborúja támadt a
                        felkelőivel; a háborúhoz kenyér kell, puszta kávéval a katona be nem
                        éri.</p>
					<p>A liszt magyarországi termény volt, Rio de Janeiróig Adria-gőzös szállította,
                        ott mi vettük át. Az európai hajósoknak nincs kedvük a Cap Hoornot
                        körülhajókázni, a sűrű ködök, ciklonok, mindenféle zátonyok miatt. Különösen
                        félelmesek előttük a dél-amerikai gőzhajók, melyeknek személyzete semmi
                        tengerészszabályt nem ismer: – kapitány, kormányos, matróz mind a fülén
                        fekszik és aluszik; de ha ébren van, annál rosszabb, mert akkor részeg: ha
                        mi „jobbra térj”-t jelvényezünk neki, csak azért is balra irányoz, s belefut
                        a hajónkba.</p>
					<p>A mi hajónk brazíliai volt, járatos a veszélyes úton. Útközben sok
                        ellenkezésem volt a hajótulajdonossal. Mint ön jól tudja, amely hajón
                        lisztet szállítanak, azon nem szabad se citromot, se narancsot, se
                        állatbőrt, se dél-amerikai fát beraktározni, mert azoknak a bűze átjárja a
                        lisztet, s attól ez élvezhetetlenné válik. A hajótulajdonos pedig szerette
                        volna a nagy hajójának még üresen maradt szakaszait minden közbeeső
                        kikötőben ilyesfélével megtölteni. Én protestáltam ellene, s a kapitány
                        nekem adott igazat. Ő parancsolt.</p>
					<p>Ellenben azt követeltem a hajósgazdától, hogy az üres szakaszokba helyezzen
                        el több ivóvizes hordót, aztán meg egynéhány eleven vágni való állatot; a
                        matrózoknak jó a füstölt hús meg a burgonya, de a mi úri keblünk hébe-hóba
                        egy kis friss tokányra, pörköltre vágyik.</p>
					<p>A hajósgazda aztán elővette a krétát a zsebéből, s a gőzüst oldalán
                        kiszámította előttem, hogy mennyi porció ivóvíz jut a meglevőből minden
                        hajóslegényre. Akik dohányt rágnak, azoknak nem kell víz. Eltart az a
                        megérkezésig; ellenben beszerzett az urak számára három kecskét meg három
                        agutit (afféle malacot).</p>
					<p>Hogy mennyire igazam volt, ezt már másnap bebizonyította a köd, mely hajónkat
                        meglepte. Olyan köd, amilyenről még londoni embernek sincs fogalma. A hajó
                        kormánypadjától nem lehetett a hajó orráig látni, s a kapitány csak
                        szótülkön át oszthatta a parancsokat.</p>
					<p>És amellett teljes szélcsend állott be. A vitorlák kókadtan csüggtek alá
                        rúdjaikról, s a hajó dülöngélt egyik oldaláról a másikra. A nap úgy
                        rémkedett a szürke égben reggeltől estig, mint egy rézkondér feneke.
                        Emlékeztetett az üres rézkondérra, melyből hiányzott a tokányhoz való
                        vagdalék. Mind a hat állatunkat elfogyasztottuk már. Egy hétig tartott a
                        nagy köd. De fogytán volt az ivóvíz is, a maradékot utalvány mellett
                        osztogatták. A szélcsendben csak a gőzgéppel lehetett előre hatolni, de az
                        is csak félerővel dolgozhatott a sűrű ködben, s amellett folyton kellett a
                        ködkürttel tutultatni nappal és éjjel, hogy szemközt jövő hajóba ne
                        ütközzünk. Éjjel-nappal égtek a lámpások árbocon, hajó orrán.</p>
					<p>Fogalmunk sem volt róla, hogy merre járunk.</p>
					<p>A nyolcadik napon estefelé egy monszun-fuvallatra felszakadt a sűrű tengeri
                        köd, s felhő-rétegek támadtak belőle az égen. Ezt az egész égkárpitot
                        lángvörösre festé a lemenő nap, s visszatükrözé a tenger, melynek felszíne
                        most már fodrosodni kezdett.</p>
					<p>– Még az éjjel megkapjuk a tifont! – mondá a kapitány, s kiadta a parancsot,
                        hogy a vitorlákat be kell göngyölíteni.</p>
					<p>Az egész mindenség égni látszott skarlátpirosban, lángvörösben. Csak a
                        nyugati láthatáron volt a tenger sötétkék, s ellentétet képezett a
                        bíborpalástjából vetkőződő nappal.</p>
					<p>Egyszer aztán megszűnt a nap vakító fénye.</p>
					<p>Tudjuk, akik valamit olvastunk az optikáról, hogy ez a megnagyobbodott
                        tűzveres égi gömb ott az éghatáron, melybe most már szabad szemmel
                        belenézhetünk, nem a nap maga, hanem annak a légkör által felemelt
                        csalképe.</p>
					<p>Most egyszerre egy különös tünemény lepett meg mindnyájunkat.</p>
					<p>Amint a napspektrum tűzkorongja a láthatárt érte, egy fehér felhő harapott a
                        szélébe, mely előrenyomult a naptányér közepéig, a felhőt lassan követte egy
                        sötét kúp, mely a tenger színvonalából látszott kiemelkedni, míg egészen
                        eltakarta a leáldozó napot.</p>
					<p>– Az ott egy előfok! – kiálta a kapitány, amint a nap letűntével a
                        látóhatáron jól kivehető lett a hegyes kúp. – Az ott a szárazföld!</p>
					<p>Ezt mindenki bizonyosra vette.</p>
					<p>Csak azt nem bírta senki elképzelni, miért marad meg az a fehér felhő a
                        kúpnak a csúcsán mozdulatlanul, se fel nem száll, se oldalt nem tér el róla,
                        és az alkony pírjától színt nem vesz föl, ahogy felhő szokta.</p>
					<p>– Ha ott előfok van, akkor tengeröböl is van – mondá a kapitány. – Jó lesz
                        odamenekülnünk a vihar elől.</p>
					<p>Azzal arrafelé irányoztuk a hajó futását, s teljes gőzerővel haladtunk
                        előre.</p>
					<p>Az időjóslat fényesen bevált. Annyiban fényesen, hogy én még soha annyi
                        mennykőhullást nem láttam, mint a bekövetkezett zivatarban. Valóságos tifon
                        volt. A szél fenékig fölszántotta a tengert, a hullámok az egekig dobálták a
                        hajónkat, s gyorsabban minden gőzerőnél hajtották a folyvást közeledő előfok
                        felé, melynek kúpjáról még az erős vihar sem bírta azt a rejtélyes felhőt
                        elszakítani.</p>
					<p>Egyszer aztán a tengerfenékmérő sekély vizet jelzett.</p>
					<p>– Zátony felé közelítünk! – kiálta a kapitány. – Le a horgonyokkal!</p>
					<p>Parancsa teljesítve lett.</p>
					<p>Akinek van egy kis képzelőtehetsége, az kitalálhatja, hogy micsoda mulatság
                        az: a tomboló vihar közepett egy horgonyra kötött hajó födélzetén, a
                        kötelekbe kapaszkodva teljesíteni a tengerész-szolgálatot.</p>
					<p>Engem azzal a feladattal bízott meg a kapitány, hogy kössem oda magamat az
                        övemnél fogva a gőzkürt kéményéhez, s folyton ismételjem a tutuló
                        bömböléseket, nehogy hegyibünk rohanjon valami más hajó. De ettől a
                        hivatalomtól nagyhamar felszabadított egy kolosszális hullámtorlat, mely
                        keresztülcsapott a födélzetünkön, behatolt a gépkamrába, kioltotta a kazán
                        tüzét, akkor aztán nem lehetett a gőzkürtnek tovább üvöltözni. Egy újabb,
                        még nagyobb hullámcsapás pedig féloldalra döntötte a hajónkat, az árbocaink
                        a tengert korbácsolták. Azt hittük, hogy el vagyunk veszve.
                        Hajótulajdonosunk a hajónk védszentjének oszlopát átkarolva tartá, s attól
                        kért segítséget.</p>
					<p>Én hiszek a védszentekben. Aki nem tud bennük hinni, csak jöjjön a tengerre,
                        ott majd megtanítják rá!</p>
					<p>Ennek a magas közbenjárásnak is tulajdonítom, hogy a zimankós viheder,
                        amilyen gyorsan jött, oly hirtelen el is vonult, s átegendte az eget a
                        vízontó fellegeknek, melyek majd zápor-, majd jégesőt zúdítottak alá. Hol
                        fekete, hol fehér sötétség töltötte be körös-körül a világot. Hajónk megint
                        helyreállt, s nekünk csak arra kellett vigyáznunk, hogy ki ne ugorjék
                        alólunk, mikor a horgonylánc visszarántja. Az eső eltartott hajnalig, akkor
                        egyszerre kitisztult az ég, a tenger is elcsillapult.</p>
					<p>Mi elbámultunk a látványon, mely előttünk állt. Egy mérföldnyire lehettünk
                        attól a kúptól, melyet meg akartunk közelíteni. Nem partvidék előfoka volt
                        az, hanem egy vulkán. Nem tűzokádó, hanem vízhányó (gejzír). Az a fehér
                        felhő a kúpján az égre lövellő gőz és lúg, mely öt oszlopra szakad; olyan,
                        mint egy legyező, a gőz folytonos felhőt képez fölötte, míg a vízoszlopok
                        tág ívben omlanak a hegy oldalaira alá. A középső vízoszlop azonban a
                        magasban koronát képezve, csaknem függőlegesen megy föl, és zuhan alá az
                        egekből. Ez nem hagyja magát még a vihartól sem félreterelni.</p>
					<p>Bámulatunkat azonban leginkább az kötötte le, hogy odafenn, a vulkán
                        kráteréhez közel, a tölcsér repedésének két szirtszakadéka közé beékelve,
                        egy vashajó tűnik elő, egész épségben, kéményestül, árbocostul:
                        távcsöveinken át még a propellert is kivehettük a hajó farán s a
                        kormányosbódét, mely üvegből volt.</p>
					<p>Hogy került fel ez a vashajó oda a hegytetőre, mely legalább kétszáz méter
                        magasságú lehet?</p>
					<p>Mi vitte oda?</p>
					<p>Mért maradt ottan?</p>
					<p>Vajon lakik-e benne valaki?</p>
				</div>
				<div type="chapter">
					<head>
                        A vashajó lakói
                    </head>
					<p>Még jobban meglepett bennünket az a tünemény, hogy a gejzír aljából egy
                        hatalmas forrás zuhogott elő, melynek árja sokáig megtartotta világos színét
                        a tenger sötétzöld hullámai között.</p>
					<p>„Hurráh! Ivóvíz!” – rivalltak a matrózok.</p>
					<p>A forrás nem gőzölgött, tehát a vizének hidegnek kellett lenni.</p>
					<p>Hogy egy forró vizet és gőzt okádó gejzír aljából hogy bugyoghasson elő hideg
                        víz, annak a rejtélyén hiába törtem a fejemet. Hiszen kémiai úton lehet
                        jeget előállítani – s a természet nagy kémikus. A híres jégbarlangokban
                        nyáron növekedik a jég, télen elfogy.</p>
					<p>– Hadnagy úr, hat legénnyel szálljon a középdereglyébe vizet tölteni!</p>
					<p>A kapitány parancsa nekem szólt.</p>
					<p>A középdereglyét azonnal vízre bocsátottuk, s három hordót
                        belehengerítettünk. A többi következik. Azzal elindultunk a part felé.</p>
					<p>De könnyebb volt azt a parancsot kiadni, mint végrehajtani.</p>
					<p>Alig haladtunk egy fonálnyira, amidőn utunkat állta a korallzátony.</p>
					<p>A legveszedelmesebb fajtája a zátonyoknak.</p>
					<p>A sziklazátony, a homokzátony messziről hírt ad magáról. Túlemelkedik a
                        hátával a tenger felszínén, a hab megtörik a szélein; de a korallzátony a
                        víz színe alatt bujkál. Azt egytrillió eleven állat építi, amely csak a víz
                        alatt él és működik. Szaporítja a faját, építi a várát: virág és féreg egy
                        személyben. Teremtő erővel bír; egész szigeteket alkot. De tenger alatti
                        építményeivel a hajósok legnagyobb veszedelme.</p>
					<p>A korallzátony mindenféle római betűt utánoz a tömeges alakulásban. A
                        természettudósok azt már kitalálták, hogy a korallféreg hogyan teremt
                        virágot, a virágból nemes kővé vált ágat, de azt még nem tudták kieszelni,
                        hogyan él tovább az a kő, hogyan vastagszik meg a törzse? Élő növény ez a
                        kő, mint a hársfa, hisz a törzsét már nem építi a teremtő féreg. Mikor egy
                        ilyen amfiteátrumba beletévedtünk a dereglyénkkel, alig tudtunk belőle
                        kitalálni, mikor észrevettük, hogy labirintba kerültünk.</p>
					<p>Nekem még tengerésznövendék koromban kedvenc tanulmányom volt a korallok
                        világa. No most alkalmam volt abban színről színre gyönyörködni. A tenger
                        vize kristálytiszta volt, a fenekéig lehetett látni. Körös-körül a
                        madreporák erdeje, sövénye, sziklalugasai, a vérpiros, rózsaszínű és fehér
                        íriszek, nemes korallok, a fekete antipathesek, a foszforosan világító
                        legyezősök. Egy tündérkert, aminőhöz hasonlót a szárazföld nem mutat föl. A
                        víz alatti fák minden ágán virág, mely él, mozog, nyílik, csukódik, s minden
                        virágban egy élő féreg, mely magának monumentumot s új petéinek bölcsőt
                        épít, mint ahogy a méh, a darázs építi a sejtet.</p>
					<p>Hát ez, így elnézve, merő gyönyörűség egy természetbúvárra nézve.</p>
					<p>Ámde a hajóslegények nem természettudósok, nekik semmi örömük nem volt a
                        szépséges korallokban, amik buján tenyésztek a vulkán körüli tengerben,
                        melynek vizét melegen tartá a vízokádó gejzír, s ez kell a korallnak.</p>
					<p>Megkísérteni a keresztültörést a korallzátonyon, ostoba bátorság lett volna:
                        okvetlenül megfeneklett volna a dereglyénk; nem is próbálkoztunk meg
                        vele.</p>
					<p>Azon törtem a fejemet, hogy miképpen tudott az a vashajó ezen a
                        korallzátonyon keresztül csak a partig is eljutni?</p>
					<p>A matrózok a szenteiket hítták segítségül. A tengerész nem káromkodik (amíg
                        vízen van).</p>
					<p>S csakugyan történt csoda az imádságainkra.</p>
					<p>Egyszer csak azt láttuk, hogy annak a barlangnak a szádájából, mely a gazdag
                        vízforrást zuhogtatja, egy csónak táncol elő, melyben egy emberi alak ül,
                        aki egy szál evezővel, két kézre fogva, irányítja a ladikját, amint ez a
                        zuhatagon keresztül a tengerbe alárohan. Egy kicsit elmerült, a zuhatag
                        átcsapott rajta, de azt fel sem vette; a zuhatag sodroma vitte előre, neki
                        csak irányt kellett adnia a lapáttal. Úgy látszott, hogy ő már jártas a
                        korallzátonyok tömkelegében. Felénk tartott. Jó félórába került míg a
                        dereglyénkhez ért.</p>
					<p>A csónakos messziről kiáltott ránk, spanyol nyelven:</p>
					<p>– Isten hozott, uram!</p>
					<p>Negrito volt, de a pápua-fajból. Testbőre olajbarna, de az arca piros; a haja
                        göndör, de csigásan fürtökben felálló, s az ajkán serkedő bajusz, ami a
                        feketének nincs – öltözete is volt: egy ing, mely nyakától térdéig fedte, de
                        az nem volt szövetből, hanem valami átlátszó anyagból, mely a testhez tapad.
                        Fókabendőből készül az; láttam olyat a pólai arzenál múzeumában; derékban
                        szíjjal volt átszorítva, s arról egy tülök csüggött alá, melybe egy kés volt
                        dugva. Csónakja fókabőrből volt, felül is betakarva, a bőr-födélen csak az
                        evezős számára volt nyílás, amit az a felemelt ingével betakart; a hullám
                        nem csaphatott be. Eggyel több rejtély, hogy kerül egy pápua a Cap Hoorn
                        közelébe? A Pápua-szigetek messze vannak ide. Majd megkapjuk a
                        megoldását.</p>
					<p>Amint a dereglyénkhez ért, elkezdett hozzánk beszélni, spanyol nyelven, mely
                        keverve volt olasszal.</p>
					<p>– A gazdám küldött hozzátok, hogy mutassak utat a zátonyon keresztül a nagy
                        forráshoz. Látott benneteket a vashajóról.</p>
					<p>– Köszönjük a barátságát. Hogy hívják a gazdádat?</p>
					<p>– Capitano.</p>
					<p>– De a családi nevén?</p>
					<p>– Más nincs. Csak egy Capitano van. A második gazdám a „Padrone”. A Capitano
                        fia a „Cadét”, a leánya a „Cara”, a Padrone fia a „Ruffo”, a leánya a
                        „Mestiza”, a Capitano felesége a „Donna”, a Padrone felesége a „Manola”. Így
                        szólítják egymást.</p>
					<p>– Hát téged hogy hínak?</p>
					<p>– Negrito.</p>
					<p>– No, az a fajod neve. De hát a bátyádat, öcsédet hogy nevezik akkor?</p>
					<p>– Nekem nincs se bátyám, se öcsém. Csak egy leánypajtásom van, azt úgy
                        hívják, hogy „Cava”.</p>
					<p>– Te nevezted el annak?</p>
					<p>– Én.</p>
					<p>– Talán karmol?</p>
					<p>– Sőt harap is.</p>
					<p>– Tehát csak ketten lakjátok színesek ezt a hegyvidéket?</p>
					<p>– Ez egy sziget.</p>
					<p>– S hová lett a többi rokonotok?</p>
					<p>– Azokat lesodorta a tenger, mikor azt a vashajót feldobta a hegy tetejére,
                        ahol ott ragadt.</p>
					<p>– Te emlékezel arra?</p>
					<p>– Én meg a Cava.</p>
					<p>– Ti ketten hogy maradtatok meg?</p>
					<p>– Mikor a tengert láttuk közeledni, felkapaszkodtunk egy kókuszfára,
                        elbujtunk a levelei közé; a tenger keresztülcsapott rajtunk; búvárok
                        vagyunk; nem fulladtunk bele; ott talált bennünket a Capitano; addig éltünk
                        a kókuszdiókból.</p>
					<p>(Tehát a vashajót a tenger vitte oda fel. De mi zúdította fel a tengert oly
                        képtelen magasságra?)</p>
					<p>(Majd megkapjuk erre a felvilágosítást. Hátha megfordítva volt? A föld
                        süllyedt alá?)</p>
					<p>A Negrito még többet is elmondott.</p>
					<p>– Azelőtt tűzokádó volt az a hegy; amióta a tenger beleomlott, vizet okádik;
                        azóta vannak itt a part körül a korallzátonyok, a forró víztől, ami a
                        tengerbe omlik.</p>
					<p>– S hogyan tudsz te a csónakoddal keresztülvádolni a korallzátonyon?</p>
					<p>– Nagyon könnyen. A forrás vize édes. A korall édesvízben nem tenyészik,
                        hideg vízben. Annak tengervíz kell, keserű, meleg. A barlangból édesvíz
                        ömlik alá, s az messzire elfut a tenger vizében. Én a markommal vizet
                        merítek, megkóstolom; ha édes, akkor evezhetek előre, ott nincs korall, a
                        víz elvezet a zátonyon keresztül. Ti magatok is rátaláltok az édesvíz
                        folyása mentén a járható útra.</p>
					<p>(Mennyit tanulunk mi ettől a vadembertől!)</p>
					<p>Én meg akartam jutalmazni a derék fickót, s egy dollárt nyomtam a
                        markába.</p>
					<p>Vigyorogva forgatta meg a tenyerében.</p>
					<p>– Mi ez? Ilyet mi nem viselünk a nyakunkban. – S azzal előhúzott az inge alól
                        egy zsinórra kötött solarium-csigahéjat, mely remeke a tenger alatti
                        ötvösművészetnek, csupa gyöngyből és aranyból összerakva. „Ez sokkal szebb.”
                        Abba a csigahéjba volt bedugva egy összegöngyölt tincs: hihetőleg a Cava
                        kitépett haja.</p>
					<p>Azzal az ezüstpénzt odaadta a kormányosunknak.</p>
					<p>Aztán büszkén fölemelte a fejét.</p>
					<p>– Engem nem azért küldött a gazdám, a Capitano, hogy ti adjatok nekünk, hanem
                        hogy mi adjunk tinektek. Ő kínál tinektek tíz toklyót és tíz süldőt, csak
                        küldjetek fel érte.</p>
					<p>– Köszönjük szépen. Megadjuk az árát.</p>
					<p>– Árát? Mi az?</p>
					<p>– Hát fizetség.</p>
					<p>– Arról mi nem tudunk semmit. Mi adunk tinektek, mert nekünk van, s ti
                        elveszitek, mert nektek kell.</p>
					<p>(Dicső kereskedelmi elv! Ha az egész világon elfogadnák!)</p>
					<p>„Én adok neked, mert nekem van,
                            s te elfogadod, mert neked kell.”
                    </p>
					<p>(Hogy meg volna ezzel oldva minden szociális kérdés!)</p>
					<p>Ezeknél az embereknél a pénz nem érték. Valami mással lehetne megjutalmazni a
                        szolgálatát, aminek hasznát veheti.</p>
					<p>Volt egy igen kedves késem: angol acélpengéjű bowie-knife, azzal kínáltam meg
                        a Negritót.</p>
					<p>A kezét sem nyújtotta érte.</p>
					<p>– Nem kell az nekem. Van énnekem ennél különb késem. Azzal kihúzta a
                        kecskeszarv-tokjából a kését, odanyújtotta nekem, hogy nézzem meg.</p>
					<p>A bámulat fogott el; annak az arasznyi hosszúságú késnek a pengéje egyetlen
                        darab nemesopálból volt; az éle, mint a borotva, három centiméter széles,
                        másfél centiméter vastag igazi drágakő, a szivárvány minden színeiben
                        játszó, amihez hasonlót csak a bécsi múzeumban látni, a Mária Terézia
                        opálját; csak a fogantyúja végén fajult el a kés anyaga hárlekinné. Ez egy százezreket érő kincsdarab. Magamforma szegény
                        ördögnek elég volna egy ilyen stufa egész életére.</p>
					<p>– Hol vetted te ezt? – kérdém a Negritótól.</p>
					<p>– Magam vágtam ki a sziklából.</p>
					<p>– S van ott még több is?</p>
					<p>– Egy egész barlang tele ilyennel.</p>
					<p>– S eljuthatnék én abba a barlangba? (Engem már a kapzsiság démona lepett
                        meg.)</p>
					<p>– Eljuthatsz, ahogy én eljutok.</p>
					<p>– Mikor?</p>
					<p>– Hahó, señor, ahhoz idő kell. Itt akarsz maradni a hajódról?</p>
					<p>– Hogyan? Mennyi ideig?</p>
					<p>– Amíg a fókák megjönnek.</p>
					<p>– Mire valók ehhez a fókák?</p>
					<p>– Majd elmondom. Sok szó kell ahhoz. Most jertek utánam, hadd vezesselek a
                        forráshoz.</p>
					<p>Azzal eltaszította a kis ladikját a dereglyénktől, s egy pár evezőnyomással
                        elénk kerülve, elkezdett a korallzátonyon keresztül bennünket pilótázni.</p>
					<p>Micsoda tündérkerteken haladtunk keresztül! Néhol ötven méternyi mélységet
                        töltöttek be a mindenféle fajtájú korallok. De jó, hogy ezt a tengerfeneket
                        nem látja a hajótulajdonosunk, mert ha ezt meglátná, a tengerbe dobálná a
                        liszteszsákjait. Valamikor nápolyi korallszedő hajós volt, a legkegyetlenebb
                        azok között, akik csak gályarabokból toborozzák a matrózaikat (más ki nem
                        állja a korallhalász-hajón a szolgálatot), s itt ütne tanyát a korallok
                        birodalmában. Lám, már engemet is fogva tart az opálbarlang varázsló
                        káprázata.</p>
					<p>Ejh! Bolondság! Verjük ki fejünkből! Tengerészek vagyunk, kétszersült a
                        kenyerünk. Szegény kenyér, de becsületes.</p>
					<p>A Negrito kalauzolása mellett eljutottunk a forráshoz, mely egy roppant
                        sziklahasadékból omlott alá. Legelőször is teleittuk belőle magunkat.
                        Jéghideg volt a víz.</p>
					<p>Azután hozzáfogtak a hajóslegények a tonnák megtöltéséhez.</p>
					<p>Kormányosunk azt mondá, hogy a pilóta utasítása után ő már visszatalál a
                        zátonyon keresztül a hajóhoz, ahonnan még többször fognak a forráshoz jönni
                        üres hordókkal.</p>
					<p>– S aztán, ha elég vizet raktatok föl, akkor jöjjetek majd fel a vashajóhoz,
                        a toklyókat, süldőket átvenni – mondá nekik a Negrito. – Én addig felvezetem
                        a señort a Capitanóhoz.</p>
					<p>Illett is a nagylelkű gazdánál tiszteletemet tennem, aki mindent ingyen ád,
                        ami nekünk kell.</p>
					<p>Kíváncsi voltam valamit megtudni.</p>
					<p>– Te ezen a forráson keresztül bukkantál elő a csónakoddal; honnan indultál
                        el?</p>
					<p>– Onnan a hegytetőről. Mindenféle földalatti barlangokon keresztül. Azokba
                        ömlik a gejzír vize.</p>
					<p>– Hogy nem főttél meg abban a forró lúgban?</p>
					<p>– Valamennyiben meg kellene főni az embernek, oly gonosz; de az az egy ott a
                        középen jó lélek. Annak a dereka egyenesen dagad föl az égbe; olyan, mint
                        egy pálma, kiterjesztett leveleivel. Az nagyon magasra felmegy. A Capitano
                        azt mondja, hogy ott már hideg van; olyan hideg, hogy a víz jéggé válik. A
                        Capitano járt az égben is; hajóval; – de nem ezzel a vashajóval. Mire
                        visszahull a víz az égből az én barlangomba, már akkor hideg.</p>
					<p>Engem meglepett a Negrito természetes beszéde. Ezt már tanították. Bizonyosan
                        a gazdái. Hány év óta?</p>
					<p>Meg akartam tudni, mióta van együtt velük.</p>
					<p>– Mennyi idős vagy?</p>
					<p>Erre széthúzta a száját, s behunyta a szemeit. Az asztronómiai időszámítás
                        nem tartozott a tudományai körébe.</p>
					<p>– Hát mikor az a nagy veszedelem volt, hogy a tenger felmászott a hegyre,
                        mind a ketten gyerekek voltunk; én is, a Cava is, akkor ő szeretett engem s
                        én haragudtam őrá, most már én szeretem őtet s ő haragszik énrám.</p>
					<p>Na már ennél pontosabb anyakönyvi kimutatást nem lehet kívánni. Azóta
                        tizenkét év múlhatott el eszerint. A Negrito lehet tizenhét éves, a Cava
                        tizenhat.</p>
					<p>– De mármost hogyan fogsz visszatérni a csónakoddal?</p>
					<p>– Úgy, hogy a csónakot a hátamra veszem, s úgy megyek fel a kapaszkodón a
                        hajóig. Csak te gyere utánam.</p>
					<p>S azzal kiszedte csónakjából a szétfeszítő bordákat, a bőrt
                        összegöngyölítette, s szíjjal átszorítva, könnyedén a vállára vetette. Nem
                        volt az nehéz.</p>
					<p>A kormányost ott hagytam a matrózokkal a forrásnál, s magam elindultam a
                        Negrito nyomában.</p>
					<p>Nemsokára ráakadtunk a feljáratra.</p>
					<p>Ráismertem a kőzetre: lávatalaj volt. Mintegy harminc méternyi megkövesült
                        lávafolyam húzódott végig a vulkán tölcsérétől a hegy lábáig és még messze a
                        tengerbe. A part közelében látható volt egy vasmacska, két alsó lapátja
                        mélyen elmerülve a megkeményült lávában. A fogantyújába akasztott lánc
                        felnyúlt egészen a hegytetőn fekvő vashajó hátuljáig, megfeszülve, mint egy
                        ideghúr, erősen.</p>
					<p>Micsoda elemi erőnek kellett annak lenni, mely azt a vashajót oda a magasba
                        fellódította, s ezt a horgonyra kötött láncot így egyenesre
                        kifeszítette.</p>
					<p>Most az a kifeszített lánc szolgál kapaszkodó támaszul a lépcsősoron
                        felhaladónak. Egy hosszú sor grádics van vágva a lávatömegbe a horgonytól
                        föl a vashajóig.</p>
					<p>– Nagy munka lehetett ennek a grádicsnak a kivágása – mondám a
                        Negritónak.</p>
					<p>Elismerte, hogy az volt.</p>
					<p>Amint fölfelé haladtunk, újabb meglepetés várt rám. Jobbról-balról széles
                        lonkák (escarpe) voltak a lávatömegbe vágva, amilyen széles az volt, és
                        minden lonka átalakítva gyümölcsös-, virágoskertté. Valóságos
                        Semiramis-kertjei voltak azok. A láva a legkedvezőbb talaja a növényzetnek.
                        Mindig nagy kedvelője voltam a természettudománynak. Fiumei iskolánk
                        könyvtára gazdag az egzotikus plántákról írott képes munkákban. Valamennyi
                        fának és cserjének, még a gumós virágoknak is tudtam a nevét.</p>
					<p>Az ott a kornaró-pálma, akkora fürtökkel, hogy két
                        embernek dolgot ád rúdon elcepelni; mellette az algarobo fűszeres zamatú szilváival, tövében a bixa-virág lilaszín máktokjaival, a lonka védfalára kifeszítve a
                        citromtermű huitoch. Sövényét képezi a bossia Parkii, melynek diógyümölcse vajat rejt a héja
                        alatt.</p>
					<p>Az átellenes lonkán találom az aguamielt, melynek
                        derekából a mámorító italt, a pulkotcsapolják, meg
                            a kupuasszut kakaó-tobozaival, az onguriát függő dinnyécskéivel, a solpichront tyúktojást mímelő gyümölcsökkel rakva, az ananászt paradicsom alakú gerezdes bogyóival,
                        cserjéket a narancstermő coyaviérből, a földön
                        elterülő pikkelyes paszték dinnyéket, az aracachát, s amellett a kávéfákat, narancscsemetéket,
                        aranyalmákkal megrakva, fügefákkal vegyest. És azt a tömérdek tropikus
                        virágot, amiket illusztrált munkákból tanultam ismerni és bámulni. Most mind
                        elém jöttek. Gazdagság van itten!</p>
					<p>És mindez egy újabb rejtély volt előttem.</p>
					<p>A felemlegetett növények nagy része nem amerikai. A legtöbb Japánban, Kínában, Kelet-Indiában, Afrikában otthonos; onnan
                        hozták ide. Kicsoda? Annak hatalmas embernek kell lenni, sokat utazottnak,
                        képzett természettudósnak és otthonról gazdagnak.</p>
					<p>Talán megtudhatok valamit a Negritótól.</p>
					<p>– Ki alkotta ezeket a szép kerteket?</p>
					<p>– Hát ki más, mint a Capitano, meg a Padrone a saját két kezükkel. Ők vágták
                        ki ezt a fekete követ, ők aprózták fel, ők ültettek bele magot. Ez az ő
                        mindennapi munkájuk.</p>
					<p>– Hát te nem segítettél nekik a munkában?</p>
					<p>– Soha! Dolgozni? Azt én nem szeretem. Ezek az én kicsi kezecskéim nem arra
                        valók, hogy kapanyélen feltörjenek. Én csak hálóval és szigonnyal tudok
                        bánni: halász vagyok. A matamátát is meg tudom ölni,
                        a nagy tekenősbékát, aminek hosszú orrmánya van, amivel üt, aztán csak a
                        kész gyümölcsöt szedem le a fáról, s az ignamét a
                        földből, ami olyan, mint a tenyerem, öt ujja van, nyersen is jó, sülve még
                        jobb, úgy vagyok én itt, mint Ádám a paradicsomban.</p>
					<p>Meglepett ez a szó.</p>
					<p>– Hát tudsz te valamit Ádámról meg a paradicsomról?</p>
					<p>– Hogyne? A Donna sokszor összegyűjt bennünket a hajón, s egy nagy könyvből,
                        amit ő szentírásnak nevez, felolvas előttünk igen szép történeteket. Onnan
                        tudom, hogy az angyal kikergette az első embereket a paradicsomból.
                        Gondolom, hogyan történt. Ahogy itt minálunk. Az angyal rázúdította a
                        tengert a paradicsomra, s leseperte az embereket róla. Mért nem tett Ádám
                        úgy, mint én: kapaszkodott volna bele egy kókuszpálmába. És aztán fejéhez
                        vágta Ádámnak az angyal: „Fáradságos munkával egyed a te kenyeredet!” De jó,
                        hogy én ezt nem hallottam. Most én vagyok az Ádám a paradicsomban.</p>
					<p>– Hát itt nem dolgoznak?</p>
					<p>– De bizony dolgoznak, ahányan csak vannak. A Cava kendert áztat, tilol,
                        gerebenez, a Mestiza fonálnak sodorja, a Donna megszövi osztovátán, a Cara
                        ruhát varr belőle, a Kadét vadászik, a suhanc birkát fej, sajtot készít, a
                        Manola őröl, süt, főz; a Capitano meg a Padrone kapál, arat, csépel; csak én
                        magam nem dolgozom.</p>
					<p>Nem nevetett hozzá.</p>
					<p>Ha pápua nevet, akkor már dühös.</p>
					<p>Próbát akartam tenni, hogy csakugyan pápua-e? Hosszú tengeri útjaimban
                        unalomból a vadak nyelveit tanulmányozgattam. Olvastam Baer munkáját a
                        pápuákról: több szólam megragadt az emlékemben. Egynehány szót
                        megkockáztattam a Negritóhoz. Az ijedten fordult felém, s tiltakozó
                        sziszegést hallatott.</p>
					<p>– Ssss! Ez a mafórok nyelve.</p>
					<p>– Kik azok a mafórok?</p>
					<p>– Akik elől az apáink elmenekültek a szigetjükről egész idáig, mikor már
                        nagyon kevesen voltak.</p>
					<p>– Hát a többi hová lett?</p>
					<p>– Azokat megették a mafórok.</p>
					<p>– Miért?</p>
					<p>– Mert más nyelven beszéltek, mint ők.</p>
					<p>Ime, milyen praktikus megoldása a vitás nyelvkérdésnek. Megenni azt, aki más
                        nyelven beszél. Azt hiszem, hogy nem messze vagyunk már ettől a
                        megoldástól.</p>
					<p>Valami tépelődésem volt.</p>
					<p>Nem titkolom, hogy vallásos érzelmeim vannak: abban neveltettem az apám
                        házánál, s a tengerészeti akadémiában. Tisztelem szent Kristófot, aki a
                        bambino Jézust átvitte a tengeren, és szent Flóriánt, aki a tüzet eloltja;
                        amulettet viselek, s szentelt barka van tűzve a függő ágyam fölé. A Negrito
                        mondásából azt értettem meg, hogy a Donna a bibliából olvas fel a
                        családjának, cselédeinek, és hogy sertéshússal élnek, tehát keresztények.
                        Azt kérdeztem a Negritótól:</p>
					<p>– Meg vagytok ti keresztelve? Te meg a Cava és a Capitano, meg a Padrone
                        gyermekei?</p>
					<p>– Hogyne volnánk? Mindennap megkeresztel bennünket a gejzír kétszer: mikor
                        kijövünk a hajóból, meg mikor bemegyünk.</p>
					<p>Ez hát nem érti azt, hogy miről van szó.</p>
					<p>Akik ezen a szigeten születtek, azokat nem keresztelték meg: azért nincsen
                        nevük.</p>
					<p>Egy ötletem támadt.</p>
					<p>Annak az anyának, aki a hozzátartozói előtt a szentírást olvassa, bizonyosan
                        örülne a lelke, ha kedvesei részesülnének a szent szakramentomban.</p>
					<p>A mi hajónkon van egy szerzetes, mint minden dél-amerikai hajón. A
                        matrózoknak gyóntatás kell.</p>
					<p>„Mi adunk tinektek, ami nekünk van, s ti elfogadjátok, mert nektek kell.”</p>
					<p>Elhozom nekik a szerzetesünket a hajóról. Ezt fogom felajánlani. Tudom, hogy
                        örülni fognak neki. (Tiltakozom a gúny ellen.)</p>
					<p>Még egyéb is jutott eszembe.</p>
					<p>A Negrito azt mondta, hogy a Kadét vadászik.</p>
					<p>Mi lehet ez ismeretlen szigeten egy vadászra nézve becsesebb, mint a
                        lőpor?</p>
					<p>Az bizonyosan volt elég a vashajón, mikor idekerült; de most már fogytán
                        lehet. Lőport fogok ajánlani a gazdának viszonzásul. „Mi adunk, mert nekünk
                        van, ti elveszitek, mert nektek kell.”</p>
					<p>Elővettem tarsolyomból a revolveremet:</p>
					<p>– Tudod, mi ez? – kérdezém a Negritótól.</p>
					<p>– Nem én.</p>
					<p>– Ez egy olyan fegyver, aminek a billentyűjét ha megrántom, tüzet lövell ki,
                        nagyot durran, s egy embert megöl.</p>
					<p>– De hát minek ölnél te meg egy embert? Meg akarod enni?</p>
					<p>– Hát te nem tudod, hogy mi a lőfegyver?</p>
					<p>– Sohasem láttam.</p>
					<p>– Hát a Kadét mivel vadászik?</p>
					<p>– Nyíllal, kelevézzel, bumeranggal.</p>
					<p>– Ágyú, mozsár sincs a hajón?</p>
					<p>– Mi az?</p>
					<p>– Nagy gömbölyű rézhenger, nagy lyukkal a közepén.</p>
					<p>– Ó, ó, ó! Olyan van. A konyhában. Abban töri a Manola vassúlyokkal a sárga
                        magot. (Talán kukoricát?)</p>
					<p>Tehát ezek a mozsarat kölyűnek használják!</p>
					<p>Mentül közelebb jutottunk a vashajóhoz, annál érthetetlenebb lett előttem ez
                        a mesés valóság. Ez a hajó legalább nyolcszáz tonnás. És csak két férfi
                        lakik rajta: egy kapitány meg egy kormányos. Hisz ezen kellett lenni egy
                        fűtőnek, egy gépésznek, egy segédkormányosnak és nyolc matróznak. Hát azok
                        hová lettek? Ezt már nem kérdezhettem meg a Negritótól.</p>
					<p>Kilátás nem kínálkozott a lépcsőzetről. Kétoldalt a tátongó sziklahasadék,
                        melyen a láva keresztültört, s melynek vápája közé a vashajó oda volt
                        szorulva, feneke élével mélyen belefúródva a lávatalajba. A hajó csaknem
                        fekmentesen állt, kevéssé előredűlve hosszában, úgyhogy végig lehetett a
                        födélzeten látni. A hajó orra ketté volt hasadva, a nevét viselő szobormű
                        hiányzott róla, azt bizonyosan akkor vesztette el, mikor a lávába
                        belefúródott. Ott egy tág nyílás maradt. Alig száz méternyi közelben volt a
                        vízhányó krátere, mely öt ágra szakadó vízoszlopait magasra lövellte; a
                        középső, tonnavastagságú vízsugár egyenesen fel az égbe, ahol felhőkoronát
                        képezett, melyből folyton zuhogott alá a zápor körös-körül. Egy hatodik
                        vízsugár azonban csaknem egyenes vonalban süvöltött a hajó felé, s
                        beleömlött annak a széthasadt elejébe, amelyen át végigözönlött a hajó
                        belsején, hátul a szivattyúnyíláson kitódulva, ahonnan egy természet alkotta
                        árkon át lezuhogott a tengerbe. Ez a százfokú meleg vízsugár folyton melegen
                        tartotta az egész hajót.</p>
					<p>A hajó oldalán vaslépcső vezetett föl a födélzetre. Azon lehetett
                        felkapaszkodni, a vasrúdba fogózva.</p>
					<p>Azt már a távcsövemmel is kivettem, most közelből láttam, hogy a hajó
                        hátulján levő kormányos-bódé vastag, hajlított üvegből van, gömbölyű
                        tetővel; a bejáró ajtaja is tükörüveg.</p>
					<p>A lépcső feljárójától a kajüt gádoráig egy kátrányos ponyva volt vasrudakra
                        baldachinul kifeszítve. Ez arra szolgált, hogy a gejzír felhőiből szüntelen
                        zuhogó záport felfogja.</p>
					<p>A kajüt bejáratánál várt reám a Padrone. Kitalálhattam az alakjáról, a
                        viseletéről, hogy ő a hajdani kormányos. Tengeri vidrabőr-zekét viselt,
                        alatta gyapjúujjast, veres gyapjúövet, csíkos vászonbugyogót és facipőket.
                        Arca himlőhelyes volt, sűrű, göndör szakállal körítve, mely valamikor veres
                        lehetett, míg meg nem szürkült. A haja is göndör volt és sűrű, veresre hajló
                        szürke. A bajusza le volt borotválva. Kurta fapipa volt az agyarára
                        szorítva, amit a világért ki nem vett volna a szájából. Valamit dörmögött
                        hozzám, amiből azt kellett megértenem, hogy a Capitano szívesen lát.
                        Megmagyarázta ezt cselekedettel, kinyitva előttem a kajütgádor ajtaját, és a
                        csigalépcsőre mutatva. Ellenben a hátam mögött settenkedő Negritónak
                        érthetően kiadta az utasítást a facipővel, mire az eltűnt a gépház
                        lejárójában.</p>
					<p>Én a vas csigalépcsőn lelépkedve, benyitottam a szemközt talált ajtón. Az a
                        hajószalonba nyílt, melynek négy gömbölyű ablaka volt mind a két oldalán. A
                        hajó egész az ablakokig túl volt emelkedve azon a sziklarepedésen, mely
                        fogva tartá. Bútorzata a szokott hajóskényelemnek felelt meg.</p>
					<p>Három alakot láttam magam előtt: egy férfit, egy nőt és egy leányt.</p>
					<p>A férfi elém jött.</p>
					<p>Magas, erőteljes alak volt, hosszú, szürke szakálláról ítélve, ötvenéves.
                        Szemei szelídek voltak, szürkések; de az ajkai körül valami gunyoros vonás
                        incselkedett. Ruházata tengerészblúz volt, kigombolva, melynek gomblyukába
                        síp volt akasztva. Gyapot-övéből óralánc csüggött alá.</p>
					<p>Kordiálisan nyújtá elém kezét, és kétszer is megszorítá. (Erős inú, kérges
                        tenyere volt.)</p>
					<p>Én megmondtam neki a nevemet, aminek hallására az arca földerült.</p>
					<p>– Ah ön magyar? Legyen üdvözölve!</p>
					<p>Spanyolul szólt.</p>
					<p>Én szintén spanyolul mondám el neki idejövetelem okát. Eljöttem megköszönni
                        azt a nagylelkűséget, hogy hajósnépünknek toklyókat és süldőket
                        ajándékozott.</p>
					<p>– Szót sem érdemel. Ez vendégszeretet. Az ön hazájában ezt jól ismerik.
                        Akinek van, az tartozik adni.</p>
					<p>A spanyol beszédbe itt-ott olasz szavak is vegyültek. Azzal karon fogott, s
                        odavezetett a feleségéhez, akinek bemutatott.</p>
					<p>A Donna akkor fejezte be a toalettjét, ami abból állt, hogy a mezítelen
                        lábaira felhúzta a cipőt. A Donna ugyanis azzal foglalkozott, hogy egy
                        szövőszéken vásznat szőtt, s a takácsosztováta lábitóit mezítelen lábbal szokás nyomkodni.</p>
					<p>A Donna harmincéves lehet. Minerva-alak, szoborszerű bájakkal, szőke haja a
                        feje körül csavarva, dús fonadékban. Arca hosszúkás, halavány, szemöldei
                        sűrűek, szemei sötétkékek, ajkai finom metszésűek, állán és két orcáján
                        szépséggödröcskék: egész megjelenésében van valami fenséges, de mégis
                        bizalomgerjesztő.</p>
					<p>Kezét nyújtá, amit én megcsókoltam. Szép fehér, síma kéz volt, rózsaszín
                        ujjakkal, amik még nedvesek voltak a vetélőtül.</p>
					<p>– Ne legyen ön meglepetve, hogy engem ilyen munkában lát. Mikor hajóra
                        szálltunk, hosszú útra készen, én arra kértem a férjemet, hogy nekem pianínó
                        helyett állíttasson be a szobámba egy szövőszéket, az nekem nagyobb mulatság
                        lesz, mint a zongorázás, és még praktikus haszna is lehet.</p>
					<p>A Donna is ugyanazt a zsargont beszélte, de nála már több volt az olasz szó,
                        mint a spanyol. Így is megértettem.
                    </p>
					<p>– Ez nem divat, ugyebár, az önök Európájában? – mondá a Donna, piros ajkait
                        nevetésre nyitva. Gyöngysor fogai voltak.</p>
					<p>– Azt hiszem, hogy az európai férjek nem bánnák, ha divattá válna, hogy a
                        nejeik szobájában az acélhúrok helyett a nyüstőket hallanák pengetni.</p>
					<p>A Donna erre bemutatott a szalonban levő harmadik alaknak.</p>
					<p>– A leányom.</p>
					<p>Cara kisasszony egy motolla előtt ült és csivélt. Ez a
                        szó azt teszi takácsnyelven, hogy a rokka orsójáról a fonalat egy kurta
                        nádcsőre átgombolyítják, amelyet aztán a vetélő
                        csónakjába illesztenek.</p>
					<p>– Nem hagyhatja abba a dolgát – magyarázta a Donna –, mert a fonál összeugrik
                        a csivén.
                    </p>
					<p>Engem a bámulat ragadott el. Még soha ilyen csodálatos képmását nem láttam
                        egy anyának a leányában, mint ezt. Ugyanazok a szemek, ajkak, szemöldök, még
                        a szépséggödröcskék is az arcon. Csakhogy az a földi mintakép, ez pedig az
                        égi képmás. Eszményképe egy angyalnak. Olyan tisztaságot sugárzó halavány
                        arc. Langos haja homlokon át volt kötve rózsaszín szalaggal.</p>
					<p>A leány nyájas mosollyal bólintott felém, mutatva, hogy dologban van: nem
                        adhat kezet.</p>
					<p>Még egy negyedik alak is jött be a terembe: azt nem mutatták be. Barnapiros
                        arcáról s vörhenyeges hajáról kitalálhattam, hogy az a Mestiza. A Manola és
                        a Padrone leánya. Azé volt a kerekes guzsaly, melynek orsójáról a fonalat
                        legombolyíták.</p>
					<p>A Donna félrevonta a Mestizát, s valamit sugdosott a fülébe. Aközben felém
                        tekingetett, amiből ki lehetett találnom, hogy utasításokat ad neki a Donna
                        a Manola számára, hogy vendég érkezett, aki magyar, abból a szakácsné meg
                        fogja érteni, hogy mi a feladata.</p>
					<p>A Capitano ezalatt kilépett az ajtón, s elég fennhangon osztá a parancsot a
                        Padronának, hogy menjen le a hajóslegényekhez, s vezesse el őket a tanyára,
                        ahol a birkanyájak, sertéskondák legelnek, s szolgáltassa ki nekik a
                        felajánlott vágómarhákat.</p>
					<p>A Cara ezalatt elvégezte a csivilést, elszakította a fonalat, beillesztette a
                        csivét a vetélőbe, s aztán egész szakértőleg megmagyarázta nekem, hogy
                        micsoda előnyei vannak a Jacquard-féle szövőgépnek a gyorsvetélő által, mely
                        az ostorral működik, s megmutatta nekem egész
                        gyermeteg bizalommal a már kész szövetet, mely mindenféle színű
                        gyapjúfonalból készült. Ez meglepetés lesz az apa számára.</p>
					<p>– Bizonyosan a neve napjára – mondám én.</p>
					<p>– Névnap? – kérdé a kisleány. – Azt mi nem ismerjük, nekünk nincs nevünk.</p>
					<p>(Ezt akarok én nektek hozni éppen.)</p>
					<p>Indítványom készen volt a fejemben. Kérdés csak az, hogy miként tudom
                        napirendre hozni.</p>
					<p>A Capitano és a Donna közbeléptek. A kedves gyermek az anyja vállára
                        támaszkodott két kezével.</p>
					<p>– Önöket a vihar verte ide? – kérdé a Capitano.</p>
					<p>– A vihar és a köd.</p>
					<p>– A köd ez időszakban rendesen beköszönt minálunk.</p>
					<p>– Európai hajók azért kerülik ezt a tengervidéket.</p>
					<p>– De még inkább a tengerünket ellepő korallzátonyok miatt. Sok év óta ez az
                        első hajó, mely láthatárunkon megjelenik. Ezt is a tifon verte ide.</p>
					<p>– És én örülök ennek a balesetnek. Egy paradicsomot tanultam megismerni a
                        tengerpuszta közepén. Micsoda pompás kertek emelkednek fokonkint egymás
                        fölé, amíg az ide vezető lépcsősoron felkapaszkodunk. Európa összes
                        díszkertei nem mutatnak fel hasonló pompát.</p>
					<p>Azzal felszámláltam elragadtatásom tárgyainak botanikus neveit: a Nudulariumot, Quesneliát, Uriescat, Trixist,
                            Heliconiát és a többi pompás virágokat, aminőkről európai kertész
                        nem is álmodik.</p>
					<p>Mind a Capitano, mind a Donna arcán a megdöbbenés kifejezése mutatkozott.</p>
					<p>– De hát honnan ismeri ön a neveit ezeknek a növényeknek? – kérdé a
                        Capitano.</p>
					<p>– A fiumei tengerészeti akadémia növendéke voltam. A könyvtár bővelkedik
                        ritka irodalmi remekekben. Azok között találhatók az Itinera Principum Koburgi. Meg a Cariudo vadászatai négy világrészben. Ezek voltak az én kedvenc
                        tanulmányaim. Az itteni lonkás kertekben felismertem azokat a csodaszép
                        virágokat, amit a könyvekből megjegyeztem. Némelyik a Koburg Ferdinánd, másik a Koburg Fülöp nevét viseli. Azok messze világrészből származhattak
                        ide.</p>
					<p>A Capitano és a Donna egymásra néztek. Megdöbbenés volt a tekintetükben. A
                        Capitano begombolta szétnyitott kabátját állig.</p>
					<p>Hanem a következő percben felállt a helyéről, s odalépett hozzám, vállamra
                        tette a kezét.</p>
					<p>– Kollégák vagyunk, tegezzük egymást, tengerészek módjára.</p>
					<p>Köszönettel fogadtam e lovagias ajánlatot.</p>
					<p>– Te szakavatott botanikusnak látszol. Bizonyosan feltűnt előtted, hogy ezek
                        a tropikus növények messze földről kerültek erre a vulkáni szigetre. Fel
                        foglak erről világosítani. De menjünk át az én szobámba. Nőm tud mindent, s
                        leányomnak nem kell megtudni semmit.</p>
					<p>A nejére nézett, mintha helybenhagyását várná. A Donna bólintott a fejével, s
                        halkan mondá:</p>
					<p>– Hiszen magyar.
                    </p>
					<p>Jól esett ez a szó.</p>
					<p>Tehát van még eset rá, hogy a nacionálém enyhítő
                            körülményül szolgál rám nézve.</p>
					<p>De mielőtt a termet elhagyhattuk volna, nagy robaj hangzott a lejáró
                        csigalépcsőn, s ajtóstul rohant be rajta egy új alak, kinek egész
                        megjelenéséből rögtön kitalálhattam, hogy ő a Kadét,
                        a Capitano fia. Vadászöltöny volt rajta, fején vadpávabőr-süveg, vállán
                        tegez, hátán puzdra, nyilakkal, karjain, lábszárain bő gyolcsruha lobog,
                        amit a magyarok borjúszájú ingnek, gatyának neveznek úgy maguk között, lábfejét mokaszin takarta,
                        kezében a vadászzsákmányt lógatta: egy fekete hattyút.</p>
					<p>– No, végre megkaptam! Sokáig lestem rá. Derék egy példány!</p>
					<p>Szénfekete volt a hattyú tolla, kárminpiros az orra és a szemei körülete;
                        csak a begyén voltak fehér sávok.</p>
					<p>A Kadét az apja fiatalkori képmása lehetett arcban és a szemek kifejezésében,
                        de alakja az anyjára hajazott: csupa ideg, ín és izom; a haja is szőke volt,
                        göndör csigákban válláig omló. Alakja férfié: tizenhat évesnek látszott; de
                        az arca elárulta, hogy még gyermek, nem több tizenegy évesnél.</p>
					<p>Milyen öröme volt a vadászati diadala fölött! A húga szemrehányást tett
                        neki.</p>
					<p>– Milyen szép állat! Hogy tudtad megölni?</p>
					<p>A Kadét megcirógatta a leány arcát.</p>
					<p>– Neked fogok a bőréből csinálni pompás gallérkát.</p>
					<p>Erre a leány arca mosolyra derült.</p>
					<p>Észrevette ezt a Capitano: a szakállába dörmögve.</p>
					<p>– A pipere kiengesztel.</p>
					<p>De a Donna nem hagyta ezt szó nélkül. Saját öltözetére mutatott, mely nyers
                        selyemből készült.</p>
					<p>– Hát pipere ez?</p>
					<p>Mire a Capitano gyöngéden megszorítá a kezét, odasúgva:</p>
					<p>– Te kivétel vagy az asszonyok közül.</p>
					<p>A hattyú nyaka egy nyíllal volt keresztüllőve.</p>
					<p>– Nem sajnáltad azt a szelíd állatot megölni? – szólt duzzogva a Cara.</p>
					<p>– Szelíd állat? – tiltakozék a Kadét. – Ez a legharciasabb valamennyi repülő
                        állat között, szembeszáll ez a pipargéval, a caracasszal, a balbuzarasszal,
                        s elveri mindannyit erős szárnyaival. Képes egy szárnycsapásával egy ember
                        lábaszárát eltörni. Nézd, hogy megütött, mikor bementem érte a vízbe, pedig
                        már keresztül volt lőve.</p>
					<p>Azzal felrántotta az ingeujját a karjáig, melynek vastag izmán keresztül egy
                        széles ütés nyoma látszott, vérrel átfutva, felkarcolt bőrrel.</p>
					<p>A leány felsikoltott.</p>
					<p>– Jaj, ha eltörte volna a karodat!</p>
					<p>– El is törte volna, ha apámtól ilyen erős izmokat nem kapok.</p>
					<p>A leány nem ütött a szájára e szóért.</p>
					<p>Hanem azt tette, hogy ledobta a szandáljait, s odafutott a középső ablakhoz,
                        azt felrántotta, s kifurakodott rajta, nem törődve az öltözetével. Odakinn
                        pedig hullott a gejzír zápora. Hogy meg ne ázzék, hirtelen felkapta a
                        szoknyáját a fejére, s abba takarózott. Aztán felmászott a sziklára térdein,
                        tenyerein. (Nem ismerik itt a szégyenlősséget.) A szikla völgyeletei tele
                        vannak gyógyító füvekkel: azokkal teleszedte az inge elejét, úgy tért
                        vissza; de most már a lépcsőn keresztül. Olyan volt, mint egy mitológiai
                        tünemény.</p>
					<p>Odabenn az asztalra szórva a plantago-leveleket, lerázta a szoknyájáról a
                        záporcseppeket, mintha semmi sem történt volna, s hozzáfogott a
                        gyógykezeléshez. Letérdeltette a bátyját maga elé, úgy borogatta a sebesült
                        karjára a gyógyító lapuleveleket, keresztülkötve a fejéről leoldott
                        szalaggal. A bátyja azalatt felcsatolta a lábaira a szíjas szandálokat.
                        Szebb képét nem lehet álmodni a testvéri szeretetnek. A nagy fiú megcsókolta
                        gyöngéden a húga kezét.</p>
					<p>Én mindezt nagy gyönyörűséggel néztem, s elfeledtem mellette a világ minden
                        egzotikus flóráját és faunáját. Hisz ilyen földöntúli szeretet csodavirágai
                        nem nyílnak sehol a kerek földön.</p>
					<p>A Capitano nem sürgetett. Neki is öröm volt ezt látni. Eközben a szalon
                        szegletéből nyíló alacsony szögletajtón keresztül valami nyafogó hang
                        kezdett közbevegyülni, ami később szótagokká alakult. Valami panaszos
                        kényeskedés volt az. „Papa” – „Mama”.</p>
					<p>Világosan ismételve lett e két szó.</p>
					<p>– Ahá! A Bebé! – mondá mosolyogva a Capitano.</p>
					<p>– Ne szólítsd! – figyelmezteti a Donna. – Ő most fürdik.</p>
					<p>Hangzott a lubickolása.</p>
					<p>Úgy látszik, hogy még nem ismertem meg az egész rejtélyes családot. Még egy
                        „Bebé” is van.</p>
					<p>Hisz az rendes dolog.</p>
					<p>Csak az volt előttem érthetetlen, hogy se a Donna, se a Cara nem mutatott
                        semmi szándékot a Bebé dajkálására; mikor az fürdik, hagyják magában
                        lubickolni a kád vízben, papát-mamát kiabálva.</p>
					<p>Csak a Kadét reflektált rá.</p>
					<p>– Még nem kapott reggelit a Bebé. Mindjárt hozom.</p>
					<p>A Bebé fürdés közben reggelizik. (Furcsa nevelés!)</p>
					<p>Azzal kiszaladt. Itt a fiú a dajka.</p>
					<p>Rövid időn visszatért, egy ezüstcsillámú hal volt a kezében, azzal egyenesen
                        befutott a fürdőszobába.</p>
					<p>Tehát ez a reggelije a Bebének.</p>
					<p>Tisztában voltam már a talánnyal. Hasztalan készültek a hölgyek a nevetéshez
                        – az én rovásomra.</p>
					<p>– Nyers az a hal? – kérdeztem a Capitanótól.</p>
					<p>– Nem az. A gejzír hányja ki, már megfőve. Ez a bizonysága annak, hogy a mély
                        tenger vize ömlik a kráterbe. Nehány perc múlva kihozta magával a Bebét a
                        Kadét a fülénél fogva.</p>
					<p>Nem volt az ő öccse. Egy fiatal fóka volt, abból a ritka fajtából, amelynek
                        füle van és sörénye.</p>
					<p>Nem láthatták az arcomon a meglepetést. Pózoltam.</p>
					<p>– Otario jubasa – mondám a Capitanónak. – Tengeri
                        oroszlán. Egyetlen faja a fókának, melynek füle van és sörénye, fogságban
                        megszelídül.</p>
					<p>A hölgyeknek respektusa kezdett lenni irántam. Látták, hogy engemet semmi sem
                        lep meg.</p>
					<p>– Fiók még – mondám szakértő becsléssel. – Még csak a fején van sörénye,
                        később az egész nyakát betakarja, hasonló lesz az oroszlánhoz.</p>
					<p>A fókakölyök rőt barna volt a hátán, a hasán márványozott fehér; feje olyan
                        emberforma. (Én legalább láttam már annál butább emberpofát.) A szemeiért
                        pedig irigy lehetne rá bármely kreol szépség. A két hátulsó lába össze volt
                        nőve, egy úszófarkat képezve. Uszányait nem lehetett se lábnak, se szárnynak
                        nevezni, mert azok tökéletes emberi tenyerek voltak, öt ujjal; de az úszáson
                        kívül semmi egyébre nem használhatók; járásra éppen nem. Csupán a teste
                        tekergésével tudott előrehatolni, mint a kígyó, s eközben annyi furcsa
                        mozdulatot tett, hogy az csupa nevetni való volt. Nedves volt még a
                        fürdéstől. A Kadét letörülgette egy bolyhos pokróccal, amiért hálából
                        megnyalta a képét a Bebé, s azt mondá neki „fra”. Természetes: ha a Donna a
                        „mama”, a Capitano a „papa”, akkor a Kadét „fra”.</p>
					<p>A Kadét pofon ütötte érte: Fra vagy magad magadnak, kutya!</p>
					<p>Aztán produkáltatta a kutyát, ahogy szokás.</p>
					<p>– Állj fel!</p>
					<p>A Bebé nagy erőlködéssel felállt az úszófarkká vált két hátulsó talpára.</p>
					<p>– Egyenesen a pofádat!</p>
					<p>Azt is megtette.</p>
					<p>Azzal a Kadét elővett a vadásztáskájából egy eleven rákot, s azt rátette a
                        Bebé orrára.</p>
					<p>– Csendesen maradj!</p>
					<p>A rák kedvenc csemegéje a fókának. Mivel pedig hogy eleven volt,
                        belekapaszkodott a karmaival a fóka orrába, s az ollóival ráncigálta a
                        bajuszát. A fóka tűrte, mint egy mopszli.</p>
					<p>– Kapd el!</p>
					<p>Akkor aztán egy perc alatt bekapta a rákot. Megrágta. Csak úgy ropogott a
                        csonthéja a fogai alatt.</p>
					<p>Aztán megrázta a bőrét, ahogy a vízből kiúszott kutya szokta, s odatörülte a
                        fejét a Capitano lábához.</p>
					<p>– A pipámat! – parancsolá neki a gazdája.</p>
					<p>Tudta, hogy hol áll, előhozta, a szájába fogva a pipa szárát.</p>
					<p>– Hát a zacskót?</p>
					<p>Azért fel kellett kapaszkodnia a fogasig, ott lógott az egész dohányzási
                        készség; kosbőrzacskó, acél, kova, tapló.</p>
					<p>A Capitano kicsiholt, rágyújtott. A füstöt a Bebé arcába fújta. A fóka nagy
                        örömét találta benne, s a két tenyerével törülgette a füstöt a
                        pofájához.</p>
					<p>– Nagy hajlamot árul el a fickó a dohányzáshoz. Ha ráérek, megtanítom
                        pipázni.</p>
					<p>– Az mind semmi – mondám én. – De én hallottam már hírét olyan fókának, aki
                        megtanult dudálni.
                    </p>
					<p>– Dudálni! – kiáltának rám a hölgyek és a Kadét.</p>
					<p>– No, az nem lehetetlen – mondá a Capitano. – A Ruffónak van dudája.</p>
					<p>– Bravó! Bravó!</p>
					<p>A két gyermek táncolt örömében.</p>
					<p>(No, ezek előtt felejthetetlenné tettem magamat. Egy új tartós mulatságot
                        szereztem nekik jövőre.)</p>
					<p>– Hanem most már jere velem – mondá a Capitano, s azzal a szalon átelleni
                        oldalára vezetett, ott egy csapóajtót felemelt, s maga előre leszállt a vas
                        csigalépcsőn engemet maga után intve.</p>
					<p>Egész a hajó fenekéig szálltunk alá.</p>
				</div>
				<div type="chapter">
					<head>
                       A kataklizma
                    </head>
					<p>Az alsó helyiségek a hajó födélzetéről kapták a világosságot vastag
                        üveglapokon keresztül.</p>
					<p>– Meg kell neked mutatnom az egész hajóm szerkezetét – mondá a Capitano –,
                        hogy valószínűnek találd azt, amit valóságban magad előtt látsz. Mert ha összeveszed azt az
                        elementáris erőt, mely ezt a hajót ide felhajította, azzal az ellenálló
                        hatalommal, mely azt itt feltartóztatta, azt kell hinned, hogy ennek a
                        hajónak össze kellett itten roppannia, mint egy diónak a diótörőben. És
                        látod, hogy megvan épen: csak a hajó orra hasadt ketté. Ennek a lehetőségét
                        az magyarázza meg, hogy hajómnak kettős feneke van, mint a francia
                        Neptunnak.</p>
					<p>– Ismerem a Neptun szerkezetét; a feneke belsejét tíz vashenger képezi,
                        egymáshoz erősítve.</p>
					<p>– Az én hajóm feneke is tíz hengerből áll, csakhogy ezek harmadrésznyi
                        átmérőjűek, mint a Neptunéi. Ezek a hengerek biztosítják a hajót arra az
                        esetre, ha sziklára talál futni, az elsüllyedéstől, sőt a torpedó-robbanás
                        ellen is megvédelmezik. Ezt tehát megértetted. Hátra van a kataklizmának a
                        leírása, mely egy ilyen vashajót egy vulkán tetejére feldobott, amely hajón
                        nem volt több, mint két férfi: egy kapitány meg egy kormányos.</p>
					<p>– Ezt nem bírtam kitalálni.</p>
					<p>– Még több talányt is fogsz ebben az én hajómnak a történetében magad előtt
                        látni: nemcsak azt, hogy miként jött ez ide fel a hegytetőre, hanem, hogy
                        mint rögzött meg itten. Mint geológus észrevehetted, hogy az a talaj, amibe
                        hajónkkal bele vagyunk akadva, láva. És így ennek a vulkánnak tűzokádónak
                        kellett lennie, mely most gejzírré alakul át. De most menjünk innen, mert
                        itt nehéz a lég: nem emberi tüdőnek való; majd odafenn a szobámban
                        kényelmesen elbeszélgethetünk. De elébb jer velem a gépterembe.</p>
					<p>Egy külön lépcsőzeten felhágtunk a géphez. Az teljes épségében megvolt, de
                        pihent.</p>
					<p>A gejzírnek a szétnyílt hajó orrán keresztül betóduló sugarát egy medence
                        fogta fel, melyből a forró víz egy vascsövön át a gőzüstbe lett vezetve. A
                        hajó állandóan be volt fűtve, útra készen. A gőz nem a kürtőn keresztül
                        szabadult el az üstből, hanem a felnyitott biztosítószellentyűn át, s
                        megtöltötte az egész hajó belsejét.</p>
					<p>Ebben a légben nem lehetett megmaradni.</p>
					<p>A Capitano, zsebkendőjét szája elé tartva, odalépett a kazán elé, s ott egy
                        billentyűt megnyomva, elzárta a biztosító-szellentyűt, mire a gőz nagy
                        süvöltéssel tódult ki a gőzkürtőn, a bennlevőt kifújta a légvonat a
                        szelepnyíláson át. Ekkor aztán lehetett szóhoz jutni.</p>
					<p>– És a víz hová lesz az üstből? – kérdezém én.</p>
					<p>– Az lefut a felnyitott szivattyúcsövön – mondá a Capitano. – Egy másik cső
                        alkalmilag felvezeti azt a födélzetre.</p>
					<p>– Ennek a célját nem értem.</p>
					<p>– Rendkívüli esetre van számítva.</p>
					<p>Azzal odavezetett ahhoz a medencéhez, mely a gejzír vízsugarát felfogni
                        rendeltetett. Annak a nyílt tölcsérét egy vasrosta borítá. Ez a rosta tele
                        volt hányva tengeri halakkal. Azokat a gejzír hozta oda. Meg voltak
                        főve.</p>
					<p>– Ezek azok a halak, melyek beszélnek – mondá a Capitano. – Dacára annak,
                        hogy halak és már meg vannak halva.</p>
					<p>– Ismerem őket, a párizsi „Talizmán” múzeumból, a mély tenger szörnyei.
                        Láttam őket elevenen az algíri akváriumban.</p>
					<p>– Akkor emlékezni fogsz rá, hogy ezek a halak a legmélyebb tenger lakói. Ez a
                        gödényforma, mely egyetlen golyvás fejből áll, hosszú farkkal, ez a
                        dohányzacskóbendő, száz foggal a torkában; egy kis legyezőforma farkkal,
                        mind a tengerfenék sötétjében tenyészik, ez az ezüstszínű foszforvilágot
                        terjeszt maga körül még holtan is, ez a koromfekete csak a fejében hordja a
                        villanyt, a szeme fölött, mint két lámpást. És ezek mind ezernyolcszáz
                        méternyi mélyen laknak a tenger sötétjében, ahonnan őket a gejzír
                        fellódítja. Itt felfogjuk őket e rostával, hogy a csöveket be ne tömjék.</p>
					<p>A kapitány a nevüket is elmondá e csodahalaknak. Ezeknek kellett tanúskodniok
                        majd az ő előadása mellett. Hogy mi történik a föld és a tenger
                        mélységeiben.</p>
					<p>Mielőtt a géptermet elhagytuk volna, a Capitano újra felszabadítá a
                        biztonsági-szellentyűt s elzárta a gőzkürtőt, mire a gőz újból a hajó
                        belsejébe ömlött át. Mi felmentünk a födélzetre.</p>
					<p>Odakinn, mint rendesen, folyvást esett a gejzír felhőjéből a zápor. Ennek az
                        oltalmául szolgált egy hosszú pléheresz, mely a felfogott esővizet egy
                        csövön át a konyhába vezette.</p>
					<p>– Ez a mi ivó- és főzővizünk – magyarázá a Capitano. – Ahogy a gejzír
                        kilövelli a forró vizet, ez még keserű tengervíz, széngázzal telítve,
                        halbűze is érzik; de amint a magasban gőzfelhővé válik, s záporként aláhull,
                        már ihatóvá lesz, s főzésre alkalmas.</p>
					<p>A konyha előtt kellett elmennünk, melynek nyitva volt az ajtaja. Az ajtón át
                        a legkellemesebb illat párolgott elő: zsírban párolt vereshagyma illata.</p>
					<p>Hazám! Hazám!</p>
					<p>Sehol a világon nem főznek vereshagymával, csak a magyar konyhán.</p>
					<p>Elfelejtheti a magyar ember azt a Pannoniát, aki a hon címeres pajzsát emeli
                        a karján, de azt a Pannoniát, aki a gulyáshúsos bográcsot emeli a kezében,
                        soha, amíg csak él.</p>
					<p>A Capitano beszólt a konyhába: „Jó reggelt, Manola!”</p>
					<p>Erre kitekintett a Manola az ajtón.</p>
					<p>Tökéletes cigányasszony volt. Nálunk otthon annak néznék. Itt kreolnak
                        tartják.</p>
					<p>– Vendégünk van! Magyar fiú! Aztán tudod a többit.</p>
					<p>Manola mosolyra vonta a száját, s mint egy valódi cigányasszony, hízelkedve
                        cirógatta végig a karomat, s mondott is hozzá valamit, de amiből egy szót
                        sem értettem.</p>
					<p>– Gitanissa? – kérdezém a Capitanótól.</p>
					<p>– Nem az. Katalóniai. Ez soha meg nem tanul spanyolul, dacára annak, hogy
                        Hispánia a hazája. Nem kreol ez. Azzal bementünk a Capitano szobájába.</p>
					<p>Az asztalon ott gőzölgött a szamovár. Ez bizonyosan a Donna gondoskodásából
                        jött ide.</p>
					<p>A Capitano töltött az egyik csészébe nekem, a másikba magának. Fölséges
                        illata volt a teának.</p>
					<p>– Ez aztán igazi pecco! Megismertem a fáját itt a Semiramis kertjében: kövér
                        tüskéiről. Magamnak is van egy pálcám teafából.</p>
					<p>– Teafából? Hisz egy teacsemetét kivágni gyilkosság!</p>
					<p>Azután egy kis palackból megkínált arakkal.</p>
					<p>– Köszönöm, nem iszom semmi égetettet.</p>
					<p>Azután megkínált pipával, dohánnyal.</p>
					<p>Azt is megköszöntem: nem élek vele.</p>
					<p>– Igazad van – mondá. – Aki nem dohányzik, annak egy urával kevesebb van a
                        világon. Minden testi ösztön között legzsarnokibb a dohányzás vágya. Csak
                        egy szerencsétlen ember van a világon: a pipás, aki a tűzszerszámát
                        elvesztette. A víz szomja nem oly kínzó, mint a tűz szomja. A fiainkat nem
                        hagyom rászokni.</p>
					<p>Azzal leültünk a kerevetre. Függőágy nem volt a hajón. Minthogy az
                        mozdulatlanná van téve, semmi szükség nem volt e légben hintázó
                        fekhelyre.</p>
					<p>A Capitano kiverte a pipáját, s eldugta a zsebébe.</p>
					<p>– Az elején kell kezdenem a történetemet. Előrebocsátom, hogy mindazt, amit
                        tőlem hallasz, továbbadhatod, elmondhatod, leírhatod, csak a földrajzi
                        helymeghatározást ne közöld senkivel.</p>
					<p>Becsületszavamat adtam rá, hogy el fogom hallgatni.</p>
					<p>– E napokban lesz tizenkét éve, hogy a Rio de Janeiró-i kikötőt elhagytam a
                        hajómmal. Rakományom volt európai mindenfajta ásványvíz, a legtöbb a budai
                        Hunyady János, aminek Amerikában biztos piaca van. Mellékes célom azonban
                        egyéb volt. Ha rakományomtól megszabadulok, San Franciscóból visszatérve,
                        keresek valami partvidéket vagy szigetet, ahol kisajátítok magamnak egy
                        telepet, melyen felütöm állandó tanyámat, ahol feleségemnek otthont
                        készíthessek, amíg magam a tengereket járom kereskedés végett. Ezért
                        összegyűjtöttem mindazokat a növényeket, csemetékben, gumókban,
                        hagymákban, gyökerekben, dugványokban és a növények, virágok magvait,
                        dióit, makkjait, amiket új otthonomban el akartam helyezni.</p>
					<p>Állatokról is gondoskodtam, amiket tenyészteni akarok, mindenféle fajtából,
                        két lámát is szereztem be teherhordónak. A hajófenék megtelt azoknak az
                        eleségével. A Manolában kitűnő gazdasszonyt találtam, aki az állatoknak jól
                        gondját viselte, s amellett mint szakácsné is szolgált. Egy kipróbált hűségű
                        kormányost szerződtettem, aki valóságos jóbarátommá vált; most is velem van:
                        a Padrone. Fűtőt, fűtősegédet, gépészt és nyolc matrózt a legmagasabb bér
                        mellett fogadtam fel. Magam vizsgázott kapitány voltam. Több hajóstisztre
                        nem volt szükségem. Még azt is fölemlíthetem, hogy új házas voltam, fiatal
                        feleségem velem jött kockáztatott utamra. Kalandnak látszott az inkább,
                        mint vállalatnak. Nem gyakorlati kereskedő, de egy világgyűlölő idealista
                        életterve nyilatkozott meg ebben.</p>
					<p>Én emlékeztem hasonló esetre.</p>
					<p>A Capitano folytatta.</p>
					<p>– Az elindulásomtól kezdve folytonos szélcsend kísérte a hajómat. A tenger
                        tükörsima volt. A vitorláink pihentek, csak a propeller dolgozott. Én nem
                        panaszkodtam a szélcsendre. A mézesheteinket éltük: enyim volt a jobbik
                        világ. A kormányosnak volt kecskebőr-dudája, a matrózok táncoltak a
                        zenéjére: ráértek. Egy este az a tünemény lepett meg bennünket, hogy teljes
                        szélcsend mellett elkezdtek a tenger sima tükréből apró szökőkutak
                        fellövelni. Én kitaláltam ennek az okát. Földrengés izgatja a tengerfeneket.
                        Még többet is megtudtam, amint az éj leszállt. A nyugati láthatáron nem
                        akart az alkony beállni: az ég folyvást vereslett. Ott valami nagy
                        vulkánkitörésnek kell lennie. Szeretek a természet pompájában gyönyörködni,
                        a nőm pedig éppen kíváncsi volt egy kitörő tűzhányót színről színre látni:
                        hagytuk a hajónkat a veres égbolt irányában haladni. Hiszen gőzgépünk volt:
                        amikor akartuk, megfordulhattunk ellenkező irányban. Egész éjjel fenn
                        voltunk, s számláltuk a hulló csillagokat. Reggel a kormányos arról
                        értesített, hogy a hajónk kétszeres gyorsasággal halad nyugati irányban,
                        mint amilyenre a propeller képesíti. Én parancsot adtam, hogy fordítsa meg a
                        hajót, s irányítsa kelet felé. Megdöbbenve vettük észre, hogy a hajónk éppen
                        semmit nem halad előre. A gőzkelep működését teljesen semlegesíti a tenger
                        alattomos áramlata.</p>
					<p>Még most csak alattomos volt, alig látható az óceán sima tükrén. De néhány
                        óra múlva már hullámzani kezdett a tenger, barázdákká sorakozó habokkal. És
                        amellett tökéletes szélcsend volt. Tehát nem a légáramlat okozta a
                        hullámverést.</p>
					<p>– Talán a földhorpadás?</p>
					<p>– Eltaláltad. A vulkán már látható lett a szemhatáron; a tűzoszlop messze
                        beveresítette az eget, s égő csillagokat szórt maga körül, megtüzesült
                        sziklákat, megrepedt kráteréből széles lávafolyam omlott alá, végig az
                        oldalán, egész a tengerig. És mi feltartózhatatlanul közeledtünk a vulkán
                        felé. A tenger körös-körül fel volt háborodva; egész hullámhegyláncok
                        támadtak mögöttünk, melyek hajónkat magukkal ragadták. Megértettem a
                        veszélyt egész nagyságában. A rendkívüli tűzkitörés következménye a vulkán
                        körüli földkéreg gyors behorpadása, s ez zúdítja maga után a tengert.</p>
					<p>Én parancsot adtam a gépésznek és kormányosnak, hogy teljes erőszakolt
                        gőzerővel igyekezzenek a hajót megfordítani, és ellenkező irányba terelni.
                        Lehetetlen kísérlet volt az. A hullám feldöntötte volna az oldalba kapott
                        hajót.</p>
					<p>Matrózaim elvesztették a fejüket, nem hallgattak semmi parancsszóra többé.
                        Leoldották a dereglyét, beleugráltak valamennyien, a gépészek, a fűtő
                        legelől, s nekivágtak a hullámoknak. Azt hitték, hogy evezve
                        kiszabadulhatnak a habtorlatból. Nem tudom, mi lett belőlük. Valószínű, hogy
                        mind odavesztek. Nem maradt velem más, mint a nőm, a Manola és a
                        kormányos.</p>
					<p>Amint a gőz kifogyott a kazánból (nem fűtötték azt), a gép is felmondta a
                        szolgálatot, a propeller kelepe megállt. Annál gyorsabban vitte magával a
                        tenger a hajónkat a pokolfényben világító vulkán felé. Kétségbe kellett
                        esnünk.</p>
					<p>Csak egy férfi és két nő maradt velem. Azokat magamhoz hívtam a kormányos
                        bódéjába, melyet vastag üvegből készíttettem, mintha előre tudtam volna a
                        veszélyt.</p>
					<p>Ekkor tudtam meg, hogy micsoda erő lakik egy nőnek a szívében. Míg mi férfiak
                        sztoikus nyugalommal néztünk a rettenetes veszély elé, az, akinek eszméje
                        támad a megszabadulásra, a nőm volt. Nem jajgatott, nem könyörgött, nem
                        ájuldozott, hanem tanácsot adott nekünk, hogy mit tegyünk. A hullámhegy a
                        hátán visz bennünket a tűzokádó felé. Nekünk most csak azt kell kikerülnünk,
                        hogy valamiképp a szikla oldalához ne csapjon bennünket, ahol a hajónk
                        darabokra zúzódik, hanem oda kell a hajónkat kormányoznunk egyenesen a hegy
                        oldalához kiömlő lávafolyam felé. A hullámhegy fel fogja taszítani a
                        hajónkat egész a vulkán repedéséig, melyen át a láva kiömlik, s mi a
                        hajónkkal a sziklahasadékban fennakadunk. Amint a láva fölé értünk, a
                        horgonyt lebocsátjuk s az a láva tömegében fennakad, visszatartja a
                        hajónkat. Amíg a férfiak a horgonyt lebocsátják, a két nő tartani fogja a
                        kormánykereket. S ez a gyönge, ideges nő, aki még egy Echegaray-drámának a
                        végét sem bírta soha kivárni, most a megnyílt pokol láttára tudott nekünk,
                        férfiaknak tanácsot adni! Én egy észrevételt tettem. Hátha a hegynyílás nem
                        elég szűk arra, hogy a hajónkat feltartóztassa, hátha a horgony láncostul
                        megolvad a láva olvadt tömegében, s a tengerár beletaszítja hajónkat a
                        vulkán kráterébe? – „Hát akkor szép halálunk lesz, mondá az asszony. Együtt
                        megyünk egyenesen fel a mennyországba.” S azzal megölelt, megcsókolt. – A
                        keményszívű tengerész, a kormányos, a szemét megtörülve dörmögé a Manolához:
                        „Hát mi nem öleljük-e meg egymást utoljára?” Őket is a régi szívbeli hűség
                        kötötte egymáshoz. Már ekkor közel voltunk a tűzhányóhoz. A tüzes hamu, az
                        égő kőzápor elborította az eget; de a mi hajónkat nem érte. Az még
                        magasabban járt. Hihetetlen hullámhegylánc kapta fel a hátára a hajónkat,
                        keresztülcsapkodva a födélzeten.</p>
					<p>Már a lávafolyamot láttuk világítani magunk alatt. Mi férfiak ekkor
                        lebocsátottuk a horgonyt – Isten szent nevében. Amint a lánc letekergőzött a
                        korongról, egyszerre valami apokaliptikus csoda történt előttünk, amit
                        emberi szó nem képes leírni. A vulkán tűzoszlopa egyszerre megszakadt, a
                        ragyogó tűzkévék gyorsan felemelkedtek az égbe, gomolygó tűzfellegként, s
                        ott kavarogtak a fejünk felett. De néhány perc múlva egy világrendítő
                        robbanás hangzott fel a kráterből, mely túlvilági bömböléssé emelkedve, az
                        eget magát ostromolta; azt kellett hinnünk, hogy a földteke maga szakadt
                        darabokra. A mélységből ítéletnapi dörgéssel emelkedett fel egy hömpölygő
                        felleg, mely egy perc alatt szétverte az égen a tűzfelhőket, s messze
                        túlemelkedett rajtuk. A tűzokádó ki volt oltva.</p>
					<p>Mi történt a föld alatt? Csak később bírtam kieszelni.</p>
					<p>Két isten harca folyott ott le: a rombolóé és a megtartóé, a tűz és víz
                        istenéé. A vulkán-szikla alapzata a földhorpadás következtében megrepedt, s
                        a mély nyíláson át egyszerre betódult a tenger a föld tűzokádó mélyébe: ott
                        ölre kaptak, s a víz maradt a győztes. A vulkán a mi szemünk láttára
                        változott át gejzírré. Hogy nagy mélységben, ezernyi méterre a tengerszín
                        alatt kellett e repedésnek támadnia a sziklatalajban, bizonyítják azok a
                        forró víztől kihányt csodaalakú halak, melyek csak a sötét tenger fenekén
                        tenyésznek. Mi pedig itt maradtunk a hajónkkal, e hegyszakadékba beékelve. A
                        hullámhegy, mely bennünket idehozott, keresztülcsapott a kráteren, az egész
                        szigeten, elpusztítva róla minden élő teremtést. Most ez képtelenségnek
                        látszik. Ily magasra nem tolhatott fel a tengerhullám egy hajót. De
                        kimagyarázza ezt a földtan. Mikor a hullám idesodorta a hajónkat, a tűzokádó
                        le volt süllyedve. Most pedig a tenger beomlása által hatalmat nyert gőz
                        folyton emeli a szigetet, míg eredeti magasságát el fogja érni. Észrevehető
                        volt e kifejlődés. Az első hullámtorlat, mely hajónkat idáig emelte, még
                        túlcsapott a tűzhányón, beleomlott annak a kráterébe, hajónkat is
                        elborította nehány percig, s a kéményünkön keresztül behatolt a belsejébe;
                        de a második hullámcsapás már csak a hajónk fenekéig hatolt fel, s aztán
                        fokozatosan süllyedt alább, amint a tűzhányó szigete emelkedett fölfelé.
                        Feszíté a földkérget a tenger beomlásától kifejlődött gőz. Annak a hatalmas
                        oszlopa emelkedett felhők között az égbe, ahonnan jégeső alakban hullott
                        vissza a földre. A jégdara métermagasan fedte a födélzetünket, fehér leplet
                        vonva az egész vidékre, melyből csak a láva tűnt ki, lassankint feketére
                        válva. Az égből özönlő jég kérget vont a tűzfolyam felszínére, mely
                        lassankint úgy megerősödött, hogy elbírta a rálépő ember súlyát. A
                        visszavonuló tenger is fagyasztotta a láva felszínét.</p>
					<p>Egyelőre meg voltunk mentve a fenyegető végveszélytől. Hajónkat feltartóztatá
                        a hegyrepedés vápája, melybe beszorulva, egyenesen megállt. Hálát adtunk
                        Istennek a csodás megszabadulásért. Az asszonyom diadalmaskodott: ő adta
                        az ötletet a salto mortale megkockáztatására.</p>
					<p>Első gondunk volt, amint a kormányos-bódéból kiléphettünk, s a tenger
                        hullámcsapásától többé nem kellett tartanunk, utitársaink után nézni, hogy
                        élnek-e még? Igen: a háziállatok, gazdaságunk alaptőkéje! Azok a
                        hajófenékben voltak elhelyezve. Nagy örömünkre mind meg voltak épségben,
                        csak egy kicsit úsztak a kürtőn át beomlott vízben, s melegük volt a
                        hajófeneket hevítő lávától. Azokat mind felhordtuk ketten a kormányossal a
                        félfödélzetre, s elhelyeztük a matrózok által üresen hagyott szobákban.</p>
					<p>Az asszonyok azalatt leleményes feladatot végeztek. Az égből hulló jég lábnyi
                        magasan fedte a hajófödélzetet. Azt ők összelapátolták, s üres tonnákba
                        öntögették. Ivóvizünket átmelegítette a láva: a jég segített azt lehűteni.
                        Amit a pokol elrontott, helyrehozza a menny. A gőzkazánt is megtöltöttük
                        jéggel. Jó volt vele iparkodni. Egyszer csak a mennybéli jóltevőnk megszűnt
                        adakozni, vízoszlopa alább lohadt, nem lövellt fel olyan magas légkörbe,
                        hogy megfagyhatott volna. De ugyanolyan arányban vonult vissza a sziget
                        fölül a tenger. Már láttuk a tengerpartot szegélyező kókuszpálmák derekait
                        előtűnni, amiknek addig csak a koronáik libegtek a hullámok felett. A sziget
                        emelkedett.</p>
					<p>Az első érzésünk volt, mely bennünket eltöltött, a hála a mennyei
                        gondviseléshez a csodálatos megszabadításért. Ez volt a nászutazás! A poklok
                        útján át a mennyországig. Mézeshetek, amiket senki sem zavar meg! A
                        nászlakomából semmi sem hiányzott. Élelmiszer, konzerv, kétszersült, füstölt
                        hús, liszt volt a hajóról megszökött legénység számára is elég, s ez most az
                        egyedül maradottaknak soká eltarthatott. Ivóvizünk, ásványvizünk is elég
                        volt. De azért mégiscsak fogva vagyunk a hajónkban. Alattunk a lávafolyam,
                        előttünk a vízokádó gejzír, kétoldalt a hegyrepedés meredek sziklái. Merre
                        mehetünk ki innen, hogy e szigetet körültekintsük? S fogunk-e itt valamit
                        találni, ami az emberi életet fenntartja? Különösen ivóvizet, ha a hajónkon
                        levő készlet elfogy?</p>
					<p>Ekkor egy harmadik istenség szállt alá az elemek közötti háborúba. Homérosz
                        nem írt le ilyen istenharcot. A tűz, a víz után jött a leghatalmasabb: a
                        lég. Egy reggel arra ébredtünk fel, hogy hajónk oldalai ropognak, a
                        vitorlarudak verdesik az árbocokat.</p>
					<p>A kabinajtókat alig bírjuk kinyitni, s amint kilépünk a födélzetre, egy
                        láthatatlan hatalom visszataszít a lépcsőzetre. A kémény, a gőzkürt bömböl
                        és süvölt: pánsíp lett belőlük. A bóra jelent meg. A szelek között az
                        oroszlán. Jött, mint az ítéletnap szörnyangyala, végigdúlva a tengeren, ami
                        víz még elfoglalva tartá a szigetet, futott vissza az ősmedrébe; a gejzír
                        vízoszlopa szerteszét szakadt a bóra dühétől, hasztalan küldözé utána
                        földalatti katlanából hatalmas anyja, a tenger, újabb meg újabb
                        gőzgomolyait: a bóra széttépte valamennyit, s elszórta vízcsepekké törve, az
                        égben, melyet egy folytonos szivárvány hidalt át. Csodaszép látvány volt. A
                        szivárvány fényboltozata védeni látszott a gejzír víztornyát a titánerő
                        ellen. Hasztalan volt a védelem; a bóra legyűrte, leteperte a vízoszlopot;
                        estefelé egészen visszakergette a kráterébe; még oda is utánahatolt. A tűz,
                        víz, gőz egyesült ereje nem volt képes a szélnek ellenállni; egyszer-egyszer
                        nagy üvöltözéssel tört elő a mélységből egy vízoszlop, de azt a viharok
                        anyja gyorsan visszaveré. Én a kormányos bódéjából néztem azt az elemek
                        harcát s észleltem, hogy amint a bóra a gejzír gőzoszlopait a kráterbe
                        visszanyomja, a sziget hogy emelkedik szemmelláthatólag magasabbra, a
                        hajónkat lekötve tartó horgony a megfeszült láncnál fogva a lávában
                        tűzveres barázdát húz. Egyszer aztán megszűnik ez a tűzvonal: a láva fénye
                        elhomályosul, majd egészen elfeketedik. – Újabb csoda történt. Amit az
                        elborító tenger, a hulló jégzápor nem bírt előidézni, kivívta a bóra: a
                        lávafolyam kéregfagyasztását. Az pedig egy túlvilági zene kíséretében ment
                        végbe. Mintha ezernyi hárfa húrja pengett volna, magasan és mélyen; néha egy
                        dörgő pattanással túlzengve, melyet egész skálája az alvilági hangoknak
                        követett. Hasonló volt ez az isteni hangverseny ahhoz a rianó zenéhez, amit
                        egy nagy tó támaszt, mikor a felszínén egyszerre jégkéreg képződik,
                        citerapengés és villámcsattanás összesített harmóniája. Egész éjjel azt
                        hallgattuk. Három napig tombolt a bóra szakadatlanul. Ezalatt megszűnt a
                        gejzír működni. A vízoszlop elbújt a hegy mélyébe, még csak egy gőzfelhő sem
                        maradt utána. A legtöbb gejzírnek ez a jellege: hol elpihen, hol újra kitör.
                        Amint a bóra elmúlt, a vízhányó is visszavonult. Az elemek békét kötöttek –
                        egy időre.</p>
					<p>– De most úgy látom, hogy állandóvá lett a gejzír működése.</p>
					<p>– Mikor a bóra ideje jön, olyankor mindig félbeszakad. Az északi szél
                        megszűntével szép, derült idő következett. Én arra határoztam magamat, hogy
                        leszállok a lávaömlés mentén a partvidékre, körülnézni a szigeten. A
                        kormányos abban erősködött, hogy ő is velem jön. Az asszonyok nem akartak
                        bennünket ereszteni. Hátha beszakad alattunk a láva megkövesült kérge. Én
                        megnyugtattam őket. A horgony láncába kapaszkodva haladunk előre, ha a láva
                        kérge repedezni talál alattunk, fenntart a vaslánc, nem enged elsüllyedni.
                        Azonkívül is hosszú léceket kötünk a talpunkhoz, minőkkel a norvégek járják
                        be a hómezőket: azokkal gyorsan alásiklunk. Úgy történt. Minden baj nélkül
                        lejutottunk odáig, ahol a horgony megkapaszkodott. Ott már sziklára
                        találtunk.</p>
					<p>A part lapályán már a lávaréteg meg volt szaggatva azokkal a
                        sziklakoloncokkal, amiket a tűzhányó kivetett. Azok már szilárd gyalogjárót
                        képeztek. Itt levethettük a norvég hócipőinket, s egyik szikláról a másikra
                        ugrálva, eljuthattunk a sziget partjára. Onnan egyszerre végigtekinthettünk
                        a sziget domboldalán. Azazhogy nem jól fejeztem ki magamat. Csak a fák
                        tetején nézhettünk végig, melyek a sziget déli oldalát takarták. Igazi
                        őserdő, gesztenye, amerikai dió- és theobromofákból keverve cserrel és
                        bükkfával. A cserje, liáne és bérce iszalagjával egybebozótozva. Semmi nyoma
                        már a szigetet elborított tengerárnak. A földréteg felemelkedése
                        visszazúdította a tengert, s a háromnapos bóra kiszárította a pocsolyáit, a
                        lapályok bambusz-berke, páfrán-ligete buján zöldült a csincsésben. És
                        magasan, a hegyoldalt takaró lombos fák alkotta élő palást fölött emelkedett
                        ki ötven méternyi magasságban az őserdő emeletje: a pálmageszt. Kókuszfák
                        gyerekfő nagyságú diókkal. Az oreodoxák gyümölcsfürteikkel, a szágópálmák.
                        És ezek a „principes”-ei a növényvilágnak be voltak népesülve a lombkoronáik
                        alá menekült ezreivel a mókusoknak, repülő kutyáknak, amik visítozva
                        kergetőztek ágról ágra, repültek lombról lombra, szaladgáltak a fák törzsein
                        alá s fel. S e cincogás, visítozás zűrhangjából emberi hangot is véltünk
                        kieszelni.</p>
					<p>A hang után rátaláltunk a nagy kókuszpálmára, melyről az származott. A pálma
                        lombkoronája alatt két emberi alakot pillantottunk meg: egy fiút, meg egy
                        leányt. Félmeztelen alakjuk elárulta, hogy vademberek, szigetlakók. – Amint
                        bennünket megpillantottak, majommódra lemásztak a fáról, odajöttek hozzánk,
                        átölelték a lábainkat s a kezeinket csókolták; makogtak is mellette valamit.
                        „Ezek pápuák”, mondá a Padrone, aki járt valaha a szigeteiken, s néhány szót
                        intézett hozzájuk, amire azok még kezesebbek lettek. Ez az ő anyanyelvük
                        volt. A Padrone meg tudta velük értetni magát. Hová lett apa, anya, meg a
                        többiek? A gyermekek azt mondták, hogy majd elvezetnek bennünket a
                        lakásukra. Aztán a jártasság és az ösztön segélyével keresztül kalauzoltak
                        bennünket az őserdőn. Minket leginkább az érdekelt, hogy van-e iható víz.
                        Azt nem találtunk sehol. Tömpöly akadt az utunkba elég, amin mezítláb
                        kellett átgázolnunk, zúgó patak is került az utunkba; de annak keserű és
                        dohos volt a vize. Végre kijutottunk az őserdőből. Ott egy lapály tárult
                        elénk, a sziget nyugati oldalán. A lapály fölött emelkedett szakadozott
                        sziklakoloncaival a tűz- és vízhányó hegy; most egészen csendes. Maga a
                        völgy megszaggatva kisebb-nagyobb tavakkal, amiknek széleit bambusz és
                        lótusz köríté. Egy dombos fennsíkon látható volt egy kerek palánk s annak a
                        közepén bambusszal fedett kunyhók. Emberi lakás nyoma.</p>
					<p>A két negrito bevezetett bennünket a karámba. Puszta volt az és lakatlan. A
                        bambuszból összetákolt kunyhónak nem volt zárható ajtaja, a két gyerek
                        egyenesen beszaladt, s odabenn nagy civakodást kezdett, nem a családfőket
                        keresték, hanem a hagyatékot.</p>
					<p>A bambuszkévék közé voltak tűzve a családi kincsek, egy tegez hajlított
                        fából, pálmaháncs-ideghúrral, nyilak furócsigaheggyel, balta
                        gyöngyházkagylóból készült pengével, kapa strombus-csigából, egy fűrészkard
                        halormányból, egy szigony fiatal narvál orrszarvából, egy kiélesített
                        furdancscsiga, ez utóbbi volt különösen az osztozkodás vitás tárgya, mely
                        fölött veszekedtek. Beszédjük csupa állatias hang volt, malacvisítás,
                        békaümmögés, pulykaöblögetés, hiúznyivákolás, szótagolatlan buffogások,
                        kutyakurrogás. Ezt ők megértették egymás között. Sírás hangjait nem lehetett
                        tőlük hallani. Pedig lett volna okuk rá. Elveszett az egész fajuk. A
                        szigetlakókat mind leseperte a tenger. Az életfenntartás ösztöne maradt meg
                        náluk. Végre megosztozkodtak a hagyatékon. A fiúnak maradt a szigony, a
                        nyilak a tegezzel, a fúró meg a kobak, a leánynak a kapa meg a balta. Azzal
                        elkezdtek hangosan kiabálni, mintha valakit hívogatnának; a Padrone
                        megértette: nem apát, nem anyát keresnek ők, hanem a lámát; a kedvenc
                        állatjuk hiányzik.</p>
					<p>Azzal futottak ki a karámból. Mi utánuk néztünk, hogy vajon mihez kezdenek? A
                        leány a karám előtti ligetesben kezdett el a kapájával vájkálni, a fiú pedig
                        a nagy kerek tóhoz sietett, mely a karám előtt terült el.</p>
					<p>A tó partján hevert egy csónak, fenékkel felfelé fordulva s karóhoz kötve.
                        Könnyű volt, pálmakéregből készítve. A fiatal suhanc a maga erejéből
                        fenekére fordíthatta azt. Aztán beleugrott, s egy rúddal, mely a csónak
                        orrába volt dugva, betolta azt a tóba, a sűrű sás közé. Egyszer csak nagyot
                        sikoltott: valóságos farkasüvöltés volt. Rátalált a tóban a lámára.
                        Belefulladt az a tengerhullámba. Ekkor kitört a fiúból a zokogás. A kedvenc
                        állatját megsiratta. A visszavonult tenger az ottrekedt tavat a nyüzsgő
                        haltömeggel hagyta hátra. A menyhalak (muraenák) ellepték a láma hulláját,
                        széles fejükkel belefurakodva s vonagló testüket, fickándó farkukkal
                        egyenesen magasba emelve. A fiú szigonyával egy ilyen szép menyhalat
                        keresztüldöfött, s azzal kicsáklyázott a partra, halászzsákmányával
                        dicsekedve. Diadalmas kiabálására odajött a leány, aki egy iszalagból font
                        garabót hozott magával, mely meg volt töltve most kikapart ignámegyökérrel.
                        A leány átvette a fiútól a menyhalat, s aztán azt is a garabóba téve, eltűnt
                        vele a sziklák mögé. Utána néztem. A gejzír oldalából csorgadozott alá egy
                        vízsugár, mely egy sziklamedencében meggyülemlett; a leány a fiú segélyével
                        ebben a forró vízben megfőzte a halat és a lisztes gumókat, s aztán
                        nenufár-levelekre elhelyezve, odahozta elénk, és megkínált bennünket vele.
                        Addig ők maguk hozzá nem nyúltak, pedig nagyon éhesek lehettek. Mi
                        belekóstoltunk, a többit nekik hagytuk. Nagy mohón elfogyasztották.</p>
					<p>– Nézd: a vadembereknek jó szívük van – mondám a Padronénak. Aztán arra
                        kértem, hogy tudassa ezzel a két gyermekkel, hogy jöjjenek fel az én
                        hajómhoz, én adok nekik két olyan lámát, amilyent elvesztettek.</p>
					<p>Ennek az örömére elkezdtek bukfencet hányni.</p>
					<p>– Mit akarsz ezzel a két vad kölyökkel? – kérdé a Padrone. – Van szükségünk
                        nekünk még két kenyérpusztítóra?</p>
					<p>– Van. Ez a sziget az ő tulajdonuk: mi csak hűbérben bírhatjuk őtőlük. Mi itt
                        rekedtünk; nem mehetünk a szigetről sehová. Nem is akarunk elmenni. Nekem
                        évekre terjedő tervem van. Beültetjük a sziget lonkáit a velem hozott
                        növényekkel, kapálunk, ültetünk; a hajónkon levő háziállatokat leszállítjuk
                        ehhez a karámhoz, s hagyjuk éveken át szaporodni, amíg nyáj és konda lesz
                        belőlük. Ezeknek őrizet kell: arra lesz jó a mi két ősemberünk.</p>
					<p>– De mit szól hozzá majd a Donna?</p>
					<p>– Örülni fog rajta, hogy missziót végezhet. Pogányokat megtéríthet,
                        vadembereket spanyol nyelvre megtaníthat. Aztán ez a föld is táplálni fog
                        bennünket.</p>
					<p>– De úgy fog bennünket megvendégelni, mint az ördög a fiát: hogy enni ád, de
                        inni nem. Vizet magunk számára sem találunk sehol a szigeten. Ha elfogy a
                        velünk hozott ásványvíz-rakomány, szomjan veszünk el.</p>
					<p>– Az Isten majd gondoskodik rólunk.</p>
					<p>Ezzel elvittük magunkkal a két vad csemetét, hogy általuk vezetve a szigetet
                        bejárjuk. Ösvénynek nyoma sem volt; azt elmosta mindenütt a tenger. Ellenben
                        tömpölyök, morotvák, csincsések, vízzel tölt árkok állták el az utunkat,
                        amiket hosszú rudakra támaszkodva kellett átugrálnunk. A lapályon egész
                        tavak voltak; még most néptelenek, semmi vízi madár nem úszkált rajtuk. Csak
                        egyszer ütötte fel előttünk az iszapból ormányos fejét az óriás teknősbéka,
                        mely egészen támadó kedvében volt. Ezt a tenger hagyta itten. A vademberkék
                        hatalmas kőhajításokkal riasztották vissza a posványába. A sziget déli
                        oldalán szomorú tájék nyílt meg szemeink előtt: egy leégett erdő. A
                        megszenesült törzsekről ítélve, hatalmas őserdő lehetett, melyet a tűzhányó
                        kitörése pusztított el. Hogy a sziget északi oldalán egész épen megmaradt az
                        erdő, kolosszális pálmáival, annak úgy eszeltem ki a magyarázatát, hogy az
                        elemek küzdelme alatt a tűzhányó keleti oldala megrepedt, s a kiömlő láva
                        süllyedést okozott a kráterben, melynek következtében a félrebillent hegy
                        torkolata egész tűzoszlopát a déli oldal felé zúdította, s a hegy túlsó
                        oldalán büszkélkedő erdőt borította el tűzhamujával, olvadt ércbombáival, s
                        azt csonkig leégette. – Ez pompás televény lesz árpának, tengerinek! –
                        mondám én Padronénak. Ő pedig kiválasztott egy jó fekvésű hegyoldalt, ahova
                        szőlőt lehet majd ültetni. Szőlővesszőt is hoztunk magunkkal. Az egész
                        gazdálkodási rendszert megállapítottuk. Háziállatjainknak jó tenyésztanya
                        lesz az északi erdő. Gumós, kalászos, csöves növényeink díszleni fognak a
                        leégett erdő talajában. A burgonya is jól fogja találni magát őshazájában a
                        yamsz-gyökér mellett, a cukorcirok önkényt terem a lapályon; talán még
                        cukornádat is fedezünk fel. Szántóvetők nem leszünk, mert se ekénk, se
                        igásmarhánk nincsen; de van ásónk, kapánk és izmos tenyerünk. Mienk úrbérben az egész sziget. A két ős földbirtokosnak, a
                        vadfiúnak, vadleánynak dézsmát fogunk szolgáltatni; ők most itt a király és
                        királyné.</p>
					<p>– Akik a birkáinkat fogják őrizni.</p>
					<p>– No hát, ahogy a Pentateuch szerint Jákób, a királyok őse, őrizte hét
                        esztendeig Lábán birkáit. Ez csak szentírás, Mózes írta.</p>
					<p>(Az a gúnymosolygó vonás a Capitano ajkszegletén még erősebb kifejezést nyert
                        a szokottnál.)</p>
					<p>– Sőt van másik szentírás is: legalább én annak tartom. Homér Iliásza, ahol a
                        királyfi Páris őrzi a birkákat. Nemes hivatás volt az mindig. Mig agráriusok
                        annak tartjuk – mondá a Padrone. (Hogy ő agrárius! A tengeren!)</p>
					<p>– De én merkantilista vagyok; tengerész!</p>
					<p>(Ezen aztán mind a ketten kedélyesen nevettünk.)</p>
					<p>A Capitano elárulta klasszikus neveltetését ez iskolai idézettel:</p>
					<p>„Coelum, non animum mutant, qui trans mare currunt.”</p>
					<p>(Mennyet, nem lelket vált csak, ki a tengeren átfut.)</p>
					<p>– A fáradságos szigetfelfedezésben megszomjaztunk. Mikor a hajóról leszállni
                        készültünk, én meghagytam a Padronénak, hogy a kulacsot ásványvízzel
                        megtöltve hozza magával. A pálmaerdőt elérve, targallyat gyűjtöttünk össze,
                        és tüzet raktunk. Gyufánk még volt. Azután egy darab szalonnát és
                        kétszersültet megpirítottunk, s ezúttal mi vendégeltük meg fenséges
                        princünket és princesszünket. No hát bizony ők csak éppen olyan főhercegek,
                        mint a többi. Ha a negrito a nagykorúságát eléri, aspirálok nála a
                        főudvarmesteri dignitásra. Tetszett nekik a szalonna, pirított kenyérrel. Én
                        utasítást adtam a Padronénak, hogy akassza le az övétől a kulacsot, s
                        kínálja meg az italával illusztris vendégünket, ahogy illik: ő kezdje meg az
                        áldomást. Soha olyan grimaszt nem láttam életemben, mint amilyent a negrito
                        fintorított az első mohón lenyelt korty után. Elkezdett prüszkölni,
                        krákogni, ökrendezni, azzal keresztülugrott a parázson, s elfutott a
                        közellevő karámba, folyvást köpködve, cikákolva. Én el nem tudtam gondolni,
                        mi lelte? Felkaptam a kulacsot, amit a fiú eldobott, s megkóstoltam a
                        tartalmát; az mindent megmagyarázott. „Padrone! Hisz ez budai keserűvíz!” –
                        „Mit tudom én? Én sohasem, ittam ásványvizet. János van ráírva a palackra.
                        Azt hittem, hogy aki János, az mind becsületes ember.” „Hiszen becsületes
                        víz ez annak, aki rá van szorulva, de nem szomjúságról való.” Kiöntöttem az
                        egészet a kulacsból a földre. Ezalatt visszajött a karámból a fiú; hozott
                        magával egy kobakot, meg azt a vitatott fúrót és egy kecskeszarvat. Azok
                        csakugyan drága klenódiumok voltak. A fúrót a „turris babylonica”
                        csigahéjából alkotta mesterműnek a természet. A leány előre elkészítette a
                        fiú számára a kapaszkodó gúzst liáne-szalagból, megértve a fiú szándékát. Az
                        erdő szélét azok az agavefajta növényóriások szegélyezték, amiket a
                        spanyolok aguamielnek hínak, a vadak szándinak. Ezek adják az indiánoknak a
                        szüretet. Mikor a szándi virágfürtjei a kipattanáshoz közelednek, akkor van
                        ideje a szüretelésnek. A fiú felmászott a karcsú fatörzsön a kapaszkodó-gúzs
                        segélyével, s ahol a lombkorona alól kilógott a bimbós virágfürt, ott lyukat
                        fúrt a csigájával, melyet a természet e célra alkotott, s aztán a fúrt
                        lyukba dugta a kecskeszarvat, s azon keresztül csorgatta a kobakba a növény
                        kitóduló nedvét; mikor az megtelt, bedugaszolta facövekkel elébb a kobakot,
                        azután a növény koronája alatt fúrt lyukakat. A kobakot lehajította a
                        leánynak, ki azt két kezével felfogta, s odahozta, megkínált bennünket vele.
                        A Padrone kóstolta meg elébb. Cuppantott utána a szájával: „Bíz ez bevehető
                        itóka. Ahol ilyen terem, ott nem halnak meg az emberek szomjan. Ebből készül
                        a pulk, ha megerjed.” Én is megkóstoltam. Van benne valami a mustból, a
                        vajíróból meg a nyírvízből. A maradékot átengedtük a vadgyerekeknek, akik
                        sokáig elveszekedtek rajta.</p>
					<p>A honfoglalás műve tehát végre lett hajtva, az őslakók szimbólumaikkal
                        kifejezték meghódolásukat. Adtak földet, füvet és
                            vizet.
                    </p>
					<p>Hátra van a honalkotás. Hol kezdjünk hozzá? Természetes dolog, hogy ahol két ember tanácskozik együtt, ott nem lehet egyetértés. Az abszolutizmus korszakában, amikor a
                        hajónk a tengeren habuckolt, én parancsoltam, a kapitány (nekem meg az
                        asszony), de most megrögzöttünk az alkotmányban, (azazhogy a lávában)
                        mindketten szuverének vagyunk.</p>
					<p>– Mi, ketten? – mondám én. – Négyen, én az asszonyoknak is szavazatjogot
                        adok.</p>
					<p>Erre aztán a Padrone túllicitált rajtam. Ő az általános szavazatjog mellett
                        agitált.</p>
					<p>– Legyen szavazatuk a negritóknak is: akkor leszünk hatan. A többség fog
                        dönteni, hogy melyik a sürgősebb indítvány.</p>
					<p>Én tudniillik azt proponáltam, hogy mindenekelőtt megoldandó az új hazánkban
                        a nyelvkérdés. Én a spanyol nyelvet ajánlom. Anélkül
                        nem lehet kormányozni.</p>
					<p>A Padrone programja ellenben az volt, hogy első a nemzetgazdászati kérdés
                        megoldása. Állattenyésztő birodalom akarunk lenni: azzal a feladattal kell
                        megküzdenünk, hogy hét birkát, egy kost, hét emsét, két ártányt, egy pár
                        lámát hogy szállítunk le ide a karámba, mivel tartjuk el őket, amíg az
                        élelmüket maguk meg tudják keresni? Meg a tyúkot, libát, pulykát, ami
                        gazdaságunk alapját fogja képezni? Első a hasznos beruházások kérdése. Mind
                        a kettőnknek igaza volt, annálfogva nem tudtunk kiegyezni... Mit tehettünk
                        egyebet, mint hogy appelláltunk a koronára. – Ez az
                            asszony. – A két vadgyerekünket felbiztattuk,
                        hogy jöjjenek velünk fel a vashajóhoz. Eleinte nagy örömmel fogadták. Ki ne
                        kívánna a rezidenciába feljutni?</p>
					<p>A Padrone az ő pápua nyelvükön tudatta velük, hogy odafenn, abban a
                        csodaépületben fognak találni két asszonyt, amilyen az ő anyjuk volt. Ez
                        hatott. A fiú még egyszer felmászott a Szándi fára, s megtöltötte a mi
                        kulacsunkat a kicsorgó pulkkal. A hajó felé mutatott vele.</p>
					<p>– Lám, hogy vannak még született gavallérok a világon! – mondám én.</p>
					<p>A sziget partmentében haladtunk egész a lávaömlésig, ahol a hócipőinket
                        hátrahagytuk. Ott volt a horgony a megfeszült lánccal. Mi a cipőink
                        léctalpán keresztül nem éreztünk semmit a megszilárdult láva forróságából,
                        hanem a két gyerek, amint a mezítelen talpával a lávára lépett, sikongatva
                        kapkodta fel a lábait, ez nem nekik való séta volt. Hanem aztán rögtön
                        feltalálták magukat, felugrottak a horgony kifeszült láncára, s kézzel és
                        lábbal felkapaszkodva rá, úgy yonglirozták fel magukat a légben függve egész
                        a hajó lépcsőzetéig, mint két majom. A tenyerük tűrte a lánc forróságát.</p>
					<p>Asszonyaink lesték már, az árboc kötéllajtorjára felkapaszkodva, messziről a
                        visszatértünket. Látták, hogy mi, akik ketten távoztunk el, most
                        negyedmagunkkal térünk vissza; mi férfiak a kezeinkkel, a gyermekek
                        kézzel-lábbal a horgony láncaiba kapaszkodva.</p>
					<p>Vegyes volt a fogadtatás. A Donna, megértve, hogy milyen előkelő vendégekhez
                        van szerencséje, iparkodott az etikettet megtartani; hanem a Manola szabad
                        folyást engedett az őszinte véleményének. Kivételképpen spanyolul beszélt.
                        Hogy minek hozunk ide a nyakára két kenyérpusztítót, aki burgonyánkat s az
                        ivóvizünket elfogyasztja! Én megkísértem a Manolát kapacitálni: hogy ezek a
                        gyerekek a sziget urai. – Akkor agyon kell őket csapni! A Negrito sok
                        természetes ésszel volt felruházva. Mindjárt észrevette a hangos
                        pörlekedésből, hogy itt a Manola az irányító hatalom, s odavitte hozzá a
                        kulacsot, megkínálta a tartalmával. A Manola ivott belőle, tetszett neki.
                        „Hisz ez pulk, pálmabor.” A vadleány pedig kitárta előtte a
                        pálmaháncs-szatyrot, amiben magával hozta a parázsban megsütött ignámét.
                        Azzal meg éppen lekenyerezte a Manolát. Hisz akik pulkkal és ignáméval
                        bővelkednek, azokkal lehet nemzetgazdasági egyezkedést kezdeni.</p>
					<p>– Tehát már itt is vesztegetés honol!</p>
					<p>Én aztán előadtam a szerzett tapasztalatainkat a hölgyeknek, kifejtve előttük
                        tüzetesen, hogy minő elvi különbözetek vannak köztem és a Padrone között e
                        szigetvilág organizálása tekintetében. Én a nyelvkérdést tartottam
                        mindenekelőtt megoldandónak. Legelső az, hogy megértsük egymást. A Padrone
                        ellenben a közgazdaságot tűzte ki programjául. A Manola végig sem hagyta
                        mondani a beszédemet; hangosan protestált a spanyol nyelv ellen; ő a maga
                        katalóniai nyelvétől el nem tér; aki vele beszélni akar, tanuljon meg
                        katalónul. Mi a Padronéval meghökkenve tapasztaltuk, hogy mellettünk egy
                        harmadik párt is támadt. Ilyenkor okos politikusok mit tesznek? Fuzionálnak.
                        A Padrone átveszi az én programomból azt a pontot, hogy ő, aki ért valamit a
                        pápua-nyelvből, fogja a Negritót a spanyol nyelv ismerésébe bevezetni, én
                        pedig beoktatom a Cavát az állatőrzés feladataiba.</p>
					<p>A feleségem kinevetett mind a kettőnket. „Óh ti bölcs férfiak! Hogy
                        organizálnátok már itt az új államot. Pedig azt sem tudjátok, hogy hol
                        kezdjetek hozzá. Hisz a legelső feladat a közlekedés
                        ügye. Anélkül mozdulni sem tudunk. Háziállatunk van elég – itt a hajón. De
                        hogy szállítjátok le ezeket a karámba, a legelőre? Ezek rá nem lépnek a még
                        forró lávakéregre, elbuknak rajta, s végiggurulnak; sülve érkeznek meg a
                        parti sziklákig.”</p>
					<p>Egymás szemébe néztünk a Padronéval. A Donnának igaza van. Amint a láma
                        megérzi a puha lába alatt a forró lávakérget, az rögtön hasra vágja magát. S
                        többet felállásra nem bírható. Tehát legelőször a közlekedési mizériákkal
                        kell megküzdenünk. Csak hiába, leghelyesebb esze van az asszonynak!</p>
					<p>A Donna mindjárt praktikus közlekedési tervvel is szolgált, amit elvben el
                        lehetett fogadni. – Hajónkon van kézi-szekérke és állatszállító ketrec.
                        Ezeknek az összekapcsolásával szerkesztünk egy szállítási eszközt, melyet
                        a kifeszített horgonylánchoz kapcsolunk vitorlacsigához csatolva, s aztán a
                        horgonyt felhúzó kötéllel s annak a korongjával lebocsátjuk a lávarétegen. A
                        ketrecben elfér egy láma meg egy pápuagyerek. Azok leereszkedhetnek egész a
                        horgonyig, nem égetik meg a talpukat. Mi ketten a Padronéval rögtön
                        összeállítottuk a furfangos vehiculumot. Ennél rövidebb idő alatt vicinálist
                        létre nem hoztak. Csak a hajó felszálló-hídját kellett leereszteni, hogy
                        azon át a tehervonat a kész vasútra leguruljon. Ezalatt a hölgyek felhozták
                        a födélzetre a két lámát. Gyönyörű egy pár állat volt, hófehér selyemgyapja,
                        kecses pofája, nagy fülei, kétujjú patája. A láma a világnak a legszelídebb
                        vadállatja. Nincs is semmi fegyvere az önvédelemre: se rúg, se öklel, se
                        harap. Csak egy nemét ismeri a bosszúállásnak: leköpi azt, aki bántalmazza,
                        s a nyála méreg. – Amint a gyerekek meglátták a két kedves állatot, nagy
                        sikongatással rohantak hozzájuk, nyakukba borultak, ölelték, csókolták.
                        Ilyen lehetett az, mely a vízbe fulladt. A két láma is viszonozni látszott a
                        nyájaskodást. Ilyen emberi alakokhoz voltak ők szokva a Kordillerák
                        völgyeiben; ezeknek a szavait értették: honfiaik voltak. „Ezek a tieitek”,
                        mondá a gyermekeknek a Padrone az ő nyelvükön; amire azok sorba mind a
                        négyünket elhalmoztak hódolatuk gyöngéd kifejezéseivel. No hát ezzel a
                        honfoglalás dicső műve be lett fejezve. Még a „fehér
                            ló” sem hiányzott belőle. A sziget jog
                            szerint a mienk lett...</p>
					<p>A Capitano ajkán újból megjelent az a gunyoros rándulás. Úgy tettem, mintha
                        nem venném észre.</p>
					<p>– Ezzel a közlekedési eszközzel napok folytán leszállítottuk a hajónkról a
                        háziállatjainkat a karámba, s ott hagytuk a két gyermek gondozása alatt. A
                        lámák meg a birkák dús legelőre találtak a réten, a sertéseknek szolgált a
                        lehullott makk az erdőn, s a földi férgek sokasága a morotvában, tyúk, liba
                        kereshette az élelmét a réten és tóban. Az állami háztartás meg lett
                        állapítva.</p>
					<p>Ekkor egyszerre nagy változás lepett meg bennünket.</p>
					<p>A gejzír újra kitört. Már napokkal előre, amint a passzátszél jelentkezett,
                        elkezdődött a tompa moraj zuhogó nyugtalankodása a kráter mélyében. Heves
                        lökések rázták meg a hajónkat, recsegett-ropogott minden eresztékeiben.
                        Bömbölő gőzfelhők gomolyogtak fel a kráter mélyéből. Egyszer aztán óriási
                        robogással tört ki a kráterből az új gejzír a mostani szervezetében, öt
                        vízoszlopra szakadva, mint egy legyező, a középső oszlop egyenesen fel a
                        magasba, ahol felhőkoronát képezett, a másik négy egymást keresztezve,
                        félívben omlott alá, egy hatodik vízsugár egyenesen a hajónk felé zúdult, s
                        a szétrepedt hajó orrán keresztül a gépházunkat árasztá el. És azóta ez a
                        nagy gejzír megmaradt ebben a működésében.</p>
					<p>Ez az új kitörés egészen új helyzetet teremtett ránk nézve. Volt abban jó is,
                        rossz is. Rossz volt az, hogy a hajónkba omló vízsugár kényszerített
                        bennünket arról gondoskodni, hogyan szabaduljunk meg az elárasztásától. Ezt
                        elértük azzal, hogy levezettük a vizet a gőzgép szivattyúján át. Ellenben a
                        forró víz melegen tartá az egész hajónkat. Azt felfogtuk a gőzgép üstjében,
                        ahonnan a födélzetre is fölvezethető volt. A gejzír középoszlopának a
                        visszahulló vize azonban elpatakzott egy nagy barlangjába a tátongó
                        kráternek.</p>
					<p>A gejzír újból kitörése után az egész helyzetünk alaposan megváltozott.
                        Idefenn a hajón a középső vízoszlop visszahulló vize hűs klímát idézett elő,
                        lenn a völgyben a forró vizet okádó sugarak hőséget terjesztének; tavak
                        képződtek utánuk, s apró gejzírek szökelltek fel a kokojszásokból.</p>
					<p>Az esőképpen felfogott permeteg élvezhető volt, de nem kellemes. A nőm csak
                        citromlével tudta inni. Egy napon a Negrito felkapaszkodott a horgonyláncon
                        a sziget aljából a hajóhoz, gyékényszatyor volt a nyakába akasztva, öröme
                        csaholásban nyilatkozott meg. De három szót már meg tudott értetni a
                        Padronéval: víz, kókusz és batatász. A szatyorból legelébb is elővette a
                        kobakot, s azzal megkínálta a feleségemet. A Donna megízlelte a kobak
                        tartalmát, s örömmel kiálta fel: „Ez tiszta ivóvíz!” A Negrito aztán két
                        kezével igyekezett megértetni, hogy odalenn a sziklaparton egy zuhogó forrás
                        támadt; őtet a láma vezette rá, akinek a szimatja megérezte a friss vizet.
                        Hihetetlennek látszott, de amint sorban megkóstoltuk a kobak tartalmát, el
                        kellett hinnünk, hogy az friss ivóvíz. A többire nem is hallgattunk, a
                        Negrito érett kókuszdiókat hozott magával és ignámékat, azoknak most van a
                        szüretelési évadja. Vittük a fiút magunkkal a part felé. A láva forrósága
                        ellen facipőket húztunk fel, azokat adtunk a Negritónak is. Így szálltunk
                        alá a horgonyig. A Negrito elvezetett bennünket a sziklából kiömlő forrásig.
                        Meglepett bennünket annak a vízbősége. Kitaláltuk a keletkezését. Ez a
                        víztömeg a gejzír középoszlopából zúdul alá a hegyoldal sziklaszakadékain
                        át, teljesen megtisztulva, a szikla szádáig. Megkaptuk, amire olyan epedve
                        vágytunk, a jó ivóvizet. – De hogy szállítjuk ezt oda fel a hajóhoz? Egymás
                        szemébe néztünk a Padronéval. Két szót mondtam neki, amire ő a kezét
                        nyújtotta. Arra való kéz volt. Azt mondtam neki, hogy vágunk lépcsősort a
                        horgonytól fel a hajóig. Merész terv volt. A láva még a szilárd kéreg alatt
                        izzó lehet. Meg kell kísértenünk. Facipőink megvédik a lábainkat az
                        elperzseltetéstől. Felülről kezdtünk hozzá, ahol a lávaréteg legvékonyabb.
                        Kemény munka volt, de jól sikerült. Egyelőre csak akkora lyukakat vágtunk a
                        lávába, aminőkbe egy emberláb facipőstül elfér. A csákánnyal áttört
                        lávaréteg még itt-ott izzó parazsat fedett fel; de már az is szilárd volt, s
                        a kipattogó széndarabok rögtön elfeketültek. A lávakéreg sehol sem szakadt
                        be alattunk. Húsz nap alatt mi ketten elkészültünk a lépcsőzettel. Ezzel
                        aztán fölöslegessé lett téve a mechanikai láncvasút, a vicinális. Ember
                        járhatott facipővel, láma pálmakéregbe kötött lábbal a még mindig forró
                        lépcsőkön. A láma szaladva futott fel rajtuk, hátán levő terhével.</p>
					<p>– És mindez állami szubvenció nélkül jött létre – dörmögém én halkan.</p>
					<p>– Valga me Dios! Hiszen nem volt szindikátusunk!</p>
					<p>– S az engedményesek nem kaptak dividendát?</p>
					<p>– Dehogynem; övék lett a kókusz és ignámé, amennyit csak elbírtak belőle.
                        Ittak is hatalmas tósztokat a kifogyhatatlan forrásvízből; kár, hogy
                        gyorsíró nem volt jelen a lakomán, aki megörökítette volna. Ez időtől
                        kezdve mindennap volt menyhal az asztalon ignáme-körözöttel,
                        pisztáciamártással. És ennek már tizenkét esztendeje. Azalatt szigetünkből
                        egy paradicsomkert lett. Hajónk a boldogság hazája. Két év alatt családi
                        örömök szálltak le édes itthonunkba. Nekem fiam, majd leányom született, a
                        Padronénak szintén, de még elébb. Az már tizenkét esztendős. Most azoknak
                        élünk.</p>
					<p>– Gyönyörű gyermekek. De nincsen nevük.</p>
					<p>– S ezért nem kerülnek bele a góthai almanachba. Ami rájuk nézve nagy
                        szerencsétlenség.</p>
					<p>– Én tudnék ezen segíteni. Hajónkon van egy szerzetes. Egy sort írnék a
                        hajótulajdonosnak, hogy küldje ide a pátert üdvös műveletre. Nőd bizonyosan
                        örülni fog neki, aki, úgy tudom, hogy vallásos érzelmű.</p>
					<p>Ismét az a gúnymosoly az ajkszegleten.</p>
					<p>– Ugyan kérlek, tedd meg. De a következményeit te viseled.</p>
					<p>Én kiszakítottam egy lapot a tárcámból, s az irónommal megírtam nehány sorban
                        a hajótulajdonosnak, hogy küldje ide a szigetre a szerzetesünket, lelkek
                        megnyerése végett.</p>
					<p>A Capitanónak megmutattam a levelet. Vállvonással felelt rá. Talán a Donna
                        többre fogja becsülni az üdvös szándékomat? Vajon a gyermekek megértik-e
                        ennek a fontosságát? Hogy ezzel az üdvösség útja lesz előttük megnyitva?</p>
					<p>A hajóra megérkezett kormányosunk, és a Padrone hangját hallottam a
                        lépcsőzeten:</p>
					<p>Megköszöntem a Capitanónak a velem közölt kalandos történetet, melyhez
                        hasonló nem fordul elő a „naufrage”-ok krónikájában. Azzal mind a ketten a
                        Capitanóval átmentünk az étkező-terembe.</p>
					<p>Az már akkor megnépesült. Az eddig bemutatott alakokon kívül, akik közé a
                        saját kormányosunkat is számíthatom, ott találtam a Ruffót is, a Padrone
                        vereshajú fiát, aki legújabb remekét, egy zöldhéjú gömbölyű birkasajtot,
                        mutatta be a hölgyeknek, amit azok teljes elismeréssel fogadtak. Az úrfi
                        erős, izmos alak volt, méltó arra, hogy valamikor választott hölgyének
                        rabszolgája lehessen.</p>
					<p>A hajóteremben volt felterítve az asztal az étkezéshez. Egész patriarkális
                        szokás szerint. Nem volt külön az uraknak, macskaasztal a cselédeknek:
                        együtt valamennyi. Ki hová jutott. Az ételeket bográcsban hordta fel a
                        Manola, végül maga is odatelepedett az asztal végére. Én a Donna és a Cara
                        szomszédságába jutottam, a kormányosunk a Manola mellé került.</p>
					<p>A lakomát nem írom le. Ismerős ételek voltak. Ezeknek a leírását mindenkor a
                        legunalmasabb olvasmánynak tartottam. Magam szokva voltam mindenhez, ami
                        emberi táplálékot képez, a pumpernickeltől kezdve a frutti di maréig. A
                        malacpörköltnél jobban érdekelt a baloldali asztaltársnőm, a család fiatal
                        leánya. Tízéves gyermek, de tökéletes szépség. Termete kifejlődött, mint a
                        délvidék szülöttéé. Az arca visszatükrözi a lelkét, oly őszinte angyalian
                        igaz, astralis. Egész figyelmemet e bájos alak kötötte le egészen. Arra
                        gondoltam, hogy ez még pogány. – Elkárhozott. Én
                        üdvözíteni fogom. – Messiása leszek.</p>
					<p>Engedelmet kértem a Capitanótól, hogy a hajótulajdonosunkhoz írott levelemet
                        átadhassam a kormányosunknak. Beleegyezett. Én élőszóval is
                        felvilágosítottam a kormányost a levelem tartalmáról. Szívesen vállalkozott
                        rá. Intelligens ember volt, tudta, hogy miről van szó. De annyi szót mégis
                        ejtett, hogy ez a kis ceremónia egy napi veszteglést fog okozni az
                        ötvitorlásnak, s már eddig is nagy a késés. Hátha még a páternek
                        hitoktatásban is kell részesítenie a szakramentumban részesítendőket.</p>
					<p>A Capitano sietett a kormányos aggodalmait eloszlatni.</p>
					<p>– A mi gyermekeink nem nőttek fel a keresztény vallás ismerete nélkül. Én
                        magam oktattam be őket a hitágazatokba. Tegyetek róla bizonyságot,
                        kedveseim, Mondd el, Cara, az Ave Máriát!</p>
					<p>Az angyali alak felállt a helyéről, összetette a két kezét a keblén, s
                        elmondá az üdvözletet csengő szóval, áhítattal. Csak egy szó maradt ki
                        belőle, patológiai műszó, ami nem jelentékeny. Ilyen alak lehetett Mária
                        is, mikor az angyali „Ave!” hangzott hozzája. Mi idegenek a szemeinket
                        törültük az elérzékenyüléstől.</p>
					<p>Aztán a Ruffót szólítá fel a Capitano, hogy mondja el a miatyánkot.</p>
					<p>A köpcös, zömök fiú felállt a helyéről, s homlokát ráncba szedve, kemény
                        hangsúlyozással elmondta az Úr imáját.</p>
					<p>A kormányosunknak észrevétele volt rá.</p>
					<p>– Kimaradt belőle az „add meg minékünk a mi mindennapi kenyerünket”.</p>
					<p>A vad suhanc dacosan vágott neki oda.</p>
					<p>– Azért nem kell imádkozni. Az Isten megadja nekünk a mi kenyerünket
                        imádkozás nélkül. Ott függ a fejem fölött a kenyérfa ágán. Ott érik a lábam
                        alatt a batatász kupacában, ott hull az ölembe a harmatkásában. Ád az Isten
                        mindent imádkozás nélkül. Hát teneked, tengerésznek, nincs-e felhalmozva
                        hatvan napra való kenyered a hajódon, csak a bicskádat kell kinyitnod, hogy
                        felszeld: hát akkor minek zörgeted a mennyek kapuját azért, ami már a
                        kezedben van?</p>
					<p>(„Ennek a fickónak nem lesz elég a keresztvíz, ennek a fejét alaposan meg
                        kell mosni”, dörmögé az én kormányosom.)</p>
					<p>A Capitano inte a veresnek, hogy kotródjék hátra, s előszólítá a Negritót:
                        adja elő, mit tud. A Credót.
                    </p>
					<p>A pápua összekulcsolta a kezeit, s a szemeit ájtatosan lehunyva, elmondá a
                            hiszekegyet, szépen, rendesen, csak egy szót
                        cserélt el benne: ahelyett, hogy „szálla alá pokolra”
                        úgy mondá, „szálla alá a gejzírba”. A kormányosunk rögtön helyreigazítá:
                        „Nem jól mondtad fiam, pokolról van szó, nem gejzírről.” – „Bocsáss meg,
                        señor, én láttam a poklot ezzel a két szememmel, azt is láttam, hogy oltotta
                        azt ki a tenger. Pokol már nincs. De a gejzír, az itt van.” Én intettem a
                        kormányosnak, hogy hagyja rá: hiszen vadember ez, nincsen rendes esze. Hanem
                        a hiszekegy végén megint csinált egy kihágást a pápua, a zárószót megelőző
                        után „testünknek feltámadását” hozzátette „fóka alakban”. Ezért aztán meg is
                        szidták, ki is kacagták; de nem engedett a maga hitéből: neki ez a mostani
                        teste nem kell, a fókának sokkal különb élete van. Ő azt választja
                        feltámadáshoz.</p>
					<p>Csak én tartottam meg a komolyságomat. A szépséges Donnához intéztem egy
                        határozott szót.</p>
					<p>– Aki igaz keresztény akar lenni, annak pozitív vallással kell bírnia.</p>
					<p>Amire a Donna hasonló komolysággal felelt:</p>
					<p>– Majd fog ön pozitív vallást is találni nálunk. Ez a tízparancsolat, ahogy
                        azt mi a férjemmel együtt a híveink számára kidolgoztuk.</p>
					<p>Kidolgozták! No erre kíváncsi vagyok.</p>
					<p>Azzal odainté maga elé a fiát.</p>
					<p>– Mondd el a tízparancsolatot.</p>
					<p>A Kadét engedelmeskedett.</p>
					<p>„Én vagyok a te urad Istened, ki teremtettem a világot, és benne a földet s a
                        földön a lelkes állatot, az embert, megszámlálhatatlan idők lefolyása
                        alatt.”</p>
					<p>(Tehát nem hat nap alatt.)</p>
					<p>„Én hoztalak ki tégedet a paradicsomba a rabszolgaságnak és bűnöknek
                        világából.”</p>
					<p>(Ez szól mind az öt világrésznek, különösen a vén Európának.)</p>
					<p>„Ne legyenek tenéked idegen isteneid énelőttem. Ne csinálj te magadnak
                        bálványokat, aranyból és ezüstből emberek képmásával, akiknek neve pénz, hogy azt imádd.”</p>
					<p>„Ne emlegesd az én nevemet hiába: ne törj az égbe imádságokkal; mert én
                        ismerem a te kívánságaidat, s akaratomat emberi szóra meg nem változtatom.
                        Ha bűnt követsz el, bánd meg és tedd jóvá; mert nem az én haragom büntet meg
                        téged, hanem saját bűnöd. Én nem vagyok az erős, bosszúálló Isten; nem
                        büntetem meg az apák bűneit a fiakban harmadízig; de megjutalmazom a
                        jótetteiket minden nemzetségükben.”</p>
					<p>„A dolgot, a munkát ne tartsd büntetésnek, ne tartsd fáradságnak. Pihenj meg,
                        amikor kifáradtál, s adj pihenést a te szolgádnak, és igavonódnak, ha
                        kifáradt, de ne válogass a napokban, mert minden nap Isten tiszteletére
                        való, s a munkás kéz kedvesebb Isten előtt, mint az összetett kéz.”</p>
					<p>(Ez meg már éppen törvényszegés! Hát a kötelező vasárnapi munkaszünet?)</p>
					<p>„Tiszteljed a te apádat és anyádat; de az apák és anyák is tiszteljék az ő
                        gyermekeiket akként, hogy jó példát adjanak nekik a követésre.”</p>
					<p>„Ne tagadd meg, s ne sajnáld a szűkölködőtől azt, amiből neked bőséged van,
                        nehogy a lopáshoz folyamodjék, de ételt és italt tégy ki az ablakodba, hogy
                        a vándorló rátaláljon.”</p>
					<p>„Ne ölj. Ne végy fegyvert a kezedbe, s ne adj fegyvert a te szolgáid kezébe,
                        hogy azzal embert öljenek, akinek Isten adta az életet és a lelket. Ha
                        valaki megbántott, haragodban bosszút ne állj rajta: bízd a lelkiismeretére,
                        hogy az büntesse meg olyan sebekkel, amik belül véreznek.”</p>
					<p>„Szeresd azt, aki szeret.”</p>
					<p>„Ne hazudj. Mondd mindig azt, ami igaz. Éles szóval ne sérts meg senkit.”</p>
					<p>„Ne kívánd a más javát; de tanuld el a boldog embertől, hogyan szerzette meg
                        a boldogságot, s tégy hasonlóképpen.”</p>
					<p>(Hát bíz ez nem ekképpen van megírva az iskolai katekizmusokban.)</p>
					<p>Nem volt valami célravezető dolog, egy vidám lakomát elfanyarítani haeretikus
                        hitágazatokkal. A Manola észrevette a visszás hatást az idegen vendégekre,
                        s a maga természetes eszével igyekezett a hangulatot visszafordítani.</p>
					<p>– Tessék urak: ez a caseo di pino. Ha a Ruffo
                        kifelejtette a miatyánkból a mi mindennapi kenyerünket, de nem felejtkezett
                        meg a mindennapi sajtunkról... S odakínálta nekünk vendégeknek az
                        elismerésre méltó döbözt.</p>
					<p>Azt már el kell ismerni, hogy ez a delikatesszek netovábbja.</p>
					<p>Akik jártak valaha Székelyországban, emlékezetükben lesz a „kászutúró”. Az az
                        istenek ambróziája. A friss juhtúrót nyersen lehántott cserfa vagy fenyő
                        kérgébe csomagolják be, a fenyőhéj illata áthatja azt, s zsongító zamatot ád
                        neki, amit nem lehet mesterséggel utánozni.</p>
					<p>A kormányos meg volt hódítva általa. Ez már beszéd! Magam is kénytelen voltam
                        elismerni, hogy a Ruffo tud valamit, amit én nem tudok: kászutúrót
                        készíteni. Erre engem a fiumei tengerész-akadémiában nem tanítottak. Remek
                        fiú vagy, Ruffo. A derék fiú megkínálta a kormányost, hogy még kászutúrót is
                        ád neki; van odaalant a karámban elég.</p>
					<p>És engemet valami lappangó neme a féltékenységnek kezdett inkubálni. A
                        természet rendje és az adott helyhezet kényszere mellett ezen a paradicsomi
                        szigeten az a jövendő van előírva, hogy az itt született fiaknak és
                        leányoknak a kor megérésével egymásban kell találni párjukat.</p>
					<p>S ez a civilizált világ fogalmai szerint alig következhetik el.</p>
					<p>Hiszen két testvérpár van egymás előtt. Azoknak a házassági összeköttetésbe
                        lépése az emberi és isteni törvények szerint meg van határozva. Kiki az
                        átellenesével, de nem a mellette valóval.</p>
					<p>Ezt már az első ember, Ádám apó így határozta el, aki egyúttal első
                        törvényhozója is volt a kerek világnak. Mint tudjuk, az első emberpárnak két
                        fia volt, Káin és Ábel és azoknak ismét két ikernővére, Káiné Azma, Ábelé Owaën. Így nevezi
                        meg őket Euticheus, alexandriai patriárka, aki
                        adatait napkeleti bölcsek hagyományaiból meríté. Mikor a legények abba a
                        korba jutottak, hogy házasságra gondolhattak, Ádám apó úgy intézkedett
                        fölöttük, hogy Káin vegye nőül Owaënt, Ábel ikerhúgát, Ábel pedig Azmát,
                        Káin ikernővérét. Ebbe pedig Káin semmiképpen bele nem akart egyezni; mert
                        Owaën nem tetszett neki, ellenben Azmát nagyon kellemesnek találta, az szép
                        volt. Ezt meg is mondta apjának. Az ősapa megappellálta az ügyet. Tegyen
                        áldozatot a hegytetőn mind a két fiú, s amelyiknek az áldozatfüstje az ég
                        által elfogadtatik, azé legyen a szép Azma. Ez meg is történt. Ábel
                        oltárfüstje az ég felé szállt, Káiné pedig, a földre verődött, s ezzel ki
                        lett mondva a legfelsőbb ítélet. De hátra volt a párbaj. A még felsőbb
                        törvény. Káin az ellenfelét, Ábelt lelőtte egy nagy kővel, s az övé maradt
                        Azma.</p>
					<p>No, ha ez egyszer megtörténhetett, mért ne történhetnék meg másodszor is?
                        Amikor új világ kezdődik.</p>
					<p>Itt van egy embertől megtisztított földdarab. Körös-körül a tenger és a
                        korallzátonyok. Új emberek támadtak rajta, akiknek még csak nevük sincs. Mi
                        gátolja őket abban, hogy azt tegyék, ami a szívüknek jólesik. A patriárkájuk
                        csinált számukra külön isteni parancsolatokat, azok között az is van, hogy
                        „szeresd, aki téged szeret”. No, hát ha meg találják fogadni?</p>
					<p>Talán szeretik azok egymást, akik az egyházi törvények szerint egymást
                        hitestársául vannak kijelölve? Ellenben a másikhoz vonzódnak.</p>
					<p>No hát ezen a puszta szigeten mi akadályozza őket?</p>
					<p>De még azonkívül egy pár ős vadember is van itten, aki a népességet
                        szaporítja. Hátha ezek is számba jönnek!</p>
					<p>E különös elmélkedésem alatt véletlenül belenézek a tükörbe, s akkor látom
                        meg, hogy „Nini! Még egy hetedik ember is van itt, aki él!”</p>
					<p>Csakhogy hát én még legfeljebb egy napig maradok itt, a keresztelőig, aztán
                        megyek a világba, s nem törődöm vele, e rejtett zugában a földtekének mi
                        történik tovább.</p>
				</div>
				<div type="chapter">
					<head>
                       Régi dal az új világban
                    </head>
					<p>Térjünk vissza a kászutúróhoz, ahol elhagytuk.</p>
					<p>A Manola az ebéd befejezéséül feketekávéval kedveskedett az
                        asztaltársaságnak. Hát ilyen kávéról európai embernek fogalma sincsen. A
                        hozzávaló gyümölcsöket aznap reggel szedték az eleven fáról: azt a zamatot,
                        azt az illatot, amit annak a nedve nyújt, csak a Mohamed paradicsomának
                        boldog lakói ismerhetik. S a kávéhoz cukor is jár. De minő cukor! Ennek a
                        cukornak a színe fekete, de az íze kellemesebb a mi fehér cukornádunkénál
                        vagy répatermékünkénél, van valami gyümölcsíze, hasonlít a datolyához. A
                        Capitano észrevette a kérdést az arcomon, és sietett felvilágosítani.</p>
					<p>– Ez a cukor az Arengapálma levéből készül.</p>
					<p>– Ismerem a pálmát. Botanikus neve „Saguerus”.</p>
					<p>– Egyszer virágzik életében, mint az aloé, akkor megcsapolva egész évszakon
                        át csurgatja bőven a cukornedvét; ha kimerült, akkor elhal, s akkor a
                        beléből szágó lesz, a derekát vízvezetőcsőnek lehet használni, a rostját
                        kötélnek. A lecsapolt nedvéből azon frissiben főzik a szaguero-cukrot. Ha
                        megerjed, mámorító ital lesz belőle. Megláthatod a karámban.</p>
					<p>Én kíváncsi voltam ennek a cukorfőzésnek a módját megismerni. Eddig úgy
                        tudtam, hogy a cukorfőzéshez kell egy háromemeletes épület (vagy több),
                        tömérdek nagy gép, egy részvényes társaság, rengeteg alaptőkével,
                        igazgatótanács és kormányi szubvenció. S hogy én ezt most mind megláthatom a
                        karámban!</p>
					<p>No hát, menjünk oda! Ez volt a közös jelszó az asztalbontásra. Csak egy
                        ellenmondás hangzott: a Caráé.</p>
					<p>– Nem! Én nem engedem, hogy a bátyám lemenjen most a sebesült karjával; nekem
                        új írfüvet kell kötnöm a sebére; olajjal kenegetnem.</p>
					<p>A Kadét engedett a szónak, s hagyta magát Cara által visszatartóztatni,
                        gyöngéd erőszakkal, azonban előkelő negédességgel veté oda: „De előbb az
                        idegen férfiak hadd távozzanak el.”</p>
					<p>(Mi volt ez? Féltékenység?)</p>
					<p>– Én is? – kérdezé Ruffo.</p>
					<p>– Te is.</p>
					<p>Ruffo elvörösödött e szóra. Hisz ez az ő Azmája, akit nem szabad a műtét
                        alatt meglátnia!</p>
					<p>Erre egy még ideig hangját nem hallható alak kapott bele a társalgásba,
                        akiről azt hitte mindenki, hogy ő a senki. Dehogy senki! Hisz ő a Mestiza, a
                        Ruffo húga. Ő az Owaën. Neki is jussa van az új paradicsomhoz. Most, hogy a
                        bátyját keserűség érte, neki is megnyílt a szája. A Kadét ellen fordult, kit
                        a Cara kezénél fogott.</p>
					<p>Mikor a leány így felhúzta az ajkait, összeszorította a fogait, megrázta a
                        fejét – akkor szép volt; mint egy vadállat. A hangja csengett:</p>
					<p>– Micsoda? Te az én bátyámat kikergeted? Hát ki vagy te? Mi vagy te? Egy
                        naplopó, aki egyebet se teszel, mint kóborolsz, lesed a prédát. Az én bátyám
                        pedig egész nap dolgozik, fárad: a tőzeget vágja, a cukrot főzi, a sót
                        szikkasztja; ha ő nincsen – ti nem tudtok fázni; ő vigyáz a nyájra, a
                        kondára, fej, sajtot olt, barmot öl, húst füstöl, ti csak a készhez
                        ültök!</p>
					<p>Hej, de lángra kapott ettől a patvartól a másik leány is! Az a Madonna-arc
                        hogy kigyúlt egyszerre; nem várta be, amíg a Mestiza bevégzi,
                        közbekiabált:</p>
					<p>– Ne merd szidni te az én bátyámat! Ő a mi hősünk, a mi védelmezőnk; nem ő
                        lövöldözi-e le a balburázászt, aki a bárányokat elragadozza; nem ő veri-e
                        agyon a matamátát, aki a zsibáitokat felfalja a tóban? Hát a mérges kígyókat
                        ki pusztítja el?</p>
					<p>Egyszerre lármázott mind a kettő.</p>
					<p>Eleinte a Donna és a Manola igyekeztek a leányaikat elcsitítani, de
                        sikertelenül; azután a bátyáik engesztelgették volna, de nem mentek semmire;
                        utoljára a Kadétnak jutott valami eszébe: odarohant a Mestizához, mikor az
                        legjobban ócsárolta, s két tenyere közé kapva a fejét, lecsókolta a száját.
                        Ettől azután a Mestiza elhallgatott. A Cara ellenben sírva fakadt.</p>
					<p>A Ruffo meg volt rökönyödve. Az a szándék látszott a képéből, hogy a
                        kölcsönösség elvénél fogva mármost ő is hasonló kiengesztelési módszert akar
                        alkalmazni a másik leány ellenében.</p>
					<p>Magam sem tudom, mint kerültem bele ebbe a vitába; de csak azon vettem észre
                        magamat, hogy nyakon fogtam Ruffót, s az ajtó felé toltam: „No, már vezess
                        bennünket a karámhoz.” Engednie kellett a fickónak: ungorkodott is miatta
                        sokáig. A lépcsőnél aztán karonfogta a kormányos, és magával vitte
                        tovább.</p>
					<p>Én még visszatértem a terembe, hogy köszönetet mondjak a hölgyeknek, kezet
                        csókoltam elébb a Donnának, azután a Manolának, meglepett, hogy a Cara is
                        nyájasan nyújtotta felém a kezét csókolásra. Volt talán némi oka rá?</p>
					<p>– Ugye, még itt marad nálunk? – suttogá őszinte melegséggel.</p>
					<p>– Az éjjelre, ha megtűrnek.</p>
					<p>Azzal siettem a férfiak után. A hölgyek otthon maradtak. Egy nő még hátra
                        volt az ismeretségemből: a Cava. Annak azalatt, míg mi idefenn a hajón
                        lakomáztunk, odalenn kellett a karámban állatok felett őrködnie s a tüzet
                        élesztenie. Ez volt az ő sorsa.</p>
				</div>
				<div type="chapter">
					<head>
                        Az emberek édesanyja és mostohája
                    </head>
					<p>Mind a kettő ugyanaz pedig: a fölséges természet.</p>
					<p>Egyik kezével ád mindent ingyen, tele marokkal, a másik kezét azonban ökölre
                        szorítja, annak az ujjait úgy kell ésszel és erővel kifeszegetni; pedig
                        abban vannak a legdrágább kincsei elrejtve.</p>
					<p>Amint a lávalépcsőzeten az őserdőbe lejutottunk, s azon keresztül a karámhoz
                        közeledtünk, mi jövevények nem bírtuk az elragadtatásunkat eltitkolni. Négy
                        matrózunk is ott várt ránk, akik még a süldőket fogdosták össze az erdőn.
                        Könnyű munka volt az: csak meg kellett rázni a gesztenyefa ágát, s a
                        gyümölcshullásra magától futott oda a konda, s engedte magát megdézsmálni.
                        Azokat viszik a dereglyéhez.</p>
					<p>Az erdőből kiérve, elénk tárult a sziget rónája. Elragadó tájkép. Buja fű a
                        réten, kiszínezve kék, piros, sárga virágözönnel, melynek bozótjából alig
                        látszik ki a szabadon legelő juhok feje, csavarodott szarvaival; közben
                        emberkéz mívelte vetett földek sötétzöld táblái: egy-egy folt fehér virágú
                        haricskával; olajtermő pászták, gyapotültetvények teljes virágzásban;
                        távolabb, közelebb, mint drága, virágos rámákba foglalt ragyogó tükrök, a
                        gömbölyű tavak, amiket apró gejzírok táplálnak magasra szökő, karcsú
                        vízsugaraikkal, a tavak vizén serege a vízimadaraknak úszkál, repked, sápog,
                        vad és házi szelíd állat vegyest, tarka menyasszonykacsák, hattyúk, gémek,
                        vadludak, szalagos libák, gödények, flamingók. Eltűnnek egyszerre a sűrű
                        bambusz közé, ha egy keselyűsas lecsap közéjük a magasból, akivel csak a
                        hattyúk és flamingók mernek szembeszállni.</p>
					<p>Amint a keleti hegyoldal kibontakozik a körülvevő cukorpálmák pagonyából,
                        amik közül néhány éppen virágzásnak indul (százéves virágzás), azt hisszük,
                        egy tündérkertet látunk magunk előtt, gyümölcsterhelt narancsfák,
                        gránátalmák pompáznak a kies völgyekben, a dombos lejtőkön egész ligetek
                        ezüstzöld lombozatú olajfákból, amiknek határt szab a hegy déli oldalán
                        felnőtt pinia- és ilex-erdő, mely az utolsó tűzvulkán kitörésekor leégett, s
                        azóta gyökereiből újra kihajtott. A sziklaoldalakat érett fürtökkel
                        megrakott szőlőlugasok borítják. Az erdőn túl lapály mélyed alá egész a
                        tengerig, ezt a vidéket lilaszínbe játszó, nehéz köd fedi, mely fölött
                        szeszélyes formákba alakulva kavarog egy állhatatos füstoszlop.</p>
					<p>– Nem füst az – magyarázza Ruffó az idegeneknek –, hanem szúnyogfelleg. Ott
                        vannak a morotvák, s azoknak a szakadékain a tőzegtelepek, amikből a
                        tüzelőszert vágjuk, s a moszkitókon kívül van még egész raja a kínzó
                        férgeknek; jó lesz velük meg nem ismerkedni.</p>
					<p>A tengerpart fölött rezeg a délibáb: árbochegyeikkel lefelé fordított
                        gályákat libegtetve az opálszínű égben, melyet bearanyoz a lemenő napnál a
                        gejzírok kettős szivárványa.</p>
					<p>A karámhoz érünk. Itt vannak elzárva a lámák. Elkerítve kell őket tartani,
                        mert szabadon hagyva, mind lelegelnék a teafák, kávéfák rügyeit. De azért
                        is, hogy mindig kéznél legyenek. Ők segítenek az emberi munkában.</p>
					<p>Itt mutatkozik a mostohaanya kényszerítő hatalma. Hogyan adja ide azokat a
                        kincseket, amik nélkül nincsen élet, se emberre, se állatra nézve. A sót meg
                        a cukrot.</p>
					<p>E kettő nélkül meddő áldás a paradicsom minden dicsősége. S ezt nem adja a
                        mostoha ingyen: ezt ki kell tőle dacolni. Fel van az találva mind, csak te,
                        föld fia, találd ki, hogyan nyúlj hozzá! Arra van az eszed, meg a két
                        kezed.</p>
					<p>A cukornedvet megadja az édesanya az Arenga-pálma virághajtásában. Csak le
                        kell szüretelni.</p>
					<p>A mostoha aztán megtanít rá, hogy mint kell abból szilárd cukrot
                        előteremteni.</p>
					<p>Az ember katlant épít, abba üstöt helyez el, amiben tűz mellett lesűríti a
                        pálma cukornedvét, míg szilárd, olvadékony kristály lesz belőle. A Capitano
                        közlékeny volt.</p>
					<p>– Négy évig eltartott a hajónkon hozott nádmézcukor, akkor gondoskodnunk
                        kellett új cukor előállításáról. Fölfedeztük annak a bőséges anyagát a
                        succaripálma virághajtásában. Üstünk volt hozzá, csak katlanról és
                        tüzelőszerről kellett gondoskodnunk. Az is kényszerített bennünket a
                        pálmabort cukorrá átalakítani, hogy ha az kiforr, a legizgatóbb részegítő
                        ital válik belőle, mi attól folytonos mámorban éltünk volna át a
                        napjainkat.</p>
					<p>Eleinte a fákról lefűrészelt targallyt használtuk tüzelőszernek, amíg rá nem
                        jöttünk, hogy magunk alatt vágjuk a fát; hisz így le fogjuk tarolni az egész
                        szigetet. Ekkor fölfedeztük a morotvás tájon a tőzeg-telepet. Ez
                        kifogyhatatlan. Ámde a tőzegnek fújtató kell, hogy vígan égen. Azt
                        készítettünk egy elejtett matamata teknőjéből és vastag bőréből, s hogy a
                        fújtatóhoz hajtó erő is legyen, készítettünk bambuszból egy taposó bodont,
                        amibe egy-egy lámát állítottunk be, aki egész nap hajtja a fújtatót, éleszti
                        a tüzet az üst alatt, ahogy látjátok.</p>
					<p>Így osztogatja a mostoha a maga ajándékát, a cukrot. A lámákról a karámban a
                        Cava gondoskodik. Tizennyolc darab van: az mind munkában, egy közülük a
                        cukorcirkot hordja a többinek eledelül, azzal a Cava jár, a géphajtókat a
                        Ruffó rendezi: azokat a lámákat minden két órában fel kell váltani.</p>
					<p>Még furfangosabb az a módszer, amivel a sót előállítják. A só az élet
                        föltétele.</p>
					<p>A mostoha azt mondja: „Íme, itt a só világa, itt a tenger! Telítve van sóval.
                        Kérd el tőle, adva adja.”</p>
					<p>Hiszen ezer milliója az emberi fajnak a tengertől könyörgi el a sót, ahol az
                        egész földrészen sóbánya nincs; ez az ehető drágakő.
                    </p>
					<p>De hogy lehet felhozni a tengert a Volkánsziget partjára?</p>
					<p>Itt áll elő a teremtés munkájának folytatója, az emberi ész. Készítenek
                        (ketten vannak) egy páternoszter-gépet. A körben
                        forgó hajtószíjat előállítják disznóbőrből (azt is maguk cserzették
                        tímárcsávában), a ráerősített merítővedreket szolgáltatják a vastag
                        bámbusz-cikkelyek, a forgó szíjat hajtja a korong és a fogaskerék, abba van
                        fogva a két láma (olyan mint a szárazmalom), a vedrek átöntik a tengerből
                        felmerített vizet a pálmaderekakból készített csatornába, az levezeti a
                        hosszú árokba, s onnan a gyűjtőmedencébe, a többit aztán elvégzi a hatalmas
                        édesapánk: a nap.</p>
					<p>Óh, a nap, ez az egyetemes isten! Aki az egész emberiségnek az éltetője. Ez
                        kiszikkasztja az árokba ömlesztett tengervizet. Csakhogy az keverve van még
                        idegen savakkal, sziksóval, magnéziummal, amiket a kényes emberi íny
                        fitymálva élvez. A föld fiai tehát azt gondolták ki, hogy vastag
                        pálmaháncsköteleket húztak keresztül-kasul a tengervizet levezető árok egyik
                        falától a másikig, s ezeken a köteleken ragadt meg a legtisztább sókristály,
                        ember használatára való, a többi a medencébe omlik, ott a nap hevétől
                        cseréppé szikkad; lesz belőle háziállatok tápszere; a lámák, juhok anélkül
                        elpusztulnának mételyben, mirigyben.</p>
					<p>S ezt mind két ember hozta létre: eszével, keze munkájával.</p>
					<p>Mit bámuljam én Napóleont, Bismarckot, az országalkotókat? Én ezt a két
                        embert magasztalom, akiket a tenger egy puszta szigetre kidobott, s akik
                        abból édenkertet alakítottak. A Capitano meg a Padrone.</p>
					<p>Mennyi észtörésbe, mennyi tenyértörésbe került nekik, amíg a népük számára egy kocka feketecukrot, egy kanálnyi
                        sókristályt elő tudtak teremteni! De most már megvan, s fiaik már bizonyosan
                        a „schlot”-rendszert is fel fogják fedezni, s a cukornádat is feltalálják a
                        szigeten: lesz cukornád-őrlő malmuk.</p>
					<p>Egy gondolat kísértett az agyamban: de szeretnék itt maradni!</p>
				</div>
				<div type="chapter">
					<head>
                        Az ősvilág szűze
                    </head>
					<p>Még nem láttam a Cavát.</p>
					<p>Ennek az egész háztartásnak egyetlen intézője volt egy leány, a Cava, akit
                        sehol sem látni, akinek a szavát nem hallani; pedig ő tartja itt fenn a
                        világ folyását. Ő hordja fel a hajóba a konyhára való vizet, húst,
                        zöldséget, tüzelőszert a lámái hátán, ő éleszti a tüzet az üst alatt, ő
                        tartja mozgásban a hajtógépeket, ő feji meg a juhokat, ő látja el
                        szüleséggel a lámákat, ő hajtja valamennyit az itatóra, ő segít fűrészelni a
                        Ruffónak a kászukat, a Negrito nem osztozik a munkában, az csak halászik meg
                        szüretel.</p>
					<p>Ott várt bennünket a cukorfőző-katlannál.</p>
					<p>Szép, karcsú alak volt, amilyenek a szigetlakó nők fiatalkorukban.</p>
					<p>Meglepő szép volt az alakja, olyan tökéletes mintaképe volt az ősnőnek. Magas
                        és nyulánk, duzzadó idomokkal, vállain, karjain külön izegtek-mozogtak az
                        izmok, bokái keskenyek, térdei karcsúk, lábai kicsinyek, minden tagja
                        domború márványszerű, ragyogó. Feje egy külön népfajt mutatott be, magas,
                        domború homlokkal, két orcája piros, ajkai duzzadtak, de szép metszésűek,
                        szemei nagyok, valami zöldbe játszó topáz-sárga színnel, amilyen a tigrisé,
                        fekete haja természetes csigákba göndörült, amik mind fölfelé állnak, körül
                        mintegy koronát képezve. A bőre világossárga volt, amit az alkony-ég még
                        jobban megaranyozott, olyan volt, mint az őskunok Bábolna istennője.</p>
					<p>Nem volt öltözet nélkül. Csípőit takarta körös-körül a kötény, ami a
                        lángmadár bíborpiros szárnytollaiból volt összetákolva, gömbölyű nyakát
                        övezte egy piros klárisfüzér, s ahhoz volt kapcsolva a melltakaró. Ideális
                        ősmintája a vállfűzőnek. Ami úgy készül, hogy mikor a succari-pálma
                        virágbokrétája fejlődik, azt az ezernyi virágot egyetlen burokhártya tartja
                        összeszorítva. Mikor a cukornedv szüretelésének ideje elérkezik, a
                        virágbugát levágják, s akkor ezt a virágburkot kétfelé hasítják, s lesz
                        belőle újból virágtakaró. Olyan az, mint a patyolat: csaknem átlátszó, a bőr
                        színe csillámlik alatta.</p>
					<p>A Cava a tűz mellett volt, ami még jobban kipirosítá az arcát. Ez az előnyük
                        a pápuáknak az egyéb sárgabőrűek fölött: az arcpír.</p>
					<p>Midőn idegen férfiakat látott a karámba belépni, abbahagyta a
                        cukorszörp-kavarást a hosszúnyelű fakalánnal.</p>
					<p>A kormányosunk nagyot cuppantott a szájával, amint a vad leányt meglátta. S
                        ha még csak a cuppantásnál maradt volna! De még azzal is kifejezte hízelgő
                        véleményét, hogy az ujjai hegyét érintkezésbe hozta a leány bársonysima
                        idomával.</p>
					<p>A Cava erre adott egy olyan csattanós pofont, hogy azt mindenki meghallhatta,
                        de nem a megsértőjének, a kormányosnak, hanem a Negritónak, aki szemközt
                        állt vele. Elég volt neki.</p>
					<p>A Capitano nagyot nevetett rajta.</p>
					<p>– No, nézd – szólt hozzám fordulva –, ennek a pápua leánynak annyi
                        etikett-érzéke van, mint egy infánsnőnek, aki a kapott sértésért nem a
                        sértőt pofozza fel, hanem a cavalier servant-ját, amért nem sietett
                        megtorolni a megbántást.</p>
					<p>No de ha a véleményezett vőlegény elmulasztotta a cavalier servant
                        kötelességét betölteni, akadt más gavallér, aki azt elvállalja. A Ruffo jött
                        tűzbe. Rátámadt a kormányosra:</p>
					<p>– Hallja ön, señor, tartsa ön szem előtt a tizedik parancsolatot: Ne kívánd a
                        másét! Mert majd aztán akadni fog más ember is, aki azt a parancsolatot
                        felejti el, ami ezt tiltja. – S ezzel a kés nyelét markolta meg, mely az öve
                        mellé volt dugva. Az a disznóölő kés volt, amit mindig magával hordott
                        Ruffó.</p>
					<p>Ezt a kézmozdulatot én is észrevettem, úgy mint a Capitano.</p>
					<p>Kedvem támadt maliciózusnak lenni.</p>
					<p>– Nem tudom, kedves kapitányom, az ön ideális felfogása, a párbajellenes liga
                        alapszabályai szerint csak a spádét nem szabad-e az embertársunk hasába
                        ütnünk; de a disznóölő kést már szabad?</p>
					<p>– Gonosz egy fogas kérdés – felelt rá a Capitano.</p>
					<p>A karám közös tanyája volt a sárgabőrű szigetlakóknak s a Ruffónak. Ott
                        voltak a műhelyeik, a raktáraik. Volt nekik mivel eldicsekedni. A Negrito
                        megmutogatta a halszárítóját, a Ruffo a húsfüstölőjét. A téli idényre, amit
                        ez ég alatt az esőszak képvisel, a paradicsomban is gondoskodni kell. Nagy
                        rend volt mindenütt. Kukoricafentők az eresz alá felaggatva, kókuszdió a
                        vermekben, pálmaszilva az eszterhaj alatt, sonkák a kürtőben, sajtok,
                        kászutúrók a polcokon, burgonya, yamszgyökér bambuszfödél alatt, vaj, zsír,
                        olaj birkabőr-tömlőkben. Gazdagság mindenütt. Ami pénzzé át nem
                        váltható.</p>
					<p>Engemet mégis bántott egy gondolat. Ez a Ruffo, aki mészároslegény, hentes
                        (derék mesterember), ez legyen majd az idők elkövetkeztével a hites
                        élettársa annak az angyalnak, akit e vulkánsziget törvénye számára kijelölt.
                        Más nincs. Szereti őt ez a böllér? Talán nem is nagyon. Hát ő ezt a
                        mészároslegényt? Sehogysem.</p>
					<p>Hahaha!</p>
					<p>Nevessünk az idealizmuson!</p>
					<p>Hasztalan bujdosunk el egy lakatlan szigetre, az emberi lélekkülönbség
                        utánunk vándorol, az idegek alkotása, a temperamentumok ellentéte megdönti a
                        hitet, az etika törvényeit, a vér követeli a maga jogait. „Egy” embert
                        könnyű volt teremteni a világalkotónak, de „két felet” nehéz.</p>
					<p>Minő oedipuszi talánya a sorsnak e sziget lakóinak a végzete!</p>
					<p>Itt van egy égből leszállt angyal: csupa eszményiség, az ártatlanság, a
                        tisztaság és a lángoló szeretet bálványképe, akinek minden arcvonása a
                        lelkét tükrözi vissza. Aki vagy királyné lesz, vagy hetaera. Ahogy királyára
                        vagy bolondjára talál. – Ha a világ meg talál nyílni előtte. „Ha!”</p>
					<p>Bájainak, erényeinek kincse felfoghatatlan. Szépsége és jósága a mitológiába
                        szárnyal.</p>
					<p>S mit ád hozzá még a prózai fogalmak összessége.</p>
					<p>Ez az ideális teremtés dúsgazdag. Apjának földbirtoka, amit eszével, két
                        kezével, fátumával szerzett, igaz úton, milliókat képvisel. Opálbányája,
                        koralltelepei számokkal kifejezhetetlen kincseket rejtenek. Gazdasági
                        termékei prédára bocsátani valók. Ha ez az éteri lény a nagyvilágban
                        megjelenik, az egész világ a lába előtt fog térdelni: válogathat művészek,
                        királyfiak, hősök, nábobok között... És most ide van elítélve egy világtól
                        elszakított szigetre, ahol egyetlen számára rendelt élettárs egy
                        henteslegény. Azt kell neki szeretnie. – S még kérdés, hogy az fogja-e az ő
                        szerelmét viszonozni? – Itt volna a másik: a délceg nimród. Szintén előkelő
                        vér: úrnak született, büszke, dölyfös, amilyennek illik egy férfinak lenni.
                        Kölcsönösen szeretik egymást. Össze is illenének. De valami törvény, ami
                        utánuk jött az elhagyott világból, melyet ők világrajöttük előtt nem is
                        ismertek, tiltja a szerelmet. Még most nem tudnak a tilalomról semmit. De
                        majd mikor a szent keresztségben megkapják neveiket: a leány neve lesz
                        Mária, a fiúé Johannes, akkor majd megtudják, hogy Mária és Johannes egy pár
                        nem lehetnek, hogy közöttük áll a Sion hegye és a Vatikán.</p>
					<p>Az erdő megzendült, vidám női szózat hangzott. Lejöttek a hajóból azok, akik
                        imént odafenn maradtak. Valami mondanivalójuk volt. A Cara hozott ajándékot
                        a Cavának. Egy szép fehér inget patyolatból, amit ők hárman fontak, szőttek,
                        varrtak: azt hozták el keresztelői ajándékul.</p>
					<p>Az indus leány nem értette, hogy mire legyen az jó?</p>
					<p>– Mit csináljak én ezzel a lebernyeggel?</p>
					<p>– Ezt felveszed holnap a keresztelőnél.</p>
					<p>– Hát holnap esni fog a zápor? Akkor én elbújok a félszerbe.</p>
					<p>– Nem a felhő keresztel meg, hanem egy kegyes atya, akit az Isten küld
                        hozzánk.</p>
					<p>– Az is csíp?</p>
					<p>– Dehogy csíp, az megáld és megszentel.</p>
					<p>– Aztán minek az nekem?</p>
					<p>– Hogy a mennyországba juss.</p>
					<p>– De én félek a mennyországtól, hisz ott villámlik és mennydörög.</p>
					<p>– Ott van az örök boldogság édenkertje. Mi mind együtt oda kívánkozunk.</p>
					<p>– Aztán minek nekem ahhoz ez a burok?</p>
					<p>– Hogy szemérmesen jelenhess meg a szent atya előtt, amikor megkeresztel.</p>
					<p>– Hát van rajtam valami rút, amit el kell takarni? Talán te meg a Donna
                        szebbek vagytok, vagy a Mestiza meg a Manola, amért be vagytok burkolva?
                        Álljatok mellém, mondják meg ezek az idegen férfiak, melyik közülünk a
                        legszebb?</p>
					<p>A Donna ráparancsolt:</p>
					<p>– Ezt az inget fel kell venned a kereszteléshez!</p>
					<p>A Cava makrancosan felelt neki:</p>
					<p>– Nem veszem fel! Én akarom, hogy süssön rám a nap. A nap így szeret engem,
                        ahogy vagyok; – melegít, jólesik. Nem hagyom magam megkeresztelni.
                        Meglocsolt engem már egyszer a tenger, mikor a kókuszfába kapaszkodtam; az
                        is rossz volt. Nem akarok belőle még egyszer!</p>
					<p>Ezek igazán pogány mondások voltak!</p>
					<p>Az én kormányosom méltán megharagudott az ilyen Istentől elrugaszkodott
                        feleselésért.</p>
					<p>– No hát, vigyen el a tüzes ördög! Maradj meztelen pogány! Téged nem
                        keresztelünk meg.</p>
					<p>A Cava szétnézett, hogy mi elégtételt vegyen e világos gorombaságért. De a
                        Negrito bölcsen félrehúzta magát biztos tenyértávolba.</p>
					<p>Arra a Cava nagyot kacagott. Volt is tárgya hozzá. Egy vőlegény, aki fél a
                        menyasszonyától. Aztán szemtelen daccal fordult a kormányos felé, szembeállt
                        vele.</p>
					<p>– Te fenyegetsz engem az ördöggel? Te szakállas ember! Csúnyább az, mint te
                        vagy? Fenyegetett engem azzal a Padrone is, mikor nagyon rossz voltam. Mert
                        én rossz vagyok: azért a nevem Cava. Annak is megmondtam, hogy én még
                        sohasem láttam ördögöt, összejártam erdőt, bozótot, nádast; se magára, se
                        fészkére nem akadtam. A tengerbe is alábuktam, láttam szarvas halat, tüzes
                        pontyot, tengeri pókot, nyolclábú szörnyet, tengeri angyalt; de ördögöt nem
                        láttam sehol. Azt mondják, szarva van, hasított patája: akkor füvet eszik.
                        No, csak küldjétek ide hozzám, majd én befogom a bodonba, s tüzet fújtatok
                        vele.</p>
					<p>A kormányos összecsapta a két kezét a feje fölött.</p>
					<p>– No, még én sem láttam eddig ördögöt, de most látok. Te vagy az magad!</p>
					<p>– No hát legyek az! Az ördögöt talán nem akarjátok megkeresztelni?</p>
					<p>A nők elszörnyedve futottak ki a karámból.</p>
					<p>A Negrito velük futott.</p>
					<p>Nekem tetszett ez a vad lány.</p>
					<p>Még úgy eshetik, hogy ő lesz az az ördög, aki elvisz valakit. Én elkísértem a
                        kormányost a dereglyéhez, mely a forrástól vezetve, az utolsó szállítmánnyal
                        a hajóhoz visszatért. Jól lelkére kötöttem, hogy a szerzetessel kora
                        hajnalban visszatérjen a vashajóhoz, ahonnan a szent ceremónia végeztével
                        együtt fogunk rendeltetésünk helyére evezni az ötárbocosunkhoz.</p>
					<p>Este volt már, az egész rejtélyes család korán aludni sietett.</p>
					<p>Én ébredtem fel leghamarább.</p>
					<p>Azonnal kisiettem a födélzetre.</p>
					<p>A tengerre pillantottam.</p>
					<p>Sima volt a széles víztükör. Semmi hajó rajta.</p>
					<p>Az ötárbocos még az éj sötétjében elvitorlázott. – A láthatáron sem volt már
                        látható a füstje.</p>
					<p>Engemet itt hagytak ezen a világból kiszakított kis szigeten.</p>
				</div>
			</div>
			<div type="group">
				<head>
                    Második rész
                </head>
				<div type="chapter">
					<head>
                        Tertullián és Szent Ágoston
                    </head>
					<p>Keserű érzés fogott el, mikor az üres tengersíkságot láttam magam előtt.
                        Engemet itt hagytak. A hajótulajdonosom, a kapitányom ellökött magától, a
                        szegődött hivatalnokát, aki parancsszóra jöttem ide, ez ismeretlen
                        szigetre, ivóvizet, élelmiszert beszerezni; küldetésemet becsületesen
                        végrehajtottam: beszolgáltattam a szükségeseket ingyen, nemes adakozó
                        bőkezűségéből. Tisztességes hajósok a továbbkelésüket tudatni szokták egy
                        ágyúlövéssel, hogy ha valaki távol van, visszatérhessen, de rendes ember
                        azonkívül meg szokta köszönni, ha becses ajándékot kap. És ezek elszöknek az
                        éj sötétjében, híradás nélkül. Miért? Itt hagynak engem. Miért? Azért, hogy
                        egy istenes szándékot akartam teljesíteni? A keresztény vallásba akartam
                        felavattatni távol puszta szigeten szülötteket. Jót akartam tenni: ezért
                        büntetnek meg.</p>
					<p>Az elmúlt este mily örömmel beszéltek a gyermekek a rájuk váró dicső
                        ünnepélyről; megértették, hogy őbelőlük új emberek lesznek: a Jézus követői,
                        akiről a Donna annyi lélekemelőt olvasott az evangéliumból előttük, még a
                        sárgabőrű Negrito is fel volt tüzelve.</p>
					<p>Kiválasztották a neveket, amiket holnap a keresztvíz alatt kapni fognak. A
                        Cara Mária nevet fog kapni, a Kadét lesz Juan, a Mestiza lesz Dorothea, a
                        Ruffo lesz Pedrillo. A vad indián neve lesz Ábel, s a Caváé Azma, majd ha az
                        is megtér Istenhez.</p>
					<p>A nagy termet már feldíszítették pálmalevelekkel, az asztalra felrakták a
                        szent szertartáshoz Istentől adott edényeket; a keresztelőmedencét (tridacna
                        gigas), a keresztelőkelyhet (nautilus pompilius), az olajtartót (turbo
                        olearius). Ezeket mind a tenger adta a sziget lakóinak. Mindenki kapott
                        egy újdonat fehér inget e szertartáshoz. Olyan örömük volt benne.</p>
					<p>Elkeseredve mentem a kapitány kabinjába. Mikor beléptem hozzá, gunyoros
                        mosollyal fogadott.</p>
					<p>– Nos pajtás, hát mi hírt hozasz?</p>
					<p>– A hajó eltűnt.</p>
					<p>– Tudom jól. Az éjjel hallottam a gőzkürtő süvöltését, s aztán a
                        propeller-csavarlapát kelepelését. Tudtam, hogy a mi barátaink szöknek.</p>
					<p>– Ez infámia.</p>
					<p>– Nem az. Természetes észjárás. Én azt előre láttam, hogy így fog következni.
                        A kormányostok begyébe szedte, amit itt tapasztalt, s mikor a hajóra
                        érkezett, elmondott mindent a hajótulajdonosnak és a szerzetesnek. Azok
                        megrémültek. Nemcsak a keresztény hitágazatoktól, de még inkább attól, hogy
                        itt, e szigeten nincsen pénz. Pedig abban tévednek. Van az én birtokomban
                        pénz elég. Ide tekints!</p>
					<p>Azzal felnyitotta a Wertheim-szekrény ajtaját, s megmutatta nekem az
                        üvegdobozokban felhalmozott aranyakat. Százezrek lehettek.</p>
					<p>– Van az én birtokomban ebből az elátkozott ércből annyi, amennyi elég volna
                        egész sereg férfit, nőt kárhozatra vinni a nagyvilágban. De én nem engedem,
                        hogy ez a bálvány napvilágra jöjjön, fogva tartom az ördögöt. Ne legyen
                        aggodalmad az elszökött hajód miatt. Majd a visszatérő útjában, amikor
                        körülkerülte Amerikát, ismét horgonyt fog vetni ezen a helyen: – nem egyedül
                        teérted, hanem a toklyókért és a süldőkért, amiket e szigetről kapnia
                        kell.</p>
					<p>Erre bennem is fölébredt a férfiúi dac.</p>
					<p>– Bánom is én, ha nem térnek is értem vissza, s ha holtig itt rekedek is.
                        Lesz egy kapással több a szigeten, aki a két tenyerével megkeresi a
                        kenyerét. Segítek veletek szakmában hantot törni, kertészkedni. Én szeretem,
                        hogy itt maradtam. Fogadj fel napszámosodnak.</p>
					<p>A Capitano odajött hozzám, megszorította a kezemet.</p>
					<p>– Szeretem, hogy így beszélsz. Dehogy mégy kapálni az én szolgálatomban. Most
                        a szüret ideje következik. Az csupa gyönyörűség. A pálmák, diók, kenyérfák
                        ontják a termést; nekünk csak össze kell gyűjtenünk, a gyapot leszedése is
                        következik, a yamszgumók felszedése; az idén lesz a legelső borszüretünk,
                        víg napokat fogunk élni. Ez nem munka, de mulatság. S aztán mikor
                        bekövetkezik az esős évszak, akkor összeszorulunk mind a hajómban, s itt egy
                        olyan embernek, aki tizenkét év történetét hordja magával, amiről nekem
                        semmi tudomásom nincsen, egyéb hasznát is tudom én venni, mint kukoricát,
                        búzát őröltetni vele. Sőt egy ilyen fickó, mint te vagy, akinek elvei,
                        világnézete, hite, etikája az enyémmel merőben ellenkezik; s aki velem
                        vitába keveredni merészel, rám nézve valóságos kincs lesz. A Padronéval nem
                        disputálhatok, mert az mindenben azt fogadja el, amit én mondok, s ha a
                        feleségemmel vitatkozom, akkor meg én fogadom el azt, amit ő állít.</p>
					<p>– Csak azt sajnálom nagyon, hogy már most a szent szertartás, aminek a
                        gyermekek és az anyáik úgy örültek, elmarad.</p>
					<p>– Micsoda? A keresztelés? Dehogy marad el. Nem ismered Tertulliánt?</p>
					<p>– Nem én.</p>
					<p>– Hát szent Ágostont?</p>
					<p>– Azt sem.</p>
					<p>– Hallatlan! Végezted a fiumei akadémiát, s nem ismered Tertulliánt és szent
                        Ágostont.</p>
					<p>– Bíz azok a vízhez nem sokat értettek.</p>
					<p>– Dehogy nem: a keresztvízhez. Nyisd fel a hátad mögött azt a
                        szőnyegajtót.</p>
					<p>Felnyitottam. Egy tele könyvtárt találtam ottan. Szokatlan felszerelés egy
                        hajón. Ott volt Larousse gyűjteményének huszonkét kötete, Éduard Charton Le
                        Tour du Monde-jának harmincegy kötete és több ismeretterjesztő, technikai,
                        gyógyászati munka francia, angol és olasz szöveggel.</p>
					<p>Ebből megtudtam azt, hogy az, aki ezzel a hajóval útnak indult, elkészült
                        arra, hogy egyszer valamikor (talán azonnal), olyan helyzetbe jut, ahol a
                        világot csak az enciklopédikus nagy gyűjtemények útján fogja ismerhetni,
                        maga veszi át az orvos és gazdász szerepét; és azt is megtudtam, hogy ez a
                        száműzöttje a nagyvilágnak kiterjedt ismeretekkel bír, a mívelt nemzetek
                        nyelveit érti: spanyolul beszél, franciául, angolul, olaszul olvas, csak
                        német könyvet nem láttam a szekrényében.</p>
					<p>– Keresd ki Larousseból a B betűt!</p>
					<p>Rátaláltam.</p>
					<p>– Most nyiss rá a „Baptême” rovatra!</p>
					<p>Azt is felkerestem.</p>
					<p>– Mit mond Tertullián a keresztségről?</p>
					<p>Abban a cikkben olvasható, hogy Tertullián szerint, az Üdvezítő meghagyása
                        alapján, nemcsak a püspökök és diakónok vannak megbízva a kereszteléssel,
                        hanem ahol nincs se püspök, se egyéb pap, minden keresztény embernek
                        Istentől adott joga van keresztelni, ha nincs is papnak felszentelve. Sőt az
                        egyházi bölcsek azt is megállapították, hogy a keresztelés szentségét még a
                        nők is oszthatják, hivatkozva Thekla anyára, akinek a hatalmat maga szent
                        Pál apostol adományozta.</p>
					<p>Efölött támadt azután szent Ágoston és Tertullián között heves vita. Szent
                        Ágoston azt allegálta, hogy megkeresztelni a kisdedeket kell, Tertullián
                        pedig azon a véleményen volt, hogy a keresztelés a felnőtt embereken
                        végrehajtandó, mert az a bűnük megtisztítása, s a kisdedeknek még nincsenek
                        bűneik.</p>
					<p>Nekünk kedvezett Tertullián. Ő javasolja a felnőttek baptémáját.</p>
					<p>A Capitano diadalmasan vette kezébe a nagy fóliánst, s bevitte azt a neje
                        szobájába. S rövid percek múlva együtt jöttek ki a nagyterembe.</p>
					<p>– Mégis keresztelni fogunk – rebegé a Donna, hozzám fordulva. – Férjem
                        kereszteli meg a fiúkat, én a leányokat.</p>
					<p>Hozott magával két fehér, csipkékkel díszített indusiumot, amit a
                        szertartásnál fel fognak ölteni.</p>
					<p>Mindenünnen összegyűltek a sziget lakosai a hajó nagytermébe, még a Cava is.
                        Nagy volt az örömük, mikor a Capitano felolvasta előttük a szent férfiak
                        határozatát spanyolul, hogy íme, papi személy távollétében ő és a felesége
                        fogják a felavatandókat megkeresztelni.</p>
					<p>Erre még a Cava is engedékeny lett. Ha a Donna keresztel, az bizonyosan jó
                        szándékkal van. De egyelőre még visszautasította az ing fölvételét. Büszke
                        volt a meztelenségére.</p>
					<p>Azonban újabb nehézség adta magát elő.</p>
					<p>A keresztséghez keresztapa is kell. Ki vállalja ezt el?</p>
					<p>Itt lett volna a Padrone. Ennek már a neve is úgy hajlik a keresztapasághoz
                        (Patrinus).</p>
					<p>Kimentette magát. Ő hat neofita közül kettőnek édesapja, aztán meg (még
                        többet is akart mondani; de a Manola ráförmedt: „Elhallgatsz?”).</p>
					<p>Igenis: azt akarta mentségül felhozni, hogy ő a Manolával nincs oltár előtt
                        összekötve, s ennélfogva nem lehet keresztapa, a kánonok szerint.</p>
					<p>A Capitano ekkor hozzám fordult.</p>
					<p>Én védekeztem.</p>
					<p>– Még nem vagyok nagykorú.</p>
					<p>A Capitano feltette a sipkáját a fejére.</p>
					<p>– Én, e szigetvilág fejedelme, megteszlek téged nagykorúvá.</p>
					<p>Ezt valóban megtehette.</p>
					<p>Azonban egyéb okom is volt a húzódozásra.</p>
					<p>Én most ennek a szigetnek a lakójává lettem. Ki tudja, visszatérhetek-e
                        valaha az emberlakta nagyvilágba. Hátha itt kell megtelepednem. A kánonok
                        szerint impedimentum dirimens (házassági akadály) áll
                        fenn a keresztapa és keresztleánya között.</p>
					<p>Hát hiszen azt megtehette a Capitano, hogy magamagát kinevezte szuverén
                        uralkodónak a Gejzír szigetén, aki nagykorúságot mondhat ki; de már szent
                        Péter helytartójának csak nem nevezheti ki magát, aki dispenzációkat
                        osztogat.</p>
					<p>E szorongattatásomban segítségemre jött Tertullián. Szerinte a keresztség
                        malasztjában csak felnőtteket lehet részesíteni. Azoknak pedig nincs
                        szükségük keresztapára. A keresztapa csak szent Ágoston metódusa mellett
                        szükséges azért, hogy a csecsemő helyett megfeleljen erre a kérdésére a
                        baptizátornak: „contradicisne diabolo, et eius
                            insidiis?”
                       Ezt az újszülött meg nem érti. Még talán az
                        anyanyelvén sem érti meg. Azért van szüksége a
                            sponsorra, a keresztapára; de a felnőtt úrfiak, suhancok,
                        kisasszonyok és pesztonkák már értenek a szóból, s maguk eszétől adhatnak a
                        kérdésre választ.</p>
					<p>Ezt így elmondtam a Capitanónak, aki meggyőződött felfogásom helyessége
                        felől. Tehát keresztapa nélkül, közvetlen megszólítással megy végbe a
                        keresztelés: Tertullián szerint.</p>
					<p>Ellenben anyakönyvre szükség lesz, amibe a megkereszteltek nevei beírassanak.
                        Ez is találtatott a Capitano könyvtárában: egy illusztrált biblia, Doré
                        remek rajzaival. Annak a kezdőlapja alkalmatos lesz matrikulának. Nálunk
                        odahaza is a biblia kezdőlapjára szokták beírni a családapák gyermekeik
                        születésének dátumát.</p>
					<p>A kettős család minden tagja felgyülekezett a terembe, még a pápuák is.
                        Valamennyi fehér lebernyegbe volt öltözve. Csak a Cava nem vette fel az
                        ünnepi köntöst. Ő megmaradt vadleánynak. Ő hozta fel a kereszteléshez való
                        friss vizet egy vederben.</p>
					<p>Mind a négy gyermek hozott magával egy cserepet, amibe egy citromfa volt
                        elültetve. Ez lesz az emléke a mai ünnepélynek, ahány citromfa, annyi fogja
                        viselni a választott nevet.</p>
					<p>Feledhetetlen marad előttem ez a jelenet.</p>
					<p>A Capitano és felesége ünnepi hímzett köntöseikben; patriárkai alakok; a
                        gyermekek mintaképei az ős ártatlanságnak.</p>
					<p>Legelébb a család angyali tüneménye, Cara, járult a keresztelőmedencéhez, az
                        óriási tridacnához, az ő fejére a Donna öntötte a csigahéj-kehelyből a
                        keresztvizet, megajándékozva őt a Mária névvel.</p>
					<p>Csak úgy suttogva váltották a szertartási mondatokat; azután következett a
                        Padrone leánya.</p>
					<p>Akkor előállt a Capitano. Olyan volt az arca, az egész megjelenése, mint egy
                        valóságos apostolé. A fiúk már hangosabban nyilatkoztak. A „contradico”-t
                        érthetően hangoztatták.</p>
					<p>A szívem örvendett. Ennek én voltam a kezdeményezője. Én juttattam eszébe a
                        családapának, hogy az üdvösség útja az új emberek előtt megnyitandó.</p>
					<p>A szertartás után a felavatottak neveit beírták a biblia kezdőlapjára.</p>
					<p>Oly egyszerű volt ez ünnepély, de oly lélekemelő.</p>
					<p>De még hátra voltak a pápuák.</p>
					<p>A Negrito is odajárult a keresztelőmedencéhez. Csak úgy reszketett a fehér
                        ingében.</p>
					<p>Ennek már érthető szigetlakói nyelven tette fel a kérdést a baptizátor.</p>
					<p>– Ellentmondasz-e az ördögnek s az ő incselkedéseinek?</p>
					<p>Csak úgy vacogott a foga a válaszadás közben.</p>
					<p>– Ellentmondok.</p>
					<p>Hangos kacaj rontotta meg az ünnepi hangulatot.</p>
					<p>A Cava röhögött fel hangosan:</p>
					<p>– Te nyámnyila mersz ellentmondani az ördögnek? Szarva van, úgy felöklel,
                        hogy a pokolba repülsz!</p>
					<p>A Capitano kenetteljes hangon kiálta rá:</p>
					<p>– Mulier taceat in ecclesia! (A némber hallgasson a gyülekezetben.) Amiből a
                        Cava csak a parancsoló kézmozdulatot értette meg.</p>
					<p>Azután a Donna szólt hozzá, meghívó intéssel mutatva az indusleánynak, hogy
                        rajta a sor a keresztelési szertartásra, s érthető nyelven kérdezé tőle:</p>
					<p>– Ellentmondasz-e az ördögnek?</p>
					<p>A Cava a fejéhez csapott mind a két kezével:</p>
					<p>– Dehogy mondok ellent! Nem bánt az engem, én sem bántom őtet. Szeretném már
                        látni egyszer, akitől ti mind úgy féltek, s amíg ti azt énekelitek: „jövel
                        Szentlélek!”, én azt énekelem: „jövel dicsőséges ördög!”</p>
					<p>Már ez csakugyan rettenetes blaszfémia volt.</p>
					<p>A Manola odaugrott a Cavához, s hatalmas tenyerével befogta káromló száját, a
                        Padrone is fel volt ellene lázadva; ketten egyesült erővel betuszkolták a
                        mellékszobába. Ez nem való a hívek közé.</p>
					<p>A bennmaradottak aztán rázendítették a „Veni sancte Spiritus”-t. Én is velük
                        énekeltem.</p>
					<p>Ezzel a lélekemelő ünnepély be lett fejezve.</p>
					<p>A felavatottak megcsókolták egymást és a baptizálók kezeit, akik homlokaikat
                        olajjal bekenték.</p>
					<p>Ha festő lettem volna, ezt a képet megörökítém vala.</p>
					<p>De egyszerre mindent elrontott az az ördöggel cimborázó indusleány.</p>
					<p>A legünnepélyesebb pillanatban betört a mellékszobából, s hozta magával a két
                        fülénél fogva az oroszlánfóka-fiút.</p>
					<p>– No hát a Bebét nem keresztelitek meg?</p>
					<p>A fókát!</p>
					<p>Hallatlan istentelenség!</p>
					<p>De megkapta nyomban a megérdemelt jutalmát érte.</p>
					<p>A Bebé unta, hogy őt fülénél fogva vonszolják a keresztelőmedencéhez, s
                        védelmi ösztönében jól beleharapott a Cava hüvelykujjába, hogy egyszerre
                        kibuggyant belőle a vér.</p>
					<p>– Úgy kell neked! – kiálta a Manola. – Megkaptad az ördögöt! Majd megkapod
                        még máskor is, te pogány!</p>
					<p>A Donna irgalmasabb szívű volt: amint a vért folyni látta a Cava kezéből, nem
                        tétovázott, hogy mit tegyen, megkapta a leány kezét, s beledugta a vízzel
                        megtelt keresztelőkagylóba, s abban tartotta, amíg a vérzés el nem állt,
                        azután pedig bekötötte vászonpólyával.</p>
					<p>A Cava jajgatott: a vademberek nagyon kényesek a kapott sebre, a fóka fogai
                        hegyesek.</p>
					<p>– Mármost eredj haza, s ne dolgozzál a kezeddel semmit, míg be nem gyógyul.
                        Majd az Ábel (a Negrito neve) lehajtja a lámát, s végzi a dolgodat. Meg ne
                        rúgd a Bebét, mert újra megharap.</p>
					<p>Az Ábel magával vitte a sziszegő vadleányt.</p>
					<p>Ez a pajkosság alaposan elrontotta az ájtatos ünnepélyt.</p>
					<p>A keresztelőmedencébe öntött vizet egész pirosra festette a Cava hüvelykéből
                        kibugyogott vér.</p>
					<p>Mi történjék most a vér festette szenteltvízzel? Máriának (a most
                        kereszteltnek) támadt egy jó gondolatja.</p>
					<p>– Ezzel a vízzel öntözzük meg a mai nap emlékére ültetett citromfákat: ez
                        áldást fog rájuk hozni.</p>
					<p>S ezzel mind a négyen, ki-ki a maga citromcsemetéjét megöntözé a
                        keresztelőmedence vizéből, egy csepp sem veszett ebből kárba.</p>
					<p>Így végződött a keresztelő a vashajóban.</p>
				</div>
				<div type="chapter">
					<head>
                        A pokolbeli fúria
                    </head>
					<p>Két napig nem láttuk a Cavát a vashajón. Azt hittük, hogy a fóka harapásának
                        a sebét gyógyítja. Azalatt a teendőit az Ábel végezte. Ő hordta fel a
                        lámával a karámból a konyháravalót, s a forrásból a vizet.</p>
					<p>A harmadik napon ijedt arccal rohant be a Capitanóhoz a Negrito.</p>
					<p>– Baj van! Nagy baj van, Capitano. A Cava veszkődik!</p>
					<p>Én éppen ott voltam a Capitano szobájában.</p>
					<p>– No, mi baj? – kérdezé. – Fáj neki a fóka harapása?</p>
					<p>– Hiszen ha csak az a baja volna! De egy csúnya daganat támadt neki a karján,
                        aminek a csúcsából egy hosszú féreg lóg ki, ami teli van körös-körül
                        szőrökkel.</p>
					<p>– Huh! – kiálta fel a Capitano, talpra ugorva. – Ez nagy veszedelem! Mért nem
                        jelentetted elébb! Hisz ez a furia infernalis. (Pokolbeli fúria.)</p>
					<p>– Azt hiszem, hogy pokolbeli, mert úgy ordít miatta, hogy megszakad.</p>
					<p>– Elgondolom; hisz ez a morotvák réme, a „branih!”, a „gujánai féreg”. Akit
                        ez meglep, az a pokolnak van eljegyezve. Siessünk tőle megszabadítani!
                        Szegény leány! Fuss le a kertbe, vagdalj le apró vesszőket, s hozd ide
                        gyorsan. Lódulj!</p>
					<p>Amíg a pápua a parancsot végrehajtotta, a Capitano megmutatta nekem a
                        tudományos könyveiből, hogy mi az a furia infernalis. Egy hosszú,
                        két-háromméternyi féreg, a morotvák lakója, mely olyan vékony, mint a
                        cérnaszál, de köröskörül tele van nőve vékony szőrökkel, amik olyanok, mint
                        a csalán tövise, ezeknek a segélyével repülni tud, csigaszerű tekergéssel,
                        sebesen, s ahol mezítelen emberi testrészt talál, azt meglepi, belefúrja a
                        fejét, s utána vonja az egész hosszú fonáltestét, s a bőr alatt
                        összetekergőzik. Minden egyes szőrszálának szúrása a kínok kínja. Aki azt
                        végigszenvedi, belehal, a dühöngésig fokozott fájdalommal. Poussielgue és
                        Bomare tanúskodnak e szörnyeteg létezéséről úti leírásaikban.</p>
					<p>A Capitano egy rokkáról való orsót hozott elő, vászonpólyákkal, amíg az Ábel
                        előkerült. Akkor én a hozott vesszőkből meg az orsóból egy tekerőgépet
                        csináltam forgantyúval, megértve annak a rendeltetését. Ez arra fog
                        szolgálni, hogy a pokolbeli férget lassankint kivontassuk a támasztott
                        daganatból.</p>
					<p>Rögtön siettünk le a karámhoz.</p>
					<p>Messziről hallatszott már a Cava fájdalomordítása a kunyhóból.</p>
					<p>Futva siettünk oda.</p>
					<p>A kunyhó ajtaja nyitva volt.</p>
					<p>Ott feküdt a Cava a pokróccal terített hárságyon.</p>
					<p>Nem volt a testén semmi takaró. Egész mezítelen volt.</p>
					<p>A nyoszolyája szélén ült a vöröshajú.</p>
					<p>Kezében tartá a leány karját s két ujjával fogta a féreg derekát,
                        visszatartva, nehogy mélyebben behúzódhassék a bőr alá. Egy nagy sötétveres
                        daganat látszott a felsőkaron, közepén tátongó szájjal, amit a sűrű tövisek
                        tágítottak.</p>
					<p>A nyomorult leány hánykolódott fektében és kiabált:</p>
					<p>– Isten! Isten! – Szabadíts meg az ördögtől!</p>
					<p>(Most már megtudta, hogy mi hát az az ördög.)</p>
					<p>A Capitano odament hozzá, s megfogta a kezét.</p>
					<p>– No, no leányom! – mondta neki. – Ne légy kétségbeesve. Megszabadítunk a
                        kínzó férgedtől. Csak légy csendesen.</p>
					<p>– Megtérek Istenhez! Nem leszek rossz többet soha.</p>
					<p>– No, hát engedd, hogy segítsünk rajtad. Hagyd a karodat felkötni.</p>
					<p>Azzal a karját a nyakába felkötötte a pólyával, s a felsőkarjához
                        odaerősítette a tekerő korongot, s arra a sebből kilógó fúriát felcsavarta,
                        amíg az megfeszült. Vigyázni kellett, hogy a cérnavékony féreg bele ne
                        szakadjon. Az a halál.</p>
					<p>Mikor már a fonálféreg teste meg volt feszülve, mint a húr, a Capitano egyet
                        próbált a korong forgantyújával rajta csavarni, amire a leány rikácsolva
                        sikoltott fel, az arca eltorzult a kíntól, az egész teste rángatózott,
                        pokoli fájdalmai lehettek.</p>
					<p>– Én is próbáltam a pokolférget puszta kézzel kihúzni a daganatból – mondá a
                        Ruffo –, de attól majd megőrül a leány. Mert a féreg olyankor megkapaszkodik
                        a fejével. Csúnya állat az. Van neki a fején szarva, mint a szarvasbogárnak,
                        ollója, mint a skorpiónak, szipolya, mint a zanzárónak, szúr, harap és
                        karmol.</p>
					<p>– Te ismered ezt a szörnyeteget?</p>
					<p>– Óh, nagyon jól. Ott lakik ez a morotvában. Gyakran találkoztam vele, mikor
                        a tőzeget vágom, ott surrog a levegőben, tekeregve, mint egy szőrös
                        kígyó.</p>
					<p>– S tégedet nem bánt?</p>
					<p>– A fehérbőrűt nem lepi meg. Tudja, hogy az, ha elalszik is, a féreg
                        csípésére rögtön fölébred, s idején megöli, de a negrito mélyen alszik,
                        vastag a bőre, s mire fölébred, akkorra már a fúria a bőre alá fúrta magát,
                        s nem tudja magát többé megszabadítani tőle. Aztán egyéb oltalmam is van
                        ellene. A tőzegvágáshoz rendesen viszek ki magammal egy jó nagy darab
                        sajtot. Mikor falatozáshoz akarok kezdeni, gyakran találok ilyen férget a
                        sajtba mélyen belefurakodva. A férget megölöm, a sajtot eldobom.</p>
					<p>A Capitano diadalmasan kiálta fel: „heuréka!”</p>
					<p>– Megtaláltuk a módját. Nem akartam hinni Bomarénak,
                        aki azt meséli a furia infernalis-ról, hogy azt sajttal lehet a veszedelmes
                        tályogból kiszabadítani. A fúria ínyenc, ez még jobban ízlik neki, mint az
                        embervér. Ezt megkísértjük.
                    </p>
					<p>A Ruffo hozott érett túrót, abból tapaszt gomolygatott, s azt ráragasztotta a
                        daganatra. Lestük az eredményét. Meglepő volt az. Néhány perc múlva az
                        orsóra felfeszített fonálféreg húrja kezdett lelankadni; lassankint
                        elernyedt, azt fel lehetett csavarni a korongra, anélkül, hogy a szenvedő
                        leány felsikoltott volna.</p>
					<p>– A fúria húzódik vissza magától – suttogá a kapitány.</p>
					<p>Mindnyájan suttogva beszéltünk, hogy a pokolbeliek meg ne hallják.</p>
					<p>Egyéb jelensége is volt a gyógymódszer sikeres voltának. A Cava nem jajgatott
                        többé, nem rugdalózott, arcáról elmúlt a lázas veresség. A pokolbeli fúria
                        nem marta belül többé.</p>
					<p>A leány egyszer csak elaludt. Napokon, éjeken át nem hunyta le a szemeit az
                        őrjítő fájdalomtól: most csendesen elszenderült.</p>
					<p>– Kedves Capitanóm, belőled valóságos apostol válik – mondám én. – Te nemcsak
                        keresztelsz, térítsz, hanem ördögöt is űzesz már.</p>
					<p>– Most csak fel kell osztanunk a gyógykezelés munkáját. Ez soká eltarthat.
                        Egyikünknek állandóan itt kell a szenvedő mellett maradni, hogy a felkötött
                        karját a kezében tartsa. Mert ha az álmában vagy fájdalmában a karjával egy
                        feszítő mozdulatot talál csinálni az orsóra felcsavart fonálteste a fúriának
                        kettészakad, a feje bennmarad a sebben, s akkor abból oly kínzó daganat
                        támad, mely megöli az embert. Egyikünknek itt kell mellette őrködni.
                        Kétóránkint felváltjuk egymást. A forgantyún csak akkor szabad egyet
                        csavarni, ha a fonál lelankad, s csak addig, amíg meg nem feszül.</p>
					<p>Engem felküldött a Capitano a hajóhoz, hogy tudassam a hölgyekkel a Cava nagy
                        baját.</p>
					<p>Azok természetesen rögtön abbanhagytak minden asszonyi munkát, amint a
                        veszélyes bajt elmondtam előttük, és siettek velem vissza a karámhoz. A
                        Donna hozott magával valami gyógyító olajat is, amit mérges féregmarások
                        ellen szokott használni. Minden meg lett bocsátva a Cavának. A szenvedés
                        nagy engesztelő.</p>
					<p>Csak a Padrone fenekedett még rá.</p>
					<p>– Mondtam az istentelennek, hogy ne komázzon az ördöggel! Most már megfogta!
                        Ha felvette volna a keresztelői inget, nem fúrta volna a bőre alá magát a
                        pokolbeli fúria. Ha ellentmondott volna az ördögnek, nem választotta volna
                        magának.</p>
					<p>Hanem azért mégis megígérte, hogy le fog hozzá látogatni; csak a pipáját
                        szívja ki, mert a féregmarás ellen semmi sem olyan hathatós szer, mint a
                        nikotin, ami a pipa aljában marad.</p>
					<p>A Juan sietett Ghekkó-gyíkot keresni; mert ennek az epéje használ még a
                        kígyóharapás ellen is.</p>
					<p>Mindenki összesereglett a Cava kunyhójában. A Donna, a Manola, a két leány
                        körülvette a szenvedő fekhelyét. A női jószív megnyilatkozott. Mindenki
                        iparkodott segíteni.</p>
					<p>A szenvedő leány mély álomba volt merülve. Felkötött karját a Ruffo tartá a
                        kezében. Az orsó folytonos működésben volt. Az egyre lazuló fonálféreg
                        testét a koronggal csavargatni kellett. Egy elsietett fordítás halált
                        okozhat.</p>
					<p>De a tartós alvás azt bizonyítá, hogy a pokolbeli fúria önkéntes
                        visszavonulása a fúrt sebből előrehalad. Ruffo jól eltalálta a gyógymódot. A
                        sajttapasz kicsalta a szörnyeteget.</p>
					<p>Egyszer csak a Cava egész testében nagyot rázkódott. A pokolfúria feje
                        előbukkant a daganat sebszájából. Kicsúszott magától, tekergetés nélkül.</p>
					<p>Fertelmes alak volt. Éppen olyan, amilyennek a vereshajú elmondta. Valamennyi
                        ártó féreg fegyvere egyesítve volt a fekete fejében; hozzá két ragyogó,
                        fekete szem. Az ördög tökéletes eszményképe.</p>
					<p>A Cava meg volt szabadítva. S ezt bizony a Ruffónak köszönheté. Ő találta ki
                        a pokolféregnek a kicsalását az érett sajttal. Teljesen sikerült.</p>
					<p>A megszabadulás után az indusleány hagymázos vonaglásokba esett: érthetetlen
                        szavakat kiabált, s felszabadult karjaival hadonászott a levegőben.
                        Hidegvizes borítékkal kellett lecsillapítani.</p>
					<p>A Donna gyógyerejű olajat csepegtetett a nyílt sebbe, amitől annak a
                        méregtüze csodamódon elenyészett. A Cava újból mély álomba merült. Mária
                        plantagoleveleket tapasztott a daganatjára, a Manola hólyaghúzó mustárt
                        kent a körületére. A női szív nem tagadja meg magát. Az álomba merült
                        beteget betakargatták szépen meleg szőnyegekkel.</p>
					<p>A férfiakat mind kiküldték a kunyhóból. Itt most csak női ápolásra van
                        szükség.</p>
					<p>Óh, mi mennyei áldás az asszonyi részvét a nagy fájdalomban!</p>
					<p>Mikor a világot megteremtették (mert én a szamojédek hitét fogadom el: ketten
                        teremtették, az Isten és az ördög), az ördög teremtette a poklot, az Isten
                        az asszonyi szívet. Ki mondhatja el magáról, hogy nem ismeri mind a kettőt?
                        Az ördög gondolta ki a gyűlöletet, a bosszúállást, kínszenvedést; az Isten a
                        szeretetet, az engesztelést, a meggyógyulást. Az ördögnek is van fia: az a
                        halál! Az Isten fia a feltámadás. Az ördög lelke az elkárhozás. Az Isten
                        szent lelke az idvezülés.</p>
					<p>Ezek a nők elfelejtették azt, hogy ez a szenvedő leány őket szidalmazta,
                        kigúnyolta, legszentebb áhítatukban megzavarta; csak azt látták, hogy
                        szenved és hogy leány. Nem gondoltak arra, hogy ez egy pogány, istentagadó,
                        ördögkoronázó; csak arra, hogy fájdalmai megszánásra méltók.</p>
					<p>Hosszú ideig ott őrködtek fölötte, amíg az mély álomba volt merülve. A Manola
                        teát főzött, s azt szürcsöltette a szájába. Végre fölébredt.</p>
					<p>Felnyitotta a szemeit. Elbámult, körülnézett.</p>
					<p>– Hol vagyok? – kérdezé. – Az égben voltam. Eresszetek vissza. Az Istenhez
                        akarok!</p>
					<p>Mi is meghallottuk a szavát, kik a kunyhó előtt álltunk.</p>
					<p>A Capitano belépett az ajtón, én a nyomában, utánam a Ruffo.</p>
					<p>– Ott van! Ott van! – lihegé a Cava. – Az ott, a hosszú szürke szakállal! Ő
                        az atya, aki megszabadít. Aki megtisztít, az meggyógyít. Az ott a fia. (A
                        Ruffóra mutatott.) Szegeket vernek a sebébe, s azok nekem fájnak, nem őneki.
                        El akarják vinni a pokolba, de én nem engedem: magam megyek helyette a
                        pokolba. Jaj, de fáj mindenem! Jaj, de rossz a halál! Az Isten fia nem enged
                        meghalni. Kihoz a pokolból. Énekelnek az angyalok. Nem fáj semmi. Újra élek.
                        Látom a boldogságos szűz Máriát. Eresszetek hozzá, hadd öleljem meg!</p>
					<p>S a legmagasabb extázisban terjeszté ki a karjait a Donna felé, ki áldva
                        nyújtá fejére a kezét. Azt megragadta, összecsókolta.</p>
					<p>Azután a két leányhoz fordult.</p>
					<p>– Angyalok, énekeljetek, olyan szépen, mint az elébb odafenn az égben.</p>
					<p>Jó szívük volt. Mit tehettek? Rázendíték csengő hangon a „Stabat Mater
                        Dolorosa” zsolozsmáját.</p>
					<p>– Adjátok rám az ingemet – rebegé a beteg leány.</p>
					<p>A Manola sietett azt rá feladni. Egészen más alak lett, még az arca is
                        más.</p>
					<p>– Egyebet is adjatok rám. A keresztvizet, amitől jó leszek; ami lemossa rólam
                        a Cava nevet. Adjatok egy jó nevet, amiről rám szóljanak, ha megint
                        odakerülök, ahol az a fényes asszony ragyog, aki a kígyónak a fejére
                        tapos.</p>
					<p>(Láthatta azt a szentképet a Donna szobájában.)</p>
					<p>A Capitano azt mondta a Ruffónak: „Hozd le a medencét és a keresztelőkelyhet
                        a hajóból!”</p>
					<p>– Már lehoztam! – mondá a Ruffo.</p>
					<p>(Előre sejtette ez a fiú, hogy így fog ez következni.) Készen volt a tiszta
                        víz is a szertartáshoz. Mindent előre elkészített a Ruffo.</p>
					<p>A Cava fölkelt a fekhelyéről. Két kezével széthárította a fején csigákba
                        göndörült haját, odatérdepelt a Donna lábaihoz. Átölelte a térdeit.</p>
					<p>– Nézd! – mondá neki a Ruffo, eléje mutatva a daganatból kihúzott
                        fúria-férget. – Itt van a pokolféreg, aki úgy megkínzott. Itt van, nem
                        bánthat többet. A Donna fogja eltaposni.</p>
					<p>A Cava könyörgésre kulcsolta össze a kezeit, úgy rimánkodott a Donnához.</p>
					<p>– Óh, te szent asszony! Ne taposd el a kígyót! Hisz ő vezetett fel engem a
                        mennyországba, ő vette el az én rosszaságomat. Hagyd élve. Én áldom az ő
                        marását.</p>
					<p>Én meg voltam rendülve. Mi hát a keresztény vallás, ha nem ez az?</p>
					<p>– Jól mondja a leány – szólt a Capitano. – Ezt a csodaférget eltesszük
                        emlékül. Bezárjuk egy sajtos-bödönbe, ahol tovább tengődhetik.</p>
					<p>A Donna ráöntötte a keresztelővizet a térdeplő indusleány fejére.</p>
					<p>– Ellene mondasz-e az ördög incselkedéseinek?</p>
					<p>– Bizony ellene mondok.</p>
					<p>– Keresztellek én tégedet Azmának, az Atyának, Fiúnak és Szentlélek Istennek
                        nevében.</p>
					<p>Mikor a térdeiről felállt, már akkor Azma volt.</p>
					<p>A Ruffo segített neki fölemelkedni.</p>
					<p>Az Azma átölelte a fejét a sebesült karjával, és megcsókolta az orcáját.
                        Kinek tartotta őt most?</p>
					<p>A nők sorba csókolták a megtérített hívet. Óh, mily nagy volt az örömük
                        fölötte.</p>
					<p>Az új Azma nem volt visszatartható, hogy folyvást ne csókolja a Ruffo kezeit.
                        Hiszen igaza volt. Ő szabadította meg a halálra kínzó szörnyetegétől azzal a
                        sajtból gyúrt tapasszal.</p>
					<p>De miért nézte egyre a Ruffo tenyerét? A keresztülvert szegeknek a sebhelyeit
                        kereste talán rajtuk?</p>
					<p>Akiket most élő alakban maga előtt látott, azok talán az álomlátásban
                        megimádott alakok voltak? Az a rengő, ősz szakállú férfi az Atya, az a sima
                        képű ifjú a Fiú, az a szelíd arcú nő a Boldogságos Anya.</p>
					<p>Ha ez ezerkilencszáz év előtt így történik a palesztinai pusztában!</p>
					<p>A leány, aki nem halt meg, csak alszik.</p>
					<p>Az ördög, ki elhagyja a kínzott emberi testet.</p>
					<p>Az istentagadó, aki megtér az üdvösség hitéhez.</p>
					<p>Akkor ez mind csodaszámba volna följegyezve a szent könyvekbe.</p>
					<p>Így pedig csak egy tengerésztiszt realisztikus följegyzéseiben szolgálhat
                        regényfejezet tárgyául egy profánus írónak, aki ezt a csodát elhihetővé
                        igyekszik lerajzolni.</p>
					<p>Íme, itt van a bűnbánó Magdolna!</p>
					<p>...Pedig még nem volt bűne, amit megbánjon.</p>
				</div>
				<div type="chapter">
					<head>
                       Az istenáldás hónapja
                    </head>
					<p>Otthonról, a hazám földérül emlékezem még rá, micsoda évszak volt minden
                        esztendőben a várva várt, az áldva áldott aratás, szüretelés boldog
                        évadja.</p>
					<p>Mindenki azt leste. A hírlapok rendes rovatot vezettek róla. Ne beszéljen
                        most senki, csak a sarló, meg a kasza. A politika elbújt az odújába.</p>
					<p>Mennyivel élénkebb volt ez az áldott hónap ezen a kis szigetországon.</p>
					<p>Ha az óvilágban is elpihent a viszálykodás a kalászvágás, gyümölcsszedés
                        idején, mennyivel inkább kellett kiderülni az örömnek ezen a kis édenkerten,
                        melyen minden itt lakó szülő, testvér, szerető volt egymás irányában, s
                        melynek istenadta fái, venyigéi, indái, kupacai annyi édes, tápláló
                        gyümölcsét ontották egy áldott újvilágnak.</p>
					<p>Most volt a gyümölcsérés ideje. A betakarítás nem fáradság, hanem
                        gyönyörűség. A patriarcha, a Capitano rendeli el a feladatokat. Ő a
                        tapasztalat embere. Tudja az érés idejét.</p>
					<p>Ma van a szőlőszedés napja, a bort tapossák, kővermekbe leszűrik, ott hagyják
                        kiforrni, majd elszállítják birkabőrtömlőkben a hajóra, hordókba betöltik.
                        Ez az első borszüret a szigeten.</p>
					<p>A gabonaaratás már be van végezve, magam is részt vettem benne, a csépléssel
                        is elkészültünk, kukoricatörés, yamszgyökér-, burgonyafelásás sorra
                        következett; aztán a gyümölcsszedés, kókuszdió-, datolya-szüret, a
                        kávébogyót, a kakaót, narancsot, citromot a nők szedték le, minden napnak
                        megvolt a maga gyönyörűsége. A vashajóról mindenki leköltözött a mezőre;
                        kunyhókat raktunk össze kukorica- és cirokkévékből, amik előtt tüzeket
                        élesztettünk a zanzárok elűzése végett, pompás fekhelyet adott a polyva, a
                        törek, hát még a tiszta búza. Nincs ahhoz fogható fejedelmi kényelem. Az idő
                        derült volt és meleg.</p>
					<p>Ebben az áldás havában olyan közel jut mindenki egymáshoz. Az aratók népsége
                        egy közös család.</p>
					<p>Befejezi a szüretelést a gyapotszedés. Ez a legkényesebb munka. A testi
                        ruházatról van szó. Végül a selyemgubók összegyűjtése, amik a szabadban
                        tenyésznek.</p>
					<p>Félszerek, vermek, hombárok megtelnek az Isten áldásával: az új év túl bőven
                        el van látva. Ez idő alatt szünetel a cukorfőzés és a sószikkasztás.</p>
					<p>És ebben az egész mezei munkában, mely az évet berekeszté, valami regényféle
                        fejlődött ki, amibe, mire észrevettem magamat, én is belekerültem.</p>
					<p>Idecseppentem, mint Klimius Miklós a holdba.</p>
					<p>Különös viszonyok álltak előttem.</p>
					<p>A patriarkális alakok, a Capitano és a Donna bírták a vezérszerepeiket.</p>
					<p>Mellettük volt együttes hivatásuk a Padronénak és a Manolának. Mindegyik
                        párnak volt egy fia, meg egy leánya. Az egyiké a Juan és a Mária, a másiké a
                        Ruffo és a Mestiza.</p>
					<p>A Mária volt előttem a szent.</p>
					<p>A Ruffóról eddig azt tartottam, hogy az egy henteslegény, aki nem fogja
                        megérdemelni a neki szánt magasztos élettársat.</p>
					<p>A Cava története a pokoli fúriával határozott alakot adott e
                        meggyőződésemnek.</p>
					<p>Ez a kínzó féreg nemcsak ájtatosra alakította át a vad indusleányt, de
                        egészen új leányt varázsolt elő benne. Ez most szelíd lett, szemérmetes,
                        áhítatos, valóságos rabnője lett a Ruffónak. Azt tehetett vele, amit
                        akart.</p>
					<p>És a Ruffo már tizenhárom esztendős volt. Az a kor, amiben a szív elkezd
                        beszélni.</p>
					<p>A Ruffo is jó az indusleányhoz.</p>
					<p>Ki nem volt tizenhárom esztendős korában szerelmes?</p>
					<p>A szüreti napok a mi kis szigetvilágunkban az idilli élvezetek minden
                        változataiban pompáztak. Világ száműzöttei, vademberek, ősemberek voltak
                        együtt. Velem kiegészítve. Én is közéjük illettem. Semmi sem kötött az
                        elhagyott világhoz. Se hazám, se családom, se életpályám.</p>
					<p>A művészi hajlam azonban a világ zugában is kitör. A Capitano naplementével
                        abbahagyatta a munkát. A szüretelők sátoraikhoz tértek, tüzet raktak: az
                        Ábel előhozta a varsából a kora hajnalban fogott halakat, azokat
                        megtisztította, fanyársra húzta, s körültüzdelte velük a parázshalmot, ott
                        szépen megpirultak: fölséges vacsora készült. Melléklete volt a lisztes
                        ignámegumó, italt adott hozzá az idei must. Ezt még a lyányoknak is szabad
                        volt inni: hiszen még nem mámorító.</p>
					<p>Az éjsötét beálltával megzendült az állatvilág kardala. A mocsarak lakói, a
                        békák, teknöncök, a vándormadarak, a vízikutyák, a repülő mókusok brekegése,
                        fütyülése, cincogása összevegyült a bölömbika mély kürtölésével.</p>
					<p>Az embernek is kedve támad ilyenkor az éjt megeleveníteni.</p>
					<p>A Ruffónak volt dudája. Lámagidó bőréből csinálta. Billegető sípot, tutuló
                        trombitát maga gondolt ki hozzá, bámbuszból, pálmacsutakból. Derék egy duda
                        volt. Ő maga komponálta is a nótákat hozzá. A negrito Ábel aztán, lehozta
                        magával a hajóból a Bebét. Könnyű volt annak lejönni: úszva jött a
                        hajófenékből leomló gejzír csatornáján; vissza is azon tért haza. Idelenn
                        aztán, elköltve a halvacsora maradékát, ketten a szerecsen-pajtással
                        eljárták a vademberi ugrabugrát a tűzrakás körül, hogy az csupa gyönyörűség
                        volt, a Ruffo dudaszója mellett.</p>
					<p>De más művészi élvezetünk is volt. A „szalmahegedű”. Ez ugyan se nem szalma,
                        se nem hegedű, inkább cimbalom. A Manola készítette a leánya, a Mestiza
                        kedvtelésére. Egy deszkára vannak kifeszítve pálmaháncsból sodrott
                        zsinegek, s azokra fektetve teakfából fűrészelt lécecskék, amiket két
                        fakalapáccsal pengetnek. Cimbalom ez, de fából. A teakfa cseng, mint az érc.
                        A Mestiza játszott rajta áriákat, amik idegen világokra emlékeztetnek.
                        Bizonyosan az anyjától tanulta. Sok művészi adományt árult el.</p>
					<p>Ezt a szalmahegedűt a spanyol hegyek mögött mirimbának
                        híják.</p>
					<p>Akár az anyjától tanulta el ezeket a dallamokat a Mestiza, mester volt
                        benne.</p>
					<p>A Juan nagy gyönyörűséggel hallgatta a játékát, odatelepedett a leány lábához
                        a tűz mellé. Hisz ez volt az ő menyasszonya.</p>
					<p>A Capitano, a Donna és a Mária egy csoportban ültek a ciroknádkévéken a tűz
                        mellett.</p>
					<p>Amint a mirimba pengetése megszűnt, felkelt helyéről a Mária.</p>
					<p>Az egész társaság benne volt a művészi élvezetben. Utánunk jön az a gejzír
                        szigetére is.</p>
					<p>Az angyali teremtésnek nem volt se lantja, se cimbalma. Hanem volt valami
                        isteni hangja.</p>
					<p>Elkezdett énekelni.</p>
					<p>A dal, ami tündéri ajkairól hangzott, egészen ismerős volt előttem. Rosina
                        magándala volt az a Sevillai borbélyból. Milyen elragadóan énekelte!
                        Felséges szopránhangon, ezt a remekét a virtuóz áriáknak.</p>
					<p>Hát ez a leány kitől tanulta ezt?</p>
					<p>Itt született ezen a puszta szigeten. Azt sem tudja, hogy van színház a
                        világon.</p>
					<p>Hát hiszen mi európai szülöttek ismerjük jól Rossini fölséges áriáit: „di
                        santi palpiti”, „una voce poco fa”, de olyan hatást azok még sehol nem
                        idéztek elő, mint itt a Gejzír szigetén a kenyérfák árnyéka alatt.</p>
					<p>Én elragadtatásomban odarohantam a tündéri alakhoz, s eléje borulva, hévvel
                        csókoltam meg a kezét. Boldog voltam, hogy itt vesztem ezen a szigeten.
                        Sohase váljak meg innen.</p>
					<p>Azonban hirtelen a vállamra csapott valaki. A Ruffo volt. Eddig ott guggolt
                        az indusleány mellett, dudáját billegetve. Most eldobta magától a dudát, s
                        odarohant Máriához.</p>
					<p>– Señor! – kiálta rám, ki a leány előtt térdepeltem –, ez az én helyem!</p>
					<p>Ránéztem. Hát ezt mondani könnyű. Ember kell hozzá, aki megállja. Én
                        huszonhárom esztendős voltam, a Ruffo tizenhárom. Ha ökölre bízzuk a
                        döntést, én vagyok a győztes. Versenytársak lettünk, azt már tudom. Itt van
                        ni! Írhatnak pamfleteket az európai idealisták a párbaj eltörléséről, amíg
                        egy szép leány van a világon és két szerelmes férfi, senki meg nem
                        akadályozhatja, hogy két szablya (vagy két kés) ki ne röppenjen a
                        hüvelyéből, s két férfi azt ne kiáltsa: „Oroszlán, aki győz, kutya, aki
                        meghal”. Ez a törvény a Gejzír szigetén is.</p>
					<p>Nem! Nem! A gyilkolást én nem honosítom meg ezen a boldog szigeten.</p>
					<p>Olyan városban születtem, ahol soha nem volt párbaj, pedig egy hadtest lakott
                        a várában. Az egész világ, amelyben fölnevelkedtem, nem ismerte a
                        bosszúállást. Fiatal suhanc korunkban ütöttük-vágtuk egymást, dicsekedtünk a
                        kapott sebhelyeinkkel, de bosszú, szerelemféltés nem vezette a kezünket.</p>
					<p>Hanem a nemes versengés nincsen kizárva. Lássuk hát, hogy ki tud többet.</p>
					<p>Szembe álltam a Ruffóval.</p>
					<p>– Jól van, pajtás, hát lássuk, melyikünknek van itt helye a Máriával szemben?
                        Ő elénekelte a Rosina mesterdalát; nekem is kedvencem ez a dalmű, majd én
                        elénekelem a Figaro áriáját, aztán majd te danolj különbet, ha tudsz.</p>
					<p>Aztán elénekeltem az „A un barbière di qualità”-t. (Mely nagy becsülete az
                        oly borbélynak, ki érti magát.)</p>
					<p>Baritonhangom teljesen érvényesült.</p>
					<p>A Ruffo nem tért ki a verseny elől.</p>
					<p>Ő is elénekelte a „Colla donnesta il cavaliere” dallamát. Kissé reszelős
                        hangja volt: de helyesen énekelt.</p>
					<p>Arra előállt a Juan, s Almaviva részegségi áriáját danolta el: „Perché d’un
                        che’ poco de in se”. Szép tenorhangja volt.</p>
					<p>S közös meglepetést hozott a Padrone hozzájárulása a maga mély hangjával:
                        „Bona sera mio sigñore”. Don Basiliót énekelte.</p>
					<p>Az egész Sevillai borbély dalműve előadásra került.</p>
					<p>A Capitano tapsolt hozzá.</p>
					<p>És ez a tapsolás valami rendkívüli eredményt idézett elő. Maga a Donna
                        zendíté meg a dalát. Rossini csodaszép cavatináját énekelte el. Gyönyörű
                        althangja volt, mely Albonira emlékeztetett. Olympi ünnep lett a szüreti
                        mulatságból, amit fejedelmek irigyelhettek tőlünk.</p>
					<p>Előttem egész sejtelemvilág nyílt meg.</p>
					<p>Kik lehetnek ezek az alakok?</p>
					<p>Mely ország, mely nemzet elszakadt szülöttei?</p>
					<p>A Capitano észrevette meghatottságomat. Odavont magához, s egy
                        gránátalma-bokor mögött bizalmas közléssel tisztelt meg.</p>
					<p>– Ez a feleségem kedvenc daljátéka. Ő tanította be az áriákat a gyermekeknek.
                        Az ő mesternője volt az óvilág egyik leghírhedettebb primadonnája.</p>
					<p>Megmondta a művésznő nevét.</p>
					<p>Ismertem jól az utolsó évekig.</p>
					<p>– Mit tudsz felőle? – kérdezé a Capitano.</p>
					<p>Elmondtam a művésznő sorsát.</p>
					<p>– Szerelmes volt; szerelme nem talált viszonzásra. Kétségbeestében levetette
                        magát az ablakból a negyedik emeletről. Minden vagyonát szegény tanulók
                        segélyezésére hagyományozta.</p>
					<p>– El ne mondd ezt a feleségemnek, nagyon fájna neki.</p>
					<p>Eggyel több sejtelmem volt e rejtélyes családról.</p>
					<p>Én azonban feladtam a tornaversenyt, átengedtem a vitatott helyet Ruffónak.
                        Mit keresek én itten?</p>
					<p>Szétnéztem, hogy hová húzzam meg magamat.</p>
					<p>Eddig a Ruffo ült egy cukorkévén az indusleánnyal. De amióta az onnan
                        felugrott velem ellenkezni, elfoglalta az üresen maradt helyét az Ábel.</p>
					<p>Hozzáillő pár volt. Ki-ki megtalálta a magáét.</p>
					<p>Én megtudtam, amit különben könnyű lett volna a magam eszétől is kitalálnom,
                        hogy én itt egy fölösleges figura vagyok. Mindenkinek van itt párja.</p>
					<p>Mi az én hivatásom?</p>
					<p>Ébren maradni éjszaka, hogy a kunyhóban alvókat incselkedő vadállatok ne
                        háborítsák, hogy a szúnyogűző pásztortűz ki ne aludjék, hogy álmok ne
                        kísértsenek. Mire valók voltak nekem az álmok?</p>
					<p>Egyik álmom az volt, amit ébren is folytattam, hogy ez a Ruffo szereti az
                        indusleányt, akivel annyi együttfoglalkozás köti össze, aki súlyos nagy
                        bajában neki köszönheti csodaszerű megszabadulását. S ez a leány arcban,
                        alakban oly szép. És ők évek óta együtt laknak ott a karámban. A leány a
                        kunyhóban, a fiú az istállóban. Hallgatják egymás álomneszét, ébredését.
                        Munkáikban részt vesznek, bajaikban segítenek, talán tréfálkoznak is.</p>
					<p>S ez a nő eszményképe az asszonnyá teremtett emberi lénynek.</p>
					<p>Ha ő az Azma, akit az ősapa Ábelnek jegyzett el, itt van a Kain, aki azt
                        magának követelje: az útban álló Ábelt egy buzogánycsapás megsemmisíti. Így
                        történt az ősidőkben is, az emberi faj kezdetén.</p>
					<p>Miért ne lehetne másodszor is ekképp.</p>
					<p>Ábel eltűnik.</p>
					<p>De itt marad Ovaën.</p>
					<p>De ki lesz annak a párja?</p>
					<p>Hát ki lenne más, mint Sátán?</p>
					<p>No és nincs ilyen Sátán?</p>
					<p>Dehogy nincs. Hát én ki vagyok?</p>
					<p>Milyen dicső világ volna most ezen a planétán, ha az emberi fajzat egyik
                        felének az ősapja a Sátán volna! Talán úgy is
                        van.</p>
					<p>Legalább odakinn a nagyvilágban.</p>
					<p>Miért ne lehetne így itt, e kis világban?</p>
					<p>Nagy meglepetés várt rám.</p>
					<p>Másnap reggel, mikor a kókuszdió-leszedés napja ránk virradt, a Ruffo a
                        Capitano elé járult ünnepélyes arccal, s az egész család előtt
                        kinyilatkoztatta, hogy ő megkéri az Azma kezét az Ábel számára, s felhívja a
                        családfő és parancsnok és annak a neje személyét, hogy az egymáshoz illő
                        pár, az Azma és az Ábel házasságát szentesítsék.</p>
					<p>Ha már az első szakramentumban részesíthették őket, a szent keresztségben,
                        vezessék be őket a matrimóniumba is.</p>
					<p>Mindenkit meglepett ez a felhívás.</p>
					<p>Ez egy becsületes ember szava volt.</p>
					<p>Így beszél egy férfi!</p>
					<p>Meg kellett hajolnom a Ruffo jelleme előtt.</p>
					<p>A Capitano és a Donna beleegyezésüket adták hozzá. Az Azma és az Ábel kezet
                        fogva jöttek elénk. Az eljegyzés megtörtént.</p>
					<p>S befejezésül a Ruffo odajött hozzám, s így szólt: „Mi ketten pedig csónakon
                        bejárjuk a sziget morotváit azalatt, hogy kikutassuk, hol vannak a fészkei
                        az ártó férgeknek.”</p>
					<p>Ez még jobban határozott. Nem állunk útjában a boldogoknak.</p>
					<p>Tehát mennyegző lesz a gejzír szigetén.</p>
					<p>Ámde ahhoz előkészületek kellenek. A copulatióhoz kell egy patriarcha, aki az
                        eljegyzett párt a közönség előtt kihirdeti; ugyanaz a háromszori kihirdetés
                        alól dispenzálja. Násznagy, örömanya, noszolyó, vőfély mind készen áll. A
                        kelengye is összekerül. A menyasszony kap a Donnától esküvői köntöst; neki
                        már nincs rá szüksége, a vőlegény egész parádéba öltözik a Capitano
                        fiatalkori tengerész-kabátjában, aranyzsinóros sipkájában. Minden meglesz,
                        ami a családi boldogsághoz elő van írva az óvilágban. Talán még majd nászutazást is lehet tartani? Hová? Merre? Ki
                        tudhatja? Ez így szokás. A vőlegénynek van egy ladikja, egy csónakja, egy
                        hálója meg egy szigonya, a menyasszonynak meg egy gunyhója. Aztán ez az
                        egész sziget is az övék, haereditario jure
                         van joguk ypszilonnal írni a nevüket.</p>
					<p>Igaz, hogy ez a sziget egy paradicsom. Osztja bőven az áldásait az Isten
                        teremtéseinek, kiket a vaksors idehozott. A szüret hónapja csupa örömnapból
                        áll.</p>
					<p>A mennyegző ünnepére az újbor is kiforr. Minden készen lesz a
                        lakodalomhoz.</p>
					<p>Azonban a paradicsomnak plágái is vannak.</p>
					<p>Az ősz, a szüret, a gyümölcsérés, a kukoricatörés, a burgonya-, az
                        ignámeszedés együtt jár a kínzó állatvilág fölébredésével.</p>
					<p>Fellegként omlik alá a muszkitósereg a völgyre. Szúnyog, muslica, zanzáro
                        öli, marja, szipolyozza az emberi fajt. A föld mélyéből előtámadnak a
                        skorpiók, a százlábú skolopendrumok, a nádasokból a repülő poloskák, miknek
                        a bűze dögvésszel vetekedő. Ezek magukkal hozzák a ghekkókat, a denevéreket,
                        repülő-kutyákat, amik e férgeket emésztik: seregestül jönnek a békák a
                        terített asztalhoz, vartyogva, kuruttyolva, behatolnak a szüreti kunyhókba,
                        rémítik az alvó hölgyeket. A vámpír üldözi a ghekkót, a ragadós talpú
                        gyíkot; a bagoly verekedik a repülő mókussal. A Donna kunyhója előtt
                        strázsát áll a fóka: az állja útját békának, kígyónak, felfalja valamennyit.
                        És én rakom a száraz ignámekévéket a lobogó tűzre. – Ez a paradicsomi
                        élet!</p>
					<p>Ezen akartunk mink ketten a Ruffóval segíteni.</p>
				</div>
				<div type="chapter">
					<head>
                       A morotvák világa
                    </head>
					<p>A szüret ideje végét járta.</p>
					<p>Én egészen kibékültem a Ruffóval.</p>
					<p>Ő közölte velem, hogy a legközelebbi napokban bekövetkezik az esőévad. Ez a
                        Délvidéken a tél, az újesztendő. Eltart hat hétig. Azalatt a földmívesnek
                        pihenése van. Még a barom sem jár legelni, túrni.</p>
					<p>Mielőtt az évszak beállítana, aminek közeledtét a tengersokaságú bogárvilág
                        előre hirdeti, mi ketten a Negrito csónakjával bejárhatnók a szigetország
                        morotváit, s kitalálhatnánk valamit, amivel a szigetet ellepő egyiptomi
                        csapásoknak elejét vehetnők.</p>
					<p>(És egyúttal távol maradnánk az új házaspár otthonától.)</p>
					<p>Elismerem, hogy ez a durva henteslegény a legeszményibb lovag és nemesember
                        ezen a világon.</p>
					<p>Másnap korán reggel, nem várva meg az örvendetes ünnepélyt, elindultunk
                        ketten a morotvákat bekalandozni csónakkal, gólyalábbal.</p>
					<p>A gólyaláb is nélkülözhetetlen a mocsári kalandozásnál. A ladikot a karám
                        előtti tóból visszük át vállra emelve a Ruffóval. Ennek a gömbölyű tónak is
                        volt egy saját gejzírje, mely azt táplálta, de az csak egy karvastagságú
                        vízsugár volt, mely a tufatalajból tört elő: a tó színe nem emelkedett tőle
                        magasabbra.</p>
					<p>Hanem a nagy morotva, mely a hegy lábától egész a tengerpartig terült, a nagy
                        gejzír egyik vízoszlopát fogta fel, mely ívben omlott alá, s folytonos
                        patakként csorgott a hegyoldalról tekeregve, ennek a mocsárvidékét egy
                        félkörű sziklapart zárta el a tengertől, végződött a morotva a
                        tőzegtelepen, mely már szilárd talajjá tömörült: vízi növények gyökereiből,
                        bozótjaiból megszenesülve. Ebből a tőzegből kellett a Ruffónak kivágni az
                        új lakosok számára szükséges mindennapi tüzelőt. Becsülésre méltó feladat
                        egy ambiciózus fiatal úrfi számára. Érettségi vizsgát tehetett le
                        belőle.</p>
					<p>Hát mi panasza lehetett? Megvolt a mindennapi bőséges eledele. Nem kellett a
                        menza akadémika előtt kujtorognia, nem vegzálták rigorózus professzorok
                        kapciózus kérdésekkel, nem kellett neki római jogot bemagolni, nem fájt a
                        feje a tandíjfizetés miatt.</p>
					<p>Aztán kvártélya is volt: nappali és éjjeli. A nappali egy tőzegkockákból
                        összerakott kunyhó a mocsár szélén, az éjjeli a karámban a bambuszból
                        összerótt félszer, amiknél hónap végén nem molesztál a háziúr a házbér
                        végett. Hát nem ideális világ ez?</p>
					<p>Amint megérkeztünk a Ruffóval a mocsárhoz, s a ladikot vízre eresztettük,
                        körültekintettünk az ő domíniumában. Mert hát ez az ő uradalma volt. Ennek a
                        termése mind az övé. Ez az ő apanázsa.</p>
					<p>Felkerestük a kastélyát, egyiptomi építőremek volt, gúla alakú.</p>
					<p>Ajtaja nem volt, bátran be lehetett lépni. Csak belépni bátran, de már
                        előbbre hatolni csak vitézi módon. A falak vastagon lepve voltak
                        szúnyogoktól, amik között alig talált helyet a százlábú bogár
                        (Skolopendron), a szögleteket ellenben magának foglalta le a denevér. Volt
                        benne egy bámbuszágy is, letakarva birkabőrrel, de az egészen fekete volt a
                        kakerlákoktól (amiket magyarul sváboknak neveznek). Ezekkel egy társaságba
                        keveredni nem kívánatos.</p>
					<p>A Ruffo tudott velük kiegyezni. A mocsár lapálya nagy területen fehérlett
                        valami gömböktől. Ezek óriási nagyságú pöfetegek. (Lycoperdon.) Kiválasztott
                        belőlük egyet, amelyiknek a háta már rücskös volt, azt levágta a száráról a
                        baltájával, s behozta a kunyhójába. Én kinn maradtam.</p>
					<p>Akkor azt a gombák apját letette a földre, s nagyot csapott a hátára a
                        fejszéje fokával. A pöfeteg erre akkora durranással, mintha tarackot
                        sütöttek volna el, pukkant szerteszét, és sűrű füsttel töltötte meg az egész
                        kunyhót. Ettől a boszorkányliszttől egyszerre elpusztult minden fertelmes
                        féreg, ami a kunyhót megszállta, csak seprő kellene a szemétté váltakat
                        kitakarítani. Van itt gondoskodva mindenről.</p>
					<p>Ráértünk a kunyhó elé leülni és pipára gyújtani.</p>
					<p>Volt ott a szabadban egy tűzhely, kövekből összerakva, amiben még pislogott a
                        tegnapi parázs maradványa.</p>
					<p>– A kunyhóban nem szabad tüzelni – mondá a Ruffo –, mert a fal tőzegből van,
                        ha az tüzet fog, a palota földig leég. Ez itt az én tűzhelyem. Idő jártával
                        talán majd családi tűzhely.</p>
					<p>Olyan komolyan mondta.</p>
					<p>– Hát persze, hogy családi tűzhely – dünnyögé. – Látod ezt a mi kis
                        szigethazánkat? Magad is idecseppentél közénk. Talán Isten küldött. Azt
                        mondják, hogy van egy Isten. Az öregebbek mondják. Látták talán? Beszéltek
                        vele? Azt mondják, hogy ő teremtette ezt a világot. Elég szép világ. – Engem
                        is ő teremtett? Szüksége volt rám? Hát nekem volt szükségem erre a világra?
                        Mit keresek benne? Azt mondják, hogy ez a világ egy sziget. Körös-körül a
                        tenger. Az is egy világ. A hegytetőről nem látom a végét. Itt születtem. Azt
                        sem tudom, az apám szült-e vagy az anyám. Mi oka volt rá? Kértem én őket,
                        hogy erre a világra hozzanak? Hát jól van, osztozom ezen a világon. A két
                        ide teremtett ember, a Negrito meg a Cava bírják a karámot meg a tavat. A
                        szakállas emberek, a Capitano meg a Padrone tartják a vashajót, kapálják a
                        földeket, törik a hantot, vágják a sziklát: arcuk izzadságával tartják el a
                        hozzájuk tartozóit. Csókolnom kell a kezüket. A nőkről szólni sem merek. A
                        Donna, a Mária, a testvérem előttem túlvilági teremtések. A Kadét derék
                        fiú. Neki semmije sincs, övé a levegő, azt veszi el belőle, ami repül. Olyan
                        jó szíve van, hogy senkit se bánt. Egyedül én magam vagyok az, akit
                        gyűlölök. Csúf vagyok. Látom a pofámat a barlang vizében. Undok pofa. Se
                        fóka, se vidra nem cserélne velem. És nekem mégis osztoznom kell ezen a
                        világon. Ennek a világnak a java a másé, a rossza az enyém. Látod ezt a
                        vidéket magad előtt? Ezt is az Isten teremtette? Ez jutott nekem örökségül.
                        És most arra kell gondolnom, hogy egyszer majd, sok nyár után, eljön az idő,
                        amikor férfi leszek: keresnem kell ebben a világban az embermódon hozzám
                        való társat, akinek nincs válogatása. És akkor aztán ide kell őt hoznom ebbe
                        az én tóparti lakásomba, ebbe a férgek és szörnyek hazájába! Hát nem azt
                        kell-e hinnem, hogy téged azért küldött ide az a sokat emlegetett Isten,
                        hogy engemet a te bölcs eszeddel megsegíts, s ezt a világot megigazítsd?</p>
					<p>Nagyon megszerettem e beszéd után a Ruffót. Hisz ez az eszményképe a
                        munkásnak. Van esze, testi ereje, munkakedve és aztán vágya a boldogság
                        után. Imád egy magával egykorú leányt. Ki az? Mi az? Talán egy magas
                        származású sarjadék? Kék vér? De most csak egy varróleány. Annak szeretne
                        otthont teremteni. Henteslegény varróleány élettársnak.</p>
					<p>Hiába teremt a világalkotó külön glóbust a kiválasztottainak. Itt van,
                        megvan: egy szigetvilág; rájuk bízta. És már ezen a külön földdarabon vannak
                        fajkülönbségek, új vágyak, szenvedélyek, van vadember, úr, proletár, van
                        állati ösztön, hatalmas szenvedély. Hátha még a maforik is ide találnak
                        kerülni, akiknek vallása, politikája az emberevés.</p>
					<p>Aztán én itt vagyok: az idegen.</p>
					<p>Tizenegy ember elég, hogy államot képezzen.</p>
					<p>– No hát, tekintsük körül ezt a te birtokodat!</p>
					<p>Beszálltunk a ladikba. Pálmakéregből csinálták azt az ős szigetlakók, a
                        negritók. Csáklya volt a kormány és az evező; esetleg fegyver is. Én
                        különben a revolveremet és a kardomat is magammal hoztam, amiknek a
                        rendeltetéséről a Ruffónak sejtelme sem lehetett.</p>
					<p>A tőzegparton túl kezdődött a bozót, veres levelű bokrok, összegubancolva
                        tölcsérvirágos iszalaggal, vadkomló tobozfürteivel, csupatüske cserjékkel
                        szövetkezve álltak az utunkban, baltával kellett nyílást törnünk közöttük, a
                        sok lepke, szökcső majd kiverte a szemünket. Tocsogó víz volt a bozót alatt,
                        melyben a tüskés borz kereste menedékét.</p>
					<p>Amint a bozóton keresztültörtünk, elénk tárult a csincsés. Saját tartomány. Csupa sásból, nádból alkotva. Virágok
                        erdeje, amiket méhek raja zsong körül, tarka liliomok kardlevelű bokrai
                        között korhadt faderékban méhek telepe, amik előtt a harcias fullánkhordók
                        erős küzdelmet folytatnak a halálfejű szfinksszel.</p>
					<p>Azok fölött repkedett fennen surrogva a lepkék királynéja, a Pamplenara,
                        pávaszemű szárnyaival. Kár, hogy lepkefogót nem hoztunk magunkkal, hogy
                        vadászprédául hazavihettük volna a hölgyeknek. A csincsés pocsogós vize tele
                        volt csíkokkal, amik között nagy háborúságot támasztott egy-egy közéjük
                        szabadult tarka pióca.</p>
					<p>Aztán következett a buckák birodalma. Itt már a madarak világa kezdődik. Nádi
                        veréb, szárcsa, búvár fészkel a sűrű perje között, ott tanítják a fiókáikat
                        úszni. Láttuk, amint az óriás béka egy búvárcsemetét elkapott a lábánál
                        fogva, s a búváranya tiltakozásának dacára lenyelte. Vannak itt ilyen
                        hatalmas békák. De még tekintélyesebb náluknál a madárölő pók. Ezt is volt
                        szerencsénk megismerhetni. Harangforma fészke van pókfonálból szőve a
                        vízben: odaviszi a martalékait, a kis madárkákat.</p>
					<p>Majd egy szép, sík víztükör támad elénk, aminek a körülete takarva van
                        nimféa-levelekkel, fennúszó rózsaszín és égszínkék tulipánokkal és libegő
                        máktokokkal, amiket mi otthon békakorsócskáknak nevezünk. Itt már mélyebb
                        víz van, halak tenyésznek benne, s azoknak a fogyasztására gázolnak a vízben
                        a gémek, gödények, lángmadarak. Talány volt előttem, hogy honnan kerülnek
                        ide a halak.</p>
					<p>Egy békalencsével borított lapályon átvágva, eljutottunk ahhoz a
                        sziklaparthoz, mely ezt a mocsarat a tengertől elzárta, mely vizsgálódásaink
                        célja volt.</p>
					<p>Ez volt a legérdekesebb látvány.</p>
					<p>Egy félkörben kanyaruló tufasziklapart, mely a szigetet a tengertől elzárja.
                        Előtte terül nagy messzeségben a kokojszás. Csupa sűrű moha, mely
                        embermagasságra felburjánzik. Felül hazug mező, alatta iszap van. Ha rálép
                        az ember, alásüllyed, s aztán hiába iparkodik kimenekülni, a moha egyre
                        húzza lefele, míg végképp elnyeli. Itt-ott kicsillámlik a moha közül a víz.
                        Ez a tömpöly a tanyája az undok féregsokaságnak, itt nyüzsögnek ronda
                        vermeikben a vízikígyók, itt leskelődik prédája után a gyíkforma szirén,
                        csalogatva rózsaszín kopoltyúival a szitakötőket. Egy-egy törpefenyő hasal a
                        dombokon, s hegyes gúlákban emelkednek elő a fehér hangya (termesz) óriás
                        várai, aki miatt fabútort nem lehet a kunyhóban hagyni, mert összeőrölik,
                        elhordják.</p>
					<p>Jöttünk felzavarta a mocsárlakókat; a szárnyasok gágogva, kurrogva riadtak
                        fel rejtett tanyáikról, a vidra menekült a barlangjába, csak a termetes
                        ormányos tekenősbéka állt ki a dombtetőre, a harcot elfogadni készen, amihez
                        ezúttal semmi kedvünk nem volt. A szúnyogok fellege majd kiverte a
                        szemeinket. Azoknak a kedvéért aztán a repülőhalak kísérgették a
                        csónakunkat, amiknek a mocsári rovarvilág a lakomája; ezeknek az ismeretsége
                        megint, a kormoránok, kóvályogtak a fejünk felett.</p>
					<p>– Kedves cimborám – mondám én Ruffónak –, ez a te birodalmad egy valóságos
                        labirint, amiből pilóta nélkül ki nem igazodunk. Annyi bizonyos, hogy ez a
                        fészke a sziget minden átkainak. Ezen segíteni kell. Az a tufaszikla zárja
                        el ezt a mocsarat a tengertől. De ennek kell valami sziklabarlangjának
                        lenni, melyen keresztül annyi víz lefoly, amennyi a gejzír vízoszlopából
                        ideömlik, mert különben a mocsárnak ki kellene áradnia az egész
                        lapályra.</p>
					<p>– Sohasem árad ki a mocsár.</p>
					<p>– Akkor azt a csatornát kellene megtalálnunk, mely a fölösleges vizet a
                        szikla alatt levezeti.</p>
					<p>– De nem tudjuk ezt a sziklapartot bejárni az alatta elterülő kokojszás
                        miatt, se csónakkal, se gólyalábbal.</p>
					<p>– Én már találtam olyan kalauzt, aki bennünket egyenesen rávezet a szikla
                        alatti csatornára.</p>
					<p>– Merre van?</p>
					<p>– Itt a fejünk felett. Ez a repülőhal. Ez tengerlakó. Ez a tengeren mindig
                        párjával jár. Sokszor találkozunk velük, amint egy úszó nádgyökéren egymás
                        mellett himbálóznak. A tengerpart nádasaiban van az ívási tanyájuk. Ha a hím
                        elhagyta a párját, az csak azért történik, hogy élelmet keressen nemcsak
                        magának, hanem a társának is. Azt csak a mocsár szolgáltat. Mikor a hím
                        teleszedte a torkát prédájával, akkor visszatér a tengeri tanyájára, s
                        megosztja azt a társával. Keresztül repülni ezen a sziklafalon nem tud; mert
                        olyan magasra nem viszi fel a keskeny szárnya; tehát ugyanazon a földalatti
                        úton kell visszatérnie, amelyen idejött, a mocsárból lefolyó víz
                        csatornanyílásán.</p>
					<p>– No és ha ezt a nyílást megtaláltuk a repülőhal segítségével, akkor mit
                        nyertünk vele?</p>
					<p>– Akkor megtudjuk, hogy hol kell ezt a sziklafalat keresztültörnünk, hogy az
                        egész mocsaradat lezúdítsuk a tengerbe, minden ártó férgeivel és csúnya
                        szörnyetegeivel együtt.</p>
					<p>– Keresztültörjük ezt a sziklafalat? S kinek volna ahhoz való ereje?</p>
					<p>– Majd talán arra is rátalálok. Most csak kísérjük a repülőhalakat.</p>
					<p>Azt tettük. A mocsárvidék egyre változott. Minden tavacskának más színe volt.
                        Volt köztük miniomveres is a víziférgek miriádjaitól; másik aranysárga
                        felszínt mutatott a kérészek egynapos világától. Egyszer aztán tiszta,
                        átlátszó, zöld tóba jutottunk, amelynek feneke valóságos kert volt. Magas
                        páfrányok emelték fel sudaraikat, mintha valóságos fenyőszálak volnának, s
                        közöttük csavargós indájú növények, libegő leveleikkel, felül sárga és kék
                        tulipánjaikkal, mákforma tobozaikkal: úszkáló hínárok bozótja. A víz
                        átlátszó volt.</p>
					<p>Csónakunk haladt magától, a víz áramlata vitte csendesen.</p>
					<p>– Benne vagyunk a vízfolyásban – mondám Ruffónak. – Most csak hagyjuk
                        magunkat vitetni.</p>
					<p>Még egy biztató jelenséget is találtam, salpákat, amik növényevők. A víz
                        áramlata tekervényes úton közelhozott a sziklafalhoz, s egyszerre csak
                        előttünk állt az alacsony barlang, melyet messziről nem lehetett látni a
                        páfrányok sűrű bozótjától.</p>
					<p>A barlangban zöldes fény derengett. A víz maga is villamos volt. De még
                        inkább szembetűntek a fickándozó salpák, a zsinóros főkötő alakú medúzák, a
                        kígyózó kékfényű Vénus-övek, amik mind egy helyen látszottak megrekedni.</p>
					<p>Ennél a sírbolti világosságnál kivehettük, hogy itt van a mocsárvíz
                        lefolyásának az akadálya, a barlang elég széles volna arra, hogy a vizet
                        nagy tömegben áteressze, de a közepét elállja egy roppant nagy katlan, mely
                        csak keskeny nyílást enged a lefolyásra.</p>
					<p>– Ha ezt el lehetne innen hárítani! – sóhajta fel Ruffo.</p>
					<p>– Talán lehet. Beszéljünk az öregekkel.</p>
					<p>– Embererő nem képes erre.</p>
					<p>– Van még emberentúli erő is.</p>
					<p>Ezt a Ruffo nem ismerte.</p>
					<p>Én megtudtam mindent, amire szükségem volt.</p>
					<p>Ezzel visszatértünk a vashajóhoz, ahol még folyt a szüret. Útközben
                        összetalálkoztunk Ábellel is, a boldog új házassal. Nagyon össze volt
                        karmolva az ábrázatja.</p>
					<p>– Hogy vagy, mint vagy?</p>
					<p>– Ahogy látod. Áj, áj, nem jó az a házasság!</p>
				</div>
				<div type="chapter">
					<head>
                        A síró villám
                    </head>
					<p>A Capitanónak elmondtam a mocsárvilágban szerzett tapasztalataimat.
                        Végighallgatta nyugodtan. S aztán ő kérdezte, hogy mi tervet gondoltam ki e
                        bajon segíteni.</p>
					<p>– Az attól függ, hogy mit felelsz az első kérdésemre. Mikor e vashajóval itt
                        rekedtetek, lehetetlen, hogy lőpor ne lett volna a hajótokon. Azt nem
                        használtátok el: a fiaitok nyíllal lövöldöznek.</p>
					<p>– Igenis, volt lőporunk, most is megvan. Lőfegyverünk is volt:
                        Mauzer-karabinok minden matróz számára. Dinamittöltényeink is voltak. De
                        mindezekről a fiúknak tudomásuk nincsen. Én tartom magamat az Isten
                        parancsolatjához: „ne ölj!” Átkozom azt a sátánt, aki a lőport föltalálta,
                        s ezzel az egész emberiséget boldogtalanná tette. Ezermilliók nyomorának
                        okozója a lőpor. Nem akarom, hogy a fiaink megismerkedjenek vele.</p>
					<p>– Ami az emberölő fegyvert illeti, magam is osztom a nézetedet. Hadd legyen
                        egy boldog sziget a világon, ahol az itt születtek nem ismerik azt a
                        rettenetes kötelességet, amit a kerek világ minden nemzete magára vállalt:
                        megtanulni az emberölés mesterségét. De a lőpornak áldásai is vannak. Mi azt
                        sziklarepesztésre használhatjuk. Robbanóerejével megszabadíthatjuk a
                        szigetünket a mocsárok minden plágáitól, a dögletes levegőtől.</p>
					<p>– És aztán mit nyerünk vele, ha a mocsarat lecsapoltuk? Egy elátkozott
                        bozótot, ami rosszabb a morotvánál.</p>
					<p>– Azt felgyújtjuk, s lesz belőle termőföld.</p>
					<p>– S vele együtt felgyújtjuk a tőzegtelepünket, ami a tüzelőnket szolgáltatja!
                        Nem! A lőporomat nem adom oda sziklarepesztésre.</p>
					<p>– Pedig jól tennéd, ha innen eltávolítanád a hajódról. Gondold meg, hogy a
                        hajód vasból van, itt rekedve a hegytetőn. Az esőszak rendesen nagy
                        mennykőhullásos zivatarral kezdődik; ha egyszer a villám belecsap a hajódba,
                        melynek minden alkatrésze vas, rátalál a lőporos hordóira, s szétrobbantja
                        egész otthonodat.</p>
					<p>– Nem félek én attól. Tizenhárom éven át nézem innen a villámló zivatart.
                        Sohasem csapott a villám a hajómba. Talál a vasnál még erősebb
                        villanyvezetőt, a vizet. Itt van a gejzír közép vízoszlopa, az fog fel
                        minden mennykövet. Aztán még a legvégső lehetőségre is van nálunk előre
                        gondoskodva; ha mégis ide találna az istennyila tévedni. Gyere oda velem, és
                        lásd meg. Fenyegető zivatar közeledtére egy menedékbe húzódunk meg
                        valamennyien.</p>
					<p>A menedék a hajó mély raktárában volt, melyben a vásárra felhalmozott európai
                        ásványvizek voltak palackokban elhelyezve. Azok évek óta ott hevertek:
                        ritkán volt valakinek reájuk szüksége. Egészen takarták a falakat,
                        boltozatot is képeztek; az elhasznált palackok üvegtalpaival pedig a padlat
                        volt kitéglázva. Ez a terem körös-körül üveggel volt burkolva. Ide a villám
                        be nem hatolhat. Ez üvegek közé voltak eldugva öblös palackokban a lőpor és
                        dinamit.</p>
					<p>Ezt nekem a Capitano mind megmutogatta. A hajó nincs biztosítva a
                        villámcsapás ellen: de az nem érheti se az embereket, se a robbanóanyagokat.
                        Még ugyan kipróbálva nem volt. A hajó selyemzászlóiba voltak beburkolva a
                        karabinok és töltények. A selyem is villanymentő.</p>
					<p>A Capitano hajthatatlan maradt: ő lőpordurranást a szigeten nem enged
                        elhangzani. Ne tudjanak meg a gyermekek arról semmit, hogy a pokol
                        megajándékozta a maga tüzével az emberiséget.</p>
					<p>– A mocsár maradjon morotvának, a tőzeg tüzelőnek, a sziget-paradicsom fele
                        eltartja gazdagon a rajta lakókat. Ha lesznek egykor új párok, majd építünk
                        nekik otthont kőből, fából, vetünk vályogot, égetünk téglát, de sziklát nem
                        repesztünk.</p>
					<p>Sikertelen volt minden rábeszélésem.</p>
					<p>– Volt nekem a lőporfüstből elég részem, hogy irtózzam tőle.</p>
					<p>Ennyit elárult a múltjából a Capitano.</p>
					<p>Én azonban nem nyugodtam bele a határozatába.</p>
					<p>Amit az úr megellenzett, talán előresegítik a nők.</p>
					<p>Felkerestem a Donnát meg a Máriát.</p>
					<p>Elmeséltem nekik az egész bolyongásunkat a mocsárvilágban a Ruffóval. Nem
                        sajnáltam a fantáziám hippogriffját megerőltetni. A kis ártatlan repülő
                        gyíkocskákból csináltam tüzes sárkánykígyókat; a teknőcből krákot, a
                        halászhéjából griffmadarat; a vámpírokat, lótuszokat átalakítottam sellőkké,
                        akik a férfiakat a víz alá lehúzzák (a tengeri kígyóról éppenhogy
                        megfeledkeztem).</p>
					<p>Nagy gerjedelemmel hallgatták a szavaimat.</p>
					<p>Mária egészen odatámaszkodott a székemre.</p>
					<p>– S mondja ön, nem félt ön? – kérdezé remegve.</p>
					<p>– Hiszen nekem kardom van! Egy sárkánytól én meg nem hátrálok.</p>
					<p>– Hát a Ruffo? Az sem félt?</p>
					<p>– Az meg éppen vitézül viselte magát.</p>
					<p>S aztán elmondtam, hogy a vámpírokat hogy verte ki a kunyhójából, óriási
                        tűzokádó-gombák elpukkantásával. Csodálkoztam nagyon, hogy nem hallották
                        idefenn a hajón.</p>
					<p>– Óh, az apa nem enged semmiféle pukkanószert elsütni. Pedig van neki elég az
                        üvegraktárában, de azokra veres betűkkel van felírva, hogy tilos
                        hozzányúlni. A fiúk annyit kivettek már a Padronéból, hogy az lőpor. Mármost szeretnék megtudni, hogy mi az a
                        lőpor.</p>
					<p>– Pedig arra nekünk nagy szükségünk volna – mondám én. És aztán leírtam nagy
                        merészséggel azt a barlangot, mely a mocsár vizeit a sziklán keresztül nagy
                        szűken levezeti a tenger felé, azokkal a csodaszörnyekkel, amik annak az
                        odúit lakják; a medúzákkal, amik az érintésnél égetnek cafrangjaikkal, mint
                        a darázscsípés, a százlábúakkal, amik a boltozatról ugrálnak le az emberre,
                        a szalamanderekkel, s ezek mind világítanak a sziklarepedésekben, a víz
                        mélyén, ott táncolnak együtt a lidércekkel a mohos mezőn; rémítik, rontják
                        az embert, költik a pokolbeli fúriákat a kínzásunkra. Ha ezt a barlangot fel
                        lehetne robbantani, ez a mocsárvíz leomlana minden szörnyetegével a
                        tengerbe, megszabadulnának a sziget lakói kínzó rémeiktől: a szegény
                        Ruffónak sem kellene velük küszködnie, mikor nap nap után a tőzeget
                        vágja.</p>
					<p>A Máriának könny gyűlt a szemébe, mikor a „szegény” Ruffót említettem előtte.
                        Ezen a fényes könnycseppen át a szív világába lehetett látni.</p>
					<p>– És ezt egyetlen olyan palackkal, amire veres betűkkel van írva, hogy tilos
                        a hozzányúlás, el lehetne végezni. De hát a Capitano nem engedi.</p>
					<p>Mikor eltávoztam, a Mária utánam jött.</p>
					<p>Bizalmasan odasimult hozzám, s a fülembe súgdosott.</p>
					<p>– Én majd el fogok hozni egy olyan palackot az üveges raktárból, s odaadom
                        önnek.</p>
					<p>Óh édes ártatlanság! Felajánlja magát, hogy lopni
                        fog.</p>
					<p>Hisz ennek a szigetnek a törvényeiből ki van törülve ez a parancsolat: „ne
                        lopj”. Ahelyett ez van beiktatva: „adj annak, akinek nincs abból, amiből
                        neked elég van, hogy az ne legyen kénytelen lopni.” Nohát itt az eset. Lopni
                        kötelesség. Pokoltüzet lopni egy égi angyalnak.</p>
					<p>– Tudja ön, hogy lesz ez? – suttogott tovább a tisztaság bálványa (ő már
                        kezdő tolvaj, én kezdő orgazda). – Mikor az esős évszak elkezdődik,
                        zivatarok köszöntenek be, sűrű villámlással, mennydörgéssel. Erre
                        mindenkinek fel kell jönni a hajóra. Csak a negritók maradnak lenn a
                        karámban. Mi pedig valamennyien összeszorulunk az üvegesraktárban. Az megvéd
                        bennünket a villámcsapástól. Ott várjuk be a villamos felleg elvonulását. A
                        raktár sötét. Csak egy felső ablakon át kap világot, aminek vastag
                        üvegtáblája van. Én ebben a sötétben alkalmat találok azokból a zöld
                        üvegpalackokból egyet a palástom alá eldugni. Senki sem veszi észre. Abban
                        van a lőpor. Azt azután elhozom önnek. Ön a Ruffóval majd hasznát veszi. Még
                        a zivataros idő alatt. Ha robbanás lesz a barlangban, azt fogjuk mondani,
                        mennykőcsapás volt.</p>
					<p>Az édes gyermek úgy mondta ezt el nekem, mintha valami gyermekcsínyről volna
                        szó, amivel papát, mamát meg lehet tréfálni.</p>
					<p>Az esős évszak nemsokára bekövetkezett.</p>
					<p>Először sűrű köd ereszkedett alá, amit később elsepert a passzátszél. Az
                        állatok érezték már az időváltozást. A juhok betakarodtak a karám hodályai
                        alá, a sertések a makkos fák alá telepedtek. Mi is beszereztük a hajóra a
                        szükséges élelmi- és tüzelőszert. A szél megszűntével távoli égzengés jelzé
                        a zivatar közeledtét. A keleti láthatáron fényes felhők gomolyogtak, miknek
                        belsejét folytonosan cikázó villámok tündököltették.</p>
					<p>A keletről jövő felhőket rövid időn elsötétíté a nyugatról feltolakodó
                        fellegkárpit, mely eltakarta a leáldozó napot. Arra körös-körül beállt az
                        éji sötétség.</p>
					<p>Úgy látszott, hogy mind a két fellegtábor itt adott egymásnak találkozót a
                        kimagasló gejzírnél. Ezt akarják megostromolni. A hegytető vonzza őket
                        keletről, nyugatról, a levegő csendes, alig van valami fuvallat.</p>
					<p>A Capitano a vihar közeledtére leküldte a nőket a két fiúval együtt az
                        üvegesraktárba, mi hárman ott maradtunk a kormányos üvegereszében, s néztük
                        a csodálatos természeti tüneményt.</p>
					<p>A keletről jövő felhők olyan magasan jártak, hogy a párkányaikat megaranyozta
                        a lemenő nap, amit a nyugati felhő már előlünk eltakart. Így szokott támadni
                        a ciklon: a forgatag, két ellenkező széláramlattal hajtott felhőtáborból. Az
                        aztán a tündérek keringő-tánca! Lehet, hogy itt lesz a pokoltánc
                        megindulása.</p>
					<p>A felső felleg folyton csapkodott minden oldalra cikázó villámaival, mikor a
                        gejzír fölé ért, nagy kedve telt benne, hogy a középső vízoszlop koronájába
                        lesújtson, amitől az szétrobbant, maga körül villámszivárványt támasztva, ami a természet pompájának
                        leglehetetlenebbje.</p>
					<p>A nyugati felhő ellenben alant járt, a tengert, a földet seperte. Fekete
                        volt, lapos, tömör, leviatán alakú. Ez nem aprózta fel a tüzeit; mikor
                        egyszer-egyszer megnyílt a torka, tűzoszlopot okádott, aminek dörgésétől
                        megrendült ég és föld.</p>
					<p>Láthattuk, hogy közelít felénk egyenesen, és azt is, hogy nem emelkedik túl a
                        gejzír vízbálványán, hogy azzal kezdjen harcot, hanem egyenesen a mi
                        hajónkat fenyegeti.</p>
					<p>– No, itt most katasztrófa lesz – mondá a Capitano –, menjünk le az
                        üvegraktárba.</p>
					<p>Mind a hárman lementünk.</p>
					<p>A Mária ezalatt már odalenn végrehajtotta a nagy államcsínyt, a
                        lőporellopást.</p>
					<p>Odakinn az égiek harca bekövetkezett. A felhők egymásba omlottak. A jégeső
                        verte a hajó vasoldalait, a szél süvöltött a kéményekben, gőzkürtőben.</p>
					<p>Egyszer aztán egy agyatrázó csattanás hangzott fölöttünk, vakító fény lövellt
                        az üvegablakon át, s a következő pillanatban mindaz, ami vas volt a hajón, a
                        falak, az állványok tűzfényben ragyogtak, mintha most kerültek volna ki a
                        kohóból. A rettenetes villanyoszlop lecsapott a hajó kéményébe, s onnan
                        széthatalmasodott az egész vashajóra, be akart törni a mi menedékünkbe is,
                        de itt útját állta az üvegekből rakott bástya körös-körül. És ekkor a villám elkezdett sírni. Ezt a rémes hangot nem vagyok
                        képes szavakkal érthetővé tenni. Olyan volt az, mint egy megkorbácsolt sátán
                        üvöltése, mintha démonok légiói jajgatnának körös-körül, fenn és alant,
                        akiket csúffá tett az emberi ész. De még kérdés volt, hogy az izzóvá lett
                        vasállványoktól nem pattan-e szét egy lőporral telt üveghenger.</p>
					<p>Az a kísérteties zengés talán a villamosság hangja volt; de később fokozódott
                        a tömérdek üvegpalack zizergésével, amik egymáshoz csiszolódtak, mintha
                        ezernyi üveghúrokon játszana megannyi láthatatlan nyirettyű. Az embernek a
                        szívén járt keresztül. Nem szeretném e túlvilági finálét még egyszer
                        hallani.</p>
					<p>Az izzó állványok tüzétől lobogni látszottak a vízzel telt palackok, vakító
                        fény világította be az egész termet, melyben az élő alakok mint fehér
                        szellemek tűntek elő. Semmi árnyék, csupa fény; a padozat is tündökölt
                        gömbölyű üvegtalpaival s azok között az izzó vasrostéllyal.</p>
					<p>Középen állt mozdulatlanul a család feje, eszményképe a pokoljáró hősöknek,
                        hosszú, szürke szakállát simogatta baljával, tekintetét körüljáratta,
                        jobbjával nejét tartá fenn, ki egy aszbeszt-vánkoson térdelt, imádkozott:
                        „de szabadíts meg a gonosztól, ámen!”</p>
					<p>A Manola leányát takargatta selyemkendőjével. A két fiú egymást tartá
                        átölelve.</p>
					<p>Én azt hittem, hogy az utolsó órám ütött.</p>
					<p>A mennydörgés orgonája elnyomta a villamosság idegkínzó sírását. Még
                        jólesett. Inkább a haragszavát halljuk a romboló angyalnak, mint a
                        sírását.</p>
					<p>És e pokoli rémjelenet alatt nyugodtan ült a helyén a kedves leány, palástja
                        alá takargatva egy lőporos palackot.</p>
					<p>Ha ő most megijed, s rémületében eldobja a palackot, az összetörik, a lőpor
                        kihull az izzó rostélyra, s akkor mi valamennyien repülünk vashajóstól
                        együtt – ki az égbe, ki a pokolba...</p>
					<p>A leány megtartotta lélekjelenlétét. Az atyja arcát nézte. Örökkévalóságnak
                        tetszettek a pillanatok, amíg e megpróbáltatás tartott. A villám
                        közepében.</p>
					<p>Lassanként elenyészett a túlvilági fény, az izzó vas elhalványult
                        körös-körül, alig derengett a raktár nagy termében a felső boltozat.</p>
					<p>A villámlás, égzengés egészen megszűnt, felváltotta azt a felhőszakadás
                        zuhogása, a szelek tombolása.</p>
					<p>A két ellenséges leviatán összetalálkozott.</p>
					<p>Éppen itt a mi vulkán-szigetünkön adtak egymásnak kézfogót. Lett belőlük egy
                        pár. A ciklon. A dél-amerikai égalj rémes nászutazó párja. Most már nem ütik
                        egymást tűzkorbáccsal, most már csak csókolóznak.</p>
					<p>Ott voltam a menyegzőjükön.</p>
					<p>A Capitano látott mindent, megfigyelt mindent a villámfény vakító
                        világításánál.</p>
					<p>Mikor elsötétült az üveges-terem, odalépett a leányához. Vállára tette a
                        kezét, s azt súgta a fülébe:</p>
					<p>– A hátad mögött van egy fiók, abban vannak a gyújtózsinórok.
                    </p>
					<p>(Azok kellenek az ellopott lőporhoz.)</p>
					<p>(Könnyű ott lopni, ahol a gazda maga a felszabadító.)</p>
					<p>A forgatag megkezdte a maga munkáját.</p>
					<p>Olyan volt az, mint a földindulás.</p>
					<p>Jó szerencsénk volt, hogy a sziget nyugati oldalán kezdte el a démon-táncot,
                        ahol a mocsárvidék terült, mert ha keletnek indul, kiirtja az egész
                        pálmaerdőnket. Így csak a bozótunkat tépte ki tövestől, s a mocsárvizet
                        víztölcsérben szívta fel az égbe, fel a felhők közé s aztán meglepte
                        Valparaisót egy olyan békaesővel, aminőt ritkán
                        jegyeznek fel krónikák. Kísérve moszkitó-záporral. Azokhoz mind a mi
                        szigetünk szolgáltatta a becses anyagot.</p>
					<p>Amint a villámlás, mennydörgés megszűnt, mi férfiak mind felsiettünk a
                        födélzetre, hogy szemtanúi lehessünk annak a tüneménynek, aminőt még aki
                        halandó szemmel meglátott, az azt senkinek élve el nem beszélte. Hogyan
                        támad a ciklon? Mi a kormányos üvegkunyhója alól gyönyörködhettünk
                        abban.</p>
					<p>Éj volt, de a sötétségnek, az árnyéknak és a tajtékzó világosságnak annyi
                        változata volt e képben, hogy egy hangulatos festő remekművet alkothatna
                        belőle.</p>
					<p>A gejzír vízoszlopait az iszonytató légnyomás lenyomta a vulkán kráterébe:
                        azok megszűntek világítani. A víztölcsér festette a képet. Koromsötét volt
                        minden. A vízforgatag, mint két egymásnak hegyével fordított gúla, uralta
                        a tájat. Alul éppen oly terjedelmes, mint felül. Őrületes sebességgel
                        forgott tengelye körül, tánca közben szoknyája szegélyével fákat csavarva ki
                        töveikből, s magával ragadva, míg a felső tölcsére tajtéktól sugárzott.
                        Derekáról hosszú foszlányos, szürke felhők szakadoztak el, s repkedtek
                        körülötte, táncoló rémek alakjait öltve. A körülforgó tölcsér közepéből
                        föl-fölütötte a fejét, repülő fürteivel. Derék szélmenyasszony volt; ki lesz
                        a méltó vőlegénye, aki táncba viszi? Néha minket is el akart magával vinni.
                        De nem bírt a hajónkkal. Ha a tengerben kapott volna, minket is felsodor az
                        égbe; aztán csak dühöngve rohant szigetünkről a sík tenger felé. Sokáig
                        láthattuk tündértáncát a sötét éjszakában.</p>
					<p>Ezzel a zivatarral az esős évszak megkezdődött; de ez minket a Ruffóval nem
                        tartóztatott vissza, hogy merész vállalatunk kiviteléhez lássunk. Eszközünk
                        volt már hozzá: a lőpor.</p>
					<p>Idejekorán gondoskodtunk róla, hogy csónakunkat a karám félszerébe biztos
                        helyre vigyük, különben azt is elvitte volna a vízforgatag.</p>
					<p>Ezúttal nem kellett azt a vállunkon cipelni, víz volt mindenütt,
                        csáklyázhattunk benne; a karámtól a tőzegtelepig.</p>
					<p>Ábel is velünk jött a maga fókabőrcsónakjával, s a szigonyát is magával
                        hozta.</p>
					<p>A nagy forgatag az egész mocsárvidéket teljesen átváltoztatta. Az a sűrű
                        bozót, melyet mi Ruffóval bejártunk, eltűnt a föld színéről; gyökerestől
                        kitépetett, azt magával ragadta a víztölcsér. Előttünk egy sík tó állt. A
                        mocsár vizét felszívta a forgatag, de kitölté rögtön az újult erővel kitörő
                        gejzír és a felhőszakadás. A Ruffo tőzegkunyhójától (azt nem bírta elsodorni
                        a forgatag) oda lehetett látni a sziklagátig.</p>
					<p>Ott úszkáltak a szikla fala mellett a nagyobb mocsárlakó állatok hullái,
                        miket a forgatag a sziklához paskolt, vidrák, rókák, gödények, lángmadarak,
                        még a nagy szárnyasok sem bírtak megmenekülni.</p>
					<p>Ábel válogatott bennük: „Hitvány hús, nem érdemes hazacipelni.” Amit
                        keresett, azt nem találta, azt a nagy ormányos teknöncöt, a matamátát; pedig
                        az itt lakott: sokszor hallotta éjszaka a sivalkodását.</p>
					<p>A vízlevezető barlang nyílására ráakadtunk, de annak a gádora csaknem a
                        boltozatáig víz alá volt merülve.</p>
					<p>– Itt most mi nem dolgozhatunk – mondám. – Be sem mehetünk a csónakunkkal, a
                        víz lefolyása el van rekesztve.</p>
					<p>– Megálljatok csak – mondá a Negrito –, tudom én már, hogy mi rekeszti el itt
                        a vizet. Ide bújt be a matamáta. Majd elmegyek én érte, s kihozom orránál
                        fogva.</p>
					<p>Ruffo fáklyát gyújtott, s bevilágított a barlangba. Csakugyan úgy volt, ahogy
                        a Negrito mondá.</p>
					<p>Egy nagy idomtalan szörnyeteg feküdt rajta páncélos tetemével azon a szűk
                        nyíláson, ami a vizet levezette, s elzárta a katlan melletti csatornát.
                        Amint a tűzfény felriasztá, feltápászkodott fektéből, s nem várta be, hogy
                        megtámadják, ő úszott ránk szembe, hatalmas négy mancsával paskolta a vizet,
                        ormányát fenyegetve tekergette fel és alá, miközben fülhasító fütyülést
                        hallatott.</p>
					<p>– Gyere, gyere! – kiabált a Negrito, jobbjában harpunáját magasra emelve.</p>
					<p>Egyedül kellett a szörnyeteggel megküzdenie.</p>
					<p>A Negrito az ilyen tusában remek fickó volt.</p>
					<p>A matamáta rohanva közelített feléje. Tökéletesebb csodaszörnyet az alkotó
                        természet nem gondolhatott ki. Hatszegletű teknője hegyes pikkelyekkel
                        rakva, amik a fején sárkánytaréjjá sorakoznak, szegletes fejéből két ökölnyi
                        szem mered elő, amiknek szempilláik helyett szarvaik vannak, gömbölyű
                        szájából éles fogsorok villognak, s befejezi a rémséget egy ormány, mely az
                        elefántéhoz hasonlít. Fegyvere a vadállatnak: lábain medvemancsok, tépni
                        képesek.</p>
					<p>Megvallom, hogy engem nagy respektusra kényszerített ez a szörnyeteg. Én a
                        magam tengerészkardjával nem mertem volna vele szembeszállni. A
                        revolvergolyóim lepattogtak volna a páncéljáról.</p>
					<p>És az a kis vézna termetű Negrito kiállt ellenében.</p>
					<p>Beletaszította a szigonyát a szörnyeteg feltátott szájába merészen, mire az
                        megragadta az ormányával a csónak elejét, s lerántotta azt nehéz testével a
                        víz alá, ott aztán a négy lábával átszorította. Ábel is a víz alá
                        került.</p>
					<p>De a Negrito nem vesztette el a lélekjelenlétét. Gyakorlott búvár volt:
                        hirtelen kirántotta tokjából hatalmas kését, s egy csapással levágta a
                        teknönc ormányát. Azzal az tehetetlenné volt téve. Felbukott a víz színére,
                        fekete vért lövellve levágott ormányából, ott azután husángokkal
                        agyonvertük. Azután kivontattuk a partra. Derék zsákmány volt. A húsa jeles
                        táplálék, a talpai ínyencfalat s a tojásai fejedelmi csemegék. S az volt
                        neki tömérdek.</p>
					<p>– No, ezért kapok a Cavától egy édes pofont – mondá Ábel.</p>
					<p>Neki az még mindig Cava volt, s a gyöngédség tanújele egy édes pofon.</p>
					<p>Én azonban elismertem, hogy valamennyiünk között a legkülönb legény az ős
                        vadember.</p>
					<p>No, de most egy időre a sziklarobbantási munkálattal szünetelnünk kellett,
                        amíg a felszabadult csatornán keresztül a megrekedt víz annyira lefolyik,
                        hogy a sziklakatlan odúja hozzájárulható lesz. Abba napok fognak telni. Azt
                        az időt mi itt a karámban fogjuk eltölteni. Odafenn a vashajóban is kevesebb
                        lesz két fogyasztóval. Nem tudom, ki hord nekik mostan forrásvizet
                        lámaháton, hogy a Cava hiányzik.</p>
					<p>Úgy! A Cava (a megkeresztelt Azma) a karám ajtajánál várt bennünket, mikor
                        vadászzsákmányunkkal megérkeztünk. Az elejtett matamáta oda volt kötve
                        hátulsó lábainál fogva az Ábel csónakjához, aki hatalmasan tudott a
                        csáklyájával a sík vízben előretörni. Mikor a megölt szörnyeteget kihúzta a
                        szárazra, az indusnő nagyot sikoltott, odarohant hozzá.</p>
					<p>– Ezt te ölted meg? Te magad?</p>
					<p>S dehogy adott neki édes pofont; sőt átkarolta az Ábel fejét, s össze-vissza
                        csókolta arcát, száját, szemeit, ugyanannyi hízelgő szóval magasztalva
                        hősét, férjét, az igazi férfit. Most már megtudta, hogy kicsoda az ő férje.
                        Dehogy karmolta, dehogy pofozta többé. Urának fogadta.</p>
					<p>Íme, a legegyszerűbb útmutatás minden boldogtalan férj számára, akinek a
                        felesége rigolyás, szeszélyes. Öljön meg egy matamátát.</p>
					<p>A boldogság ekként be lett honosítva a karámban.</p>
					<p>Mi pedig hárman hozzáfogtunk a becses zsákmány értékesítéséhez. Legelőször is
                        megszabadítottuk a hüvelyétől. Az a háti tekenő, a hasa vastag bőrével,
                        egészen alkalmas volt arra, hogy ladikot készítsünk belőle: mását annak, ami
                        a Negritóé, mely fókabőrből készült. Ez még erősebb lesz, vastag pikkelyei
                        megvédik a sziklák zsurlásától, mikor a gejzír barlangjába lebocsátkozunk
                        vele. Ebben fogok én, az Ábel csónakját követve, abba a szikla alatti
                        patakfolyásba levonulni, melynek titkairól annyit mesélt már nekem a
                        Negrito. Csak egy ilyen csónak kellett még hozzá.</p>
					<p>Nekünk is lesz hát páncélos hajónk, s akkor mi is nagyhatalom leszünk.</p>
					<p>A zsigereit is bőven felhasználhattuk szörnyetegünknek. A bendője tele volt
                        halakkal, roppant falánk állat lehetett, annak a hártyájából majd készül az
                        én számomra hasonló csónakosing, aminő a Negritóé. Beleiből csavarunk
                        húrokat, s azokból hárfát csinálunk a Máriának. Egy diónyi ámbrát is
                        találtunk benne. Ezt a Donnának visszük: ez a Fáraók füstölőszere. Tojás
                        volt benne tömérdek, különféle kifejlődésben. Ez a négylábú állat tojással
                        szaporítja faját, melyet a homokba kapar be hátulsó lábaival s ott költi ki
                        a forró napsugár.</p>
					<p>A húsa kissé különös ízű: se nem hús, se nem hal, hanem béka; de a mancsai
                        pompásak.</p>
					<p>Ezt mind bebizonyította nekünk az indus menyecske, fölséges lakomát sütve,
                        főzve mindannyiunk számára. Kenyeret adtak hozzá az artocarpus cipói.
                        Istenáldotta fa! Két ilyen kenyértermő törzs egész esztendőn át ellátja a
                        szigetünk összes lakosságát kenyérrel; amit éretlen korában karéjra
                        metélnek, levélbe takarva, kemencében kisütnek, szárazra elraknak, soha meg
                        nem romlik. Az íze egészen hasonló a búzakenyéréhez. Ezért vonakodott a
                        Ruffo a miatyánkban elmondani a „mindennapi kenyérről” szóló könyörgést.
                        Hisz itt van előttünk készen, megadta az Isten. Olyan világ van itt, ahol
                        nem kell semmit kérni, csak megköszönni.
                    </p>
					<p>Áldomást is ittunk, volt hozzá pálmabor.</p>
					<p>Aztán hozzáláttunk a ladikalkotáshoz. De azzal csak másnap készültünk el.
                        Elébb a kenyérfáról kellett gyantát szednünk, amivel a hézagokat egymáshoz
                        ragasszuk. Ezt is bőséggel ád ez az Isten fája.</p>
					<p>Mikor aztán az én ladikommal készen lettünk, én azt a hátamra vettem, s mind
                        a hárman lementünk a tőzegvágáshoz.</p>
					<p>Én kipróbáltam az új csónakot. Tökéletes alkotás volt. Elfértem benne, s
                        könnyen tudtam evezővel hajtani. Megérkeztünk a vízlevezető barlanghoz. A
                        mocsárvíz erősen leapadt, be lehetett csónakjainkkal hatolni a barlangba. De
                        a ladiknak künn kellett maradnia a barlang előtt. Azon volt a Ruffo a
                        lőporos-palackkal.</p>
					<p>Nekünk az Ábellel elébb ki kellett takarítanunk a sziklakatlan kemencéjét,
                        ami tele volt döglött hallal, gyíkkal, denevérrel.</p>
					<p>Azután láthattunk a robbantáshoz. Én a lőport elhelyeztem a katlan odújában,
                        a gyújtózsinórt körüle csavarva, hogy a víz el ne érje, aztán kicsiholtam, s
                        az égő taplóval meggyújtottam a zsinór végét.</p>
					<p>Akkor aztán loholtunk ki gyorsan kis ladikjainkkal a barlangból, s ahogy
                        erőnktől tellett, igyekeztünk a tőzegtelepre eljutni.</p>
					<p>Amint a kunyhóhoz elértünk, bekövetkezett a robbanás. A föld megrendült
                        alatta, a barlangszádán füst és láng lövellt elő, messze feltorlasztva a
                        hullámot. Ruffo és Ábel bámulva tekintének reám. Nem tudták, mi volt ez.
                        Nekik fogalmuk sem volt a lőpor hatalmáról; én pedig nem magyaráztam azt meg
                        nekik. Ezzel tartoztam a Capitanónak.</p>
					<p>Amint a füst eloszlott, visszacsónakáztunk a barlanghoz. A sikert messziről
                        láthattuk. Az a sok állathulla, mely a sziklapart mentében a vízszínen
                        lebegett, gyors rohammal zúdult a barlang felé.</p>
					<p>Az akadály el volt hárítva, a katlan széttörve, a sziklameder kitágítva; a tó
                        vize zuhatagban omlott a barlang mélyébe, melynek túlsó oldalán a nyílt
                        tengerre lehetett látnunk. Ezzel a sziget meg lett szabadítva a morotvája
                        minden csapásától.</p>
					<p>Ruffo az arcomat csókolta, Ábel a kezeimet, én mind a kettőt összeölelgettem.
                        Közös diadalunk volt ez. De főképp azé az angyalé odafenn. Vajon hallotta-e
                        ő is ezt a földrendítő pukkanást?</p>
				</div>
				<div type="chapter">
					<head>
                       „De ölj!”
                    </head>
					<p>Felmentünk mind a négyen a hajóhoz, eldicsekedni az idelenn történtekkel. Az
                        Azma is velünk tartott. Ő hozott a vállán két hatalmas teknönc-sonkát és egy
                        kosár teknönc-tojást a Manolának. Ábel cepelte egy szatyorban a matamáta
                        fejét és egyéb troféumait. Én sem engedtem el magamtól azt a kérkedést, hogy
                        az új ladikomat bemutassam, amit a hátamra vettem. Útközben találtuk a
                        Juant, aki a nagy robbanás neszére futvást rohant alá a hajóról. Annak
                        összebeszélés mellett azt hazudtuk, hogy vulkánkitörés volt a föld alatt. Én
                        szavamat adtam a Capitanónak, hogy legalább fiát meghagyom a tudatlanságban:
                        ne tudja meg, hogy van puskapor a világon. Szörnyen megbámult mindent, amit
                        magunkkal hoztunk. Irigység látszott az arcán. Ő volna a hivatott vadász, s
                        ilyen zsákmányt nála nélkül ejtettek el. Nagyon hüledezett, mikor az
                        elejtett szörnyeteg fejét meglátta, éles fogsoraival feltátott szájában; hát
                        még a ladikká alakított teknőjét pikkelyes páncéljával.</p>
					<p>– Ezt én nem mertem volna a nyilaimmal meglövöldözni. És az Ábel mert vele
                        szembeszállni!</p>
					<p>Nagyon fájt neki ez a lefokozás.</p>
					<p>Mondhattam volna neki, hogy volna csak a kezedben egy olyan gyorstüzelő
                        karabin, aminőt az apád rejteget előtted, majd te is vitézül legyőznéd az
                        ilyen szörnyeteget; de hallgatnom kellett fogadásom szerint.</p>
					<p>A Capitano egy bizalmas órában felnyitotta előttem a mindig zárva tartott
                        fegyvertárát. Volt ott mindenféle emberölő eszköz. Huszonnégy karabin,
                        revolver, hozzávaló töltényesládákkal. De azokat a fiúk sose látták.</p>
					<p>„Ne ölj!”</p>
					<p>Nem akarta őket megtanítani az emberölésre.</p>
					<p>Efölött sokat vitatkoztunk. Én ellenkező nézeten voltam. Amint megérkeztünk a
                        hajóra, az ottlevők sűrű üdvözlettel fogadtak mindannyiunkat. Az argonauták
                        az aranygyapjúval nem csináltak akkora hatást.</p>
					<p>Én elbeszéltem a Capitanónak a robbantás teljes sikerültét, a mocsár
                        lecsapolásának biztos kilátását, amit ő elismeréssel fogadott.</p>
					<p>– Íme, tehát Isten áldása van a lőporban – mondám én győzelemtudattal.</p>
					<p>– Hiszen ha csak sziklarobbantásra használnák – mondá a Capitano –,
                        alagutakhoz, bányákhoz. Ha fegyvert, bombát, torpedót nem készítenének
                        hozzá. De így a világ átka lett belőle. Egy démon, mely vért iszik, s a lába
                        nyomán burjánzik a pusztulás, a nyomor, a végíngség. Ez a Beliál, aki
                        megeszi a munkás fazekából a húst, letépi a testéről a rongyot. – Ha egy
                        napon körüljárná a földtekét ez a kiáltás: „nincsen lőpor!” – nem egyszerre
                        boldoggá lenne az egész emberiség?</p>
					<p>– Csakhogy ez a szó nem járja körül a kerek földet.</p>
					<p>– Akkor a föld lakói szenvedjenek a saját bolondságuk miatt. A nemzetek
                        gyűlölik egymást, és ez a gyűlölet felemészti a jólétüket. Csak Európa
                        nagyhatalmai évenkint négyezer milliót adnak ki hadseregek fenntartására.
                        Miért? Mert egyik nemzet gyűlöli a másikat. Ha minden puskát, ágyút a
                        lomtárba dobnának, paradicsomi élete volna minden embernek a földön; a külön
                        fajok, nemzetiségek nemes versenyben győzhetnének egymás fölött tudósaik,
                        költőik, művészeik zsenijével; a találmányok világa közelebb hozná egymáshoz
                        a népeket, az ismeret, a szeretet, a szükség egyesítené valamennyit. De hát
                        tudom, hogy ez mind lehetetlenség. Áldom a sorsot, hogy ide dobott erre a
                        puszta szigetre. Itt még nincs gyűlölet. Azért nem engedem a fiainknak
                        megtanulni, hogy mire való az emberölő fegyver.</p>
					<p>– Hiszen ez itt most a legtökéletesebb paradicsomi idill. De vajon nem
                        zavarhatja-e meg valami véletlen? Ez a vulkánsziget nem áll egyedül, ennek
                        szomszédai vannak, talán egy egész archipelagus. Azoknak a lakói vademberek,
                        talán kannibálok. Azok dereglyéiken bekalandozzák a tengert, zsákmányt
                        keresve, akit megegyenek. Hátha egyszer erre a szigetre is rajtaütnek. Nem
                        fogod-e a tieidet védelmezni ellenük? Mikor van fegyvered hozzá? Heten
                        vagyunk itt férfiak, két asszony is, aki képes fegyvert fogni. De azokat jó
                        eleve be kellene tanítani a fegyverhasználat tudományába. Hiszen tudomány
                        manapság az emberölés mestersége: olyan tudomány, mely megvédi a gyengébbet
                        az erősebb ellen. Ezért meg kell rá tanítani a fiainkat.</p>
					<p>– Arra én gondoltam, hogy egykor távol szigetlakók meglephetik kis
                        telepünket. Légy nyugodt, gondoskodtam a sikeres védelemről. Mi ketten
                        értjük annak a módját a Padronéval, s teljesen el vagyunk rá készülve. Nem
                        fognak bennünket megenni.</p>
					<p>– Én pedig úgy szeretném ezt a két fiút legalább a kardvívásra megtanítani. A
                        kard egészíti ki a férfit. Láttam a fegyvertáradban vívókardokat,
                        vívótőröket, bizonyosan te magad is művészi vívó vagy.</p>
					<p>– Az vagyok. S volt idő, amikor az volt a jelszavam: „Ketten vagyunk, én és a
                        kardom.” De most őrültségnek, gonosztettnek tartom a párbajt.</p>
					<p>– Hiszen odakinn a nagyvilágban is sokan annak tartják: tevékeny ligák
                        alakultak a párbaj megszüntetésének általánossá tételére a társadalomban.
                        Mert törvénnyel a párbajt nem lehet eltörülni, csak társadalmi úton. Nemes
                        feladat, elismerem. De az a nehéz kérdés áll előtte, hogy mivel fogják a
                        párbajt helyettesíteni.</p>
					<p>– Helyettesíteni?</p>
					<p>– Igenis, helyettesíteni. Mert a párbaj előidéző okait nem lehet a közélet
                        táblájáról lefújni. Hogy egy férfi a bepiszkolt becsületét ne tisztázza,
                        hogy egy férj a neje elcsábítóján bosszút ne álljon, hogy egy apa a család
                        meggyalázóját, egy szerető a menyasszonya elrablóját elégtételre ne
                        szorítsa, azt se törvény, se társadalmi szokás el nem enyésztetheti. Tehát
                        behozzuk-e a párbaj helyett a morlák vérbosszút: lesből lelőni a megbántót,
                        vagy amint a parasztok szokták, rögtön, ahol találkoznak, késsel leszúrni,
                        bottal leütni az ellenfelet, civilizáltabb mód szerint az utcán lepuffantani
                        revolverrel?</p>
					<p>A Capitano vállat vont, s gúnyosan mosolygott.</p>
					<p>– Hát ez mind okosabb módszer lesz, mint mikor a meggyalázott férj azzal kap
                        elégtételt, hogy a párbajban őtet lövik agyon.</p>
					<p>– No de más módszert is találtak már fel. A megcsalt férj az inasával együtt
                        a megkapott csábítót megkötözi, s aztán végigkorbácsolja. Ezt fogadjuk-e el
                        bevett szokásnak?</p>
					<p>– Miért nem?</p>
					<p>– Hát a parlamenti tisztesség hova vész, ha a párbajt kiküszöbölik?
                        Pisztolyra nem apellálnak többé, hanem kalamárist vágnak egymásnak a
                        fejéhez.</p>
					<p>– Hisz az egész stílszerű.</p>
					<p>– Sőt még lovagias is. De elárasztják egymást kölcsönösen gúnynevekkel,
                        válogatott szidalmakkal. Ez helyettesíti a párbajt. És előáll az ököljog
                        uralma. Egy erőszakos párt beválasztat a tagjai közé egy cirkuszi akrobatát,
                        s azzal sorba pofoztatja az ellenpárt szónokait. Jó lesz ez így?</p>
					<p>– Hogyne lenne jó? Meglesz annak a remediuma. Akkor a megtámadott párt behoz
                        a soraiba egy még izmosabb herkulest, aki az „előttem öklöződött” tisztelt
                        képviselő urat még jobban eldöngeti. A képviselőháznak még mulatsága is lesz
                        mellette. Ez lesz az egyedüli módja a parlamenti viták érdekessé
                        tételének.</p>
					<p>– Kedves Capitanóm. Azt látom, hogy te gyűlölöd a fegyvert. De én nem tartok
                        veled. Amíg a földnek egy területén magyarok fognak élni, azoknak a kezéből
                        senki ki nem fogja énekelni a kardot, a fegyvert. Amíg hazaszeretet fog
                        lángolni a magyar szívben, addig annak a kardnak az élét, annak a fegyvernek
                        a golyóját se a te tízparancsolatod, se Mózes sinai kőtáblái, se a Messiás
                        tiltó mondása meg nem fogja akadályozni, hogy embert öljenek, aki hazájuk
                        ellen támad.</p>
					<p>– Jókat idéztél – mondá a Capitano. – Mózest és Jézust. Mózesnek nem volt
                        fegyvere, mégis megszabadítá a népét egyiptomi fogságából, Jézusnak nem volt
                        fegyver a kezében, mégis átalakította az egész világot, a tenyereibe vert
                        vasszegekkel győzelemre vitte az ég uralmát, a szeretet országát a pokol, a
                        gyűlölet birodalma fölött. Hát ha most támadna egy új messiás, aki azt
                        hirdetné, hogy: „le a fegyverekkel!”</p>
					<p>– Hát az legelőször is tönkretenné a saját hazáját.</p>
					<p>– Jól van. Hát maradjunk csak a párbajoknál. Tudsz te a magyarok történetéből
                        adatokat, amik szerint hazaszeretetből párbajoztak a
                        hazánkfiai?</p>
					<p>– Akárhányat. Egyik volt a pozsonyi országgyűlésen a harmincas években,
                        amidőn a reakció egy felbérelt spadassint juttatott be a mágnások táblájába,
                        ki a szabadelvű főurakat terrorizálta, míg végre Wesselényi Miklósban
                        emberére akadt, ki a bérgyilkost összekaszabolta. S maga is súlyos sebet
                        kapott a nyakán. Ez volt a párbaj a szabadságért. – A második volt a
                        szabadságharc alatt. A nyílt harcmezőn, két ellenséges tábor bámulatára
                        vívta meg azt két kiválasztott dalia: a magyar volt Sebők huszárkapitány, az
                        osztrák volt Riedesel vasasalezredes, egy óriás, ismeretes győzelmes
                        párbajairól. Lóháton csaptak össze kivont karddal. S az óriás maradt
                        halottan. Ez volt a párbaj a szabadságért. – A harmadik eset volt az ötvenes
                        években, az önkényuralom korszakában. Három magyar előkelő ifjú jelent meg
                        az előkelő társaságban, akiknek bátor szívük volt a nemzetet eltipró
                        tekintélyekkel szembeszállani, s az ország jogait nyílt szóval hirdetni. Az
                        abszolutizmus vezérei azt gondolták ki ellenük, hogy a hadsereg tisztei
                        közül sorshúzás útján hármat kiválasztottak, s azokkal párbajra hívatták ki
                        a magyar fiatal urakat. Ezeknek a neveit feljegyezte a krónika. Az egyik
                        volt Tisza Kálmán, a másik gróf Szapáry Gyula, a harmadik gróf Keglevich
                        Béla. A két utóbbi megsebesítette a maga ellenfelét, Tisza Kálmán maga
                        kapott sebet az arcán, s annak a helyét viselte holta napjáig. Ez volt a
                        harmadik ismeretes párbaj a szabadságért Magyarországon. Hány volt még, amit
                        a krónika föl nem jegyzett. „Ameddig a kardomnak a hegye elér, addig van
                        Magyarország” – ez volt a jelszó.</p>
					<p>– Tudom – mondá a Capitano, s kezét nyújtá meleg szorításra.</p>
					<p>Engemet már megszállt a lélek (szent vagy gonosz?), s folytattam:</p>
					<p>– És most itt állunk kicsiny nemzetünkkel, melynek a kerek világon nincs
                        rokona, testvére, barátja. Sziget az országunk a népek tengerében. S akik
                        körülvesznek bennünket, azok mind maforik, akik éheznek a testünkre,
                        vérünkre, azért, mert a magunk nyelvét beszéljük, azt míveljük; irodalmat,
                        művészetet alkotunk nemzeti alapon, mert hazát tartunk fenn, azt boldoggá,
                        hatalmassá, örökkévalóvá tenni törekszünk; mert a szabadságért lelkesedünk.
                        Hát nem kötelessége-e nemzetem minden tagjának, aki csak nem sánta, béna,
                        nyomorék, hogy a kardot, puskát férfiúi alakja kiegészítő részének fogadja,
                        s ellentétben a szent törvényekkel, azt kiáltsa: „de ölj!” A mennyországot
                        megszerzi a hit és az erény; de a földi hazát nem tartja meg más, mint a
                        hősi vitézség.</p>
					<p>A Capitano odalépett hozzám, megölelt, s azt mondá:</p>
					<p>– Irigylem a szívedet. Nekem nincs se hazám, se nemzetem.</p>
				</div>
				<div type="chapter">
					<head>
                        Nekem nincs se hazám, se nemzetem
                    </head>
					<p>Nehéz mondás! – És lehetetlen.</p>
					<p>Lehetünk hajótöröttek, foglyai a földnek, elítéltjei a sorsnak, mely
                        száműzött egy hozzájárulhatlan szigetre, még jobban ideláncolva a családi
                        boldogságtól, a paradicsomi bőségtől; de azt el nem feledhetjük soha, akiről
                        a költő azt énekli: „messze képét bujdosó magzatja még Kalypso keblén is
                        siratja”.</p>
					<p>Kik ezek az emberek itten? Akiknek se hazájuk, se nemzetük?</p>
					<p>Majd megtudom én azt...</p>
					<p>Az esős évszak mindnyájunkat a hajóra szorított össze. Mi ketten a
                        Capitanóval sakkoztunk, a hölgyek szőttek, fontak. Mária valami meglepetésen
                        dolgozott, ami engem érdekelhetett, mert rögtön kifutott a mellékszobába a
                        teremből, amint én beléptem, s ott beszélgetett a Bebével, míg én játék
                        végeztével hozzá nem kezdtem a historizáláshoz; akkor kijött munka nélkül, s
                        közel ült hozzám, hogy egy szavamat is el ne szalassza. A Donna is
                        abbahagyta akkor a takácsmunkát, ami zajjal jár.</p>
					<p>Én itt mostan eleven krónika voltam.</p>
					<p>– Ti már tizenhárom év óta nem tudtok semmit az elhagyott világról! – mondtam
                        én a Capitanóhoz fordulva.</p>
					<p>– Bizony ide hírlap nem jár.</p>
					<p>– Te eszerint odáig ismered az országok történetét, ahol azt a Revue de
                        Larousse 1889-ben befejezte. Pedig azóta is mozog a föld. Beszélhetek
                        róla?</p>
					<p>– Nem bánom. De előbb a fiúk hadd menjenek dolgukra.</p>
					<p>Mi volt a dolguk? Csavarókeréken húrt sodrottak a teknőc beleiből. Ez jobb
                        lesz a tegez felajzására az eddig használt pálmaháncs-idegnél. Aztán meg
                        nyílvesszőket faragtak bambusznádból, amiknek a csidjét élesre köszörült
                        kagylóhéjak képezték (vas hiányában).</p>
					<p>A Capitano egész szakismerettel támogatta őket, hogy a tegez íját, mely a
                        legkeményebb teakfából készül, hogyan tegyék hajlékonnyá a gejzír gőzére
                        tartva; később újra megkeményszik. Arra is beoktatta őket, hogy a
                        nyílvesszők hegyét képező csigaszilánkokat hogyan erősítsék meg a kenyérfa
                        gyantájával, mely most lágy az esőtől, könnyű lesz a nyílvessző hasadékába
                        kenni; de a tűznél megkeményszik, mint a borostyánkő.</p>
					<p>Pedig mibe került volna neki két puskát előhozni a fegyvertárából, hozzá való
                        töltényekkel, s ezzel ajándékozni meg őket. Öt perc alatt megtanultak volna
                        vele bánni.</p>
					<p>Hagyta őket tegzet, nyilat készíteni.</p>
					<p>Mikor elhagyták a termet, akkor felszabadított a szólásra:</p>
					<p>– Most már beszélhetsz.</p>
					<p>Min kezdjem?</p>
					<p>A Capitano könyvtárában vegyesen voltak francia, angol, olasz, spanyol
                        könyvek, tehát ő ezeket mind értette, akármelyiknek a nemzetéhez
                        tartozhatott. Választanom kellett.</p>
					<p>– Beszéljek Spanyolországról?</p>
					<p>– Nem bánom.</p>
					<p>Erre a szóra a Padrone, ki csendesen szortyogtatta az üres pipáját, fölállt a
                        szögletből, s nekivetette a hátát az ajtónak. Be ne jöjjön senki.</p>
					<p>Itt mindenki spanyolul beszélt.</p>
					<p>– Itt a legelső példa – mondám én –, ami világossá teszi az én állításomat,
                        hogy minden nemzet önfenntartási kötelessége a fegyverkezését úgy
                        tökéletesíteni, ahogy azt az újabb hadászati találmányok ráparancsolják.</p>
					<p>A Donna félbeszakított. Egy kis asztalkát tolt elém, s arra három poharat
                        tett le, amiket teletöltött idei pezsgőmusttal.</p>
					<p>Én magamban gondoltam, hogy bizony pedig itt nem kerül ma áldomásivásra. A
                        téma nem arra biztat.</p>
					<p>Folytattam.</p>
					<p>– Már tizenhárom év előtt is forrongott Kuba szigete, fellázadva az
                        anyaország ellen. Katonát küldött Spanyolország a lázadók ellen sokat, de
                        azoknak nagy része, vezéreivel, tisztjeivel együtt, nem volt hadiszolgálatra
                        betanítva. A lázadó négerek, mulattok minden csatatéren megverték a
                        kasztíliai bajnokokat. Külön-külön mind hős volt a spanyol, de együtt nem
                        csataképes hadsereg. Hadihajóik mind régi rendszer alkotásai, nem bírtak
                        megmérkőzni a felkelőknek segélyére siető észak-amerikai hajókkal. S a
                        hadjárat vége az lett, hogy az egykor oly hatalmas Spanyolország elveszté
                        tengerentúli birtokainak drágagyöngyét, Kubát; elvette tőle
                        Észak-Amerika.</p>
					<p>Néztem a hatást az arcokon. A Capitano nagy füstkarikát fújt a levegőbe, s
                        hidegvérrel mondá:</p>
					<p>– Hát ebből nem lesz egyéb baj, mint hogy ezentúl a spanyol torreádor nem fog
                        havannát színi, hanem a hazai kapadohány fogja ezentúl a nyelvét csípni,
                        szemrehányásul, amért ahelyett, hogy otthon bikákat öldösött, nem sietett
                        Kubába négereket ölni.</p>
					<p>– Elveszett egy darab a hazából.</p>
					<p>– Azt nem fegyverrel, de bölcs kormányzással menthette volna meg a spanyol
                        nemzet. Jaj annak az országnak, amit csak a fegyvererő bír összetartani.</p>
					<p>A hátam mögött felmordult egy reszelős, mély hang, a Padronéé:</p>
					<p>– Éljen a felszabadult Kuba!</p>
					<p>A merész felköszöntő tettel is kísérte áldomását, odalépett a
                        boros-asztalkához, s kiitta mind a három poharat nagy sietséggel.</p>
					<p>...Nem! Ezek nem spanyolok.</p>
					<p>Másnap új világeseményt mondtam el a rejtélyes család előtt, az olasz
                        hadsereg nagy katasztrófáját Abesszíniában.</p>
					<p>– Egy nagyszámú, jól szervezett olasz hadsereg, ellátva ágyúkkal,
                        golyószórókkal, gyorstüzelő puskákkal, lovassággal, tisztekkel, betör
                        Abesszíniába, Menelik király országába, s ott egy fegyelmezetlen sokaság
                        által körülkerítve, kénytelen magát megadni, lerakja a fegyvert a meztelen
                        négerek előtt, anélkül, hogy ütközetet kísérlett volna meg, s az olasz
                        király kénytelen hadisarcot fizetni a szerecsen királynak, hogy fogoly
                        hadseregét tábornokaival együtt kiváltsa.</p>
					<p>Azt vártam, hogy a hírmondásra a férfiak fel fognak ugrani helyeikről, s
                        ökleiket fogják emelgetni.</p>
					<p>Meg sem mozdultak. Igyekeztem őket tűzbe hozni.</p>
					<p>– Hallatlan ez a hadjáratok történetében. Hisz egyetlen magyar huszárezred
                        megtette azt a bravúrt, hogy a döntő ütközet elveszte után a minden oldalról
                        körülfogott fővezérét keresztülvágta az egész ellenséges hadseregen. Fele
                        elhullott, de a hadvezér meg lett szabadítva.</p>
					<p>– Hát ez azt bizonyítja, hogy az olasz gyakorlatibb eszű, mint a magyar, mert
                        az csak a puskáját hullatta el, s leszállt a lóról szépszerével.</p>
					<p>– Nem azt bizonyítja. Hisz az olasz szabadságharc alatt bámulatos példáit
                        adta az olasz fiatalság harci vitézségének; hanem azt, hogy nem tanították
                        se a közkatonát, se a tiszteit a tábori szolgálatra, az új találmányú
                        fegyverek kezelésére, a kémszemlészetre, portyázásra, az előőrsi és hátvédi
                        rendelkezésre, az éjszakai előnyomulásra, az állásvédésre, a színlelt és a
                        komoly rohamokra, szétszórt sorban és tömegben.</p>
					<p>– Egy szóval, nem tanították az emberölés tudományára. No hát, nem vesztett
                        vele a hazájuk semmit. Vitéz fiai hazajöttek épkézláb. A vezérük híres nevet
                        szerzett magának. S Abesszínia maradt a négereké. Vereségük a Nemezis
                        ujjmutatása volt. Adott nekik az istenség egy országot, melynek földje
                        paradicsom, népe egységes nyelvű nemzet, munkás, szellemes.
                        Országvezéreiknek elég dicső feladatot szabott a végzet: boldoggá tenni,
                        mívelni, nemesíteni a saját népüket; minek mentek Afrikába ismeretlen
                        világot meghódítani? Isten kegyelme volt, hogy kísérletük ily röviden véget
                        ért. Hát ha őnekik nem fáj érte a fejük, a mienk minek fájjon.</p>
					<p>A Padrone is dörmögött hozzá valamit, de abban olyan kifejezések voltak, amik
                        nem megörökíthetők.</p>
					<p>...Nem! Ezek nem olaszok!...</p>
					<p>Hát talán angolok?</p>
					<p>A következő napon újabb kísérletet próbáltam meg a titok felderítésére.</p>
					<p>A sakkjátszmák befejezése után azt kérdezém a Capitanótól:</p>
					<p>– Tizenhárom év előtt, hogy a szigetre vetődtél, hallottad már hírét a
                        dél-afrikai parasztköztársaságoknak?</p>
					<p>– Igen. Hollandi baromtenyésztők alapították, Transzvál és Oranje köztársaság
                        volt a nevük. A kafferekkel voltak sűrű csatáik, amelyekben a boerok
                        maradtak győztesek.</p>
					<p>– Már akkor is hírhedettek voltak a területeiken felfedezett aranybányák és
                        gyémánttelepek, melyek egész sereg minden nemzetbeli jövevényt csaltak a két
                        tartományba. Ezeket uitländereknek hítták.</p>
					<p>– Akiknek a boerok nem adtak polgárjogot.</p>
					<p>Én aztán elmondtam előttük az angol-boer háború történetét, keletkezésétől
                        fogva, egész addig, ameddig én ismertem (még akkor a békekötést nem tudtam),
                        annak a bebizonyítására, hogy egy maroknyi parasztnemzet, akinek minden fia
                        ért a lóhoz és puskához, dacolhat egy nagyhatalommal, melynek nincs állandó,
                        begyakorlott hadserege.</p>
					<p>A Capitano unatkozva hallgatta ezeket a hírmondásokat, s végül azt kérdezte a
                        Padronétól: „vajon oszlanak-e már a felhők?”</p>
					<p>...Ezek nem angolok...</p>
					<p>Azután megkíséreltem még a kínai eseményekről beszélni. A boxerekről s
                        azoknak a leverésére kiküldött európai seregekről; a német császár nagy
                        mondásáról katonáihoz: „Ne kegyelmezzetek senkinek!”</p>
					<p>Ez meg éppen teljes részvétlenséggel találkozott a hallgatóság részéről. A
                        Donna a szövőszékre ült, a Capitano az esztergályozó műhelyén gyakorolta
                        hatalmát, a Padrone pedig dohányt vágott.</p>
					<p>Én is abbahagytam a kapacitálást.</p>
					<p>A fiúk nem kapnak puskát.</p>
					<p>„Ne ölj!”</p>
					<p>A következő napon (még mindig tartott az eső) ismét a sakkozó-asztalnál
                        találkoztunk a Capitanóval.</p>
					<p>Az utolsó partit azzal nyertem meg, hogy egy pionnal elütöttem a
                        királynéját.</p>
					<p>– Hogy én ezt nem vettem észre!</p>
					<p>Bosszús volt, nem akart új partit kezdeni.</p>
					<p>– Inkább beszéljünk a szokott tárgyunkról, a fegyverről, az emberölésről.</p>
					<p>Volt rá tárgyam az elmúlt tizenkét év történetéből.</p>
					<p>– Te ismered Svájcot? – kérdezém a Capitanótól.</p>
					<p>– Nagyon jól. Az az ország az eszményképem.</p>
					<p>– Méltán. Ebben az országban lett törvénnyé emelve a „ne ölj!”. Eltörültetett
                        a halálbüntetés. Juszticia kezéből kivették a pallost. Még az államnak sem
                        szabad embert ölnie.</p>
					<p>– Az éltet Isten adta, Isten veheti el.</p>
					<p>– Hadsereget sem tart Helvécia. Akik regényes hegyei közt születnek, azok a
                        fiúk nem lesznek katonákká; nem tanulják a puskával bánást, nem esnek le a
                        lóról.</p>
					<p>– És mégis megőrzik a hazájukat.</p>
					<p>– Három nemzet nyelvén beszélnek, s nem vesznek rajta össze.</p>
					<p>– Dobszó, trombitaszó nem zavarja nyugalmukat.</p>
					<p>– Se véderő-vita. Hanem a paradicsomi állapotnak egy nagy árnyoldala van.</p>
					<p>– Mi lehet az?</p>
					<p>– Hogy éppen ott üti fel a fészkét az anarchia. Az az egész társadalmat
                        aláaknázó szövetség, mely nem tiltja, de parancsolja az emberölést,
                        mindenféle fegyverrel, bombával.</p>
					<p>– Nem olyan félelmes az, mint amilyennek híresztelik.</p>
					<p>– Csak egy esetet mondok el, mely ezelőtt öt esztendővel történt Genfben.
                        Volt a magyar nemzetnek egy élő szentje: egy mártírnő. Erzsébet királyné;
                        kinek szívét annyi sorscsapás érte, s ki azokat mind hős lélekkel
                        viselte.</p>
					<p>
                        – Volt? – kérdé megdöbbenve a Capitano.</p>
					<p>A Donna is leszállt a szövőszékről, s odajött; a férje vállára
                        támaszkodott.</p>
					<p>– Fájdalom, „volt”. Amerre járt, mindenütt tisztelték, szerették, sajnálták,
                        imádták. Ezt a köztünk járó szentet a Svájcban sem kísérte testőr, fegyveres
                        rendőr nem vigyázott jártára-keltére: egyetlen udvarhölgye volt a kísérője.
                        Így történhetett meg, hogy mikor Genfben a gőzhajóhoz ment, egy őrjöngő
                        anarchista megrohanta, s azt a nemes szívet átverte tőrével.</p>
					<p>A Capitano felordított, mint egy halálra sebzett vad. S két kezét arcára
                        csapta: sírt.</p>
					<p>A Donna reáborult, fejét eltakarva karjával.</p>
					<p>...Én elsiettem a szobából: ennek a kriptának a rejtélyébe továbbhatolni nem
                        szabad.</p>
				</div>
				<div type="chapter">
					<head>
                        Föld alatti kincsek
                    </head>
					<p>E jelenet után csak megszilárdult a lelkemben az az elhatározás, hogy én
                        ezeket az embereket visszahódítom a világ számára. Ily nemes szíveknek nem
                        szabad itt a puszta szigeten elmúlni, elveszni!</p>
					<p>Akárkik legyenek. (Bizonyára nem üldözött bűnösök.) Társadalmi előítéletek
                        áldozatai, kiknek nem volt más megoldás fennhagyva, mint hogy letépjék
                        magukat fényes családfájukról, s a letört ágat eldobva maguktól, az
                        ismeretlenség ősvilágába temetkezzenek. Érzékeny idealisták, akiket
                        elkeserített a politikai, diplomáciai, udvari, katonai körök ridegsége. S
                        akiket hidegen hagyott a népszónokok lángolása, akik az egész társadalmi
                        életet, törvényt, szokást meggyűlölték, akiknek rossz mindaz, ami a
                        nagyvilág előtt jó.</p>
					<p>Ezeket az embereket én visszatérítem a világba, s kényszerítem, hogy ott
                        helyüket elfoglalják, magukhoz méltó helyet. Senkinek a kegyelmétől, még a
                        nép kegyétől sem függő helyet.</p>
					<p>Hogyan fogom ezt a csodát elkövetni? Azt majd előadom.</p>
					<p>Kitől kaptam hozzá az eszmét, mely vakmerő, de teljesen jogosult? Egy
                        vadembertől, a negrito Ábeltől.</p>
					<p>Számíthatok rá, hogy az én ötárbocos hajóm San Franciscói körútjából
                        visszatérve, ismét meg fog állapodni a sziget előtt – nem énértem, de a várt
                        ingyen élelemért. Akkor lehet határozni.</p>
					<p>A következő éjszakán kitisztult az ég, megszűnt az esőzés. A fellegek mind
                        kelet felé vonultak.</p>
					<p>Engemet már szürkületkor felvert a Negrito.</p>
					<p>– Lássunk a dologhoz! – mondá.</p>
					<p>– Miféle dologhoz?</p>
					<p>– No, amit magad kívántál. Meg akartad látni azt a barlangot, ahonnan én ezt
                        a késemet kivágtam. Akkor azt mondtam, hogy majd ha a fókák megérkeznek. Ide
                        szoktak kikapaszkodni a szigetre, mikor a fiakat szoptatják. Akkor el lehet
                        ejteni, s a bőréből csónakot csinálni, olyant, mint az enyim. Ez kell ahhoz
                        az úthoz. A matamáta hamarább hozta elénk a teknőjét: a csónak már megvan.
                        Most még csak az ingre van szükség, amit felvégy. Mert ebben az útban többet
                        fogunk úszni, mint evezni.</p>
					<p>Az ing is elkészült. Ez volt a meglepetés, melyet számomra készített Mária. A
                        teknönc hártyáiból összevarrott burkony, mely testemet betakarja. Ezen nem
                        hat a víz keresztül.</p>
					<p>Mikor együvé kerültünk a reggelizésnél, akkor átadta. Én mindjárt
                        fölvettem.</p>
					<p>A Capitano értesülve volt a szándékomról.</p>
					<p>– Nem bánom. Elégítsd ki a kíváncsiságodat. Hozz el magadnak a
                        kincsbányámból, amennyit elbírsz.</p>
					<p>Én tiltakoztam: nem magamnak akarok zsákmányolni. Aztán arra kértem a
                        Capitanót, hogy adjon kölcsön egy sodronyos lámpát, talán Davy-félét, amivel
                        a föld alatt világíthassak.</p>
					<p>– Szükségtelen – mondá. – Az egész utadon világosság lesz, a gejzír vízvezető
                        barlangja nincs befödve, a sziklarepedés, mely azt képezi, felül nyitott:
                        nem kell lámpás. Jó kalauzod lesz. A Negrito sokszor bejárta már ez utat.
                        Csak bízd rá magad. Aztán épkézláb kerülj elő.</p>
					<p>Azzal elbúcsúztunk egymástól. A Capitano, a Padrone, a két fiú elkísértek
                        bennünket a barlangszádáig. A hölgyek kezet szorítottak. A Manola egy kis
                        tarisznyát akasztott a nyakamba, tele harapni- és innivalóval. Valószínű
                        volt, hogy az egész napot a föld alatt töltjük. Bizonyosan az Azma is
                        gondoskodott a maga emberéről.</p>
					<p>Mi a Negritóval a hátunkra vettük a csónakjainkat, kezünkbe fogtuk az evezőt
                        és a csákányt, s azzal leszálltunk a hajóról a gejzír kráterébe, ahol a
                        barlanghoz jutottunk, ott toalettet csináltunk a csónakokkal és
                        halhártyaingekkel. És mármost Isten nevében előre!</p>
					<p>A Negrito ugrott be a csónakjával előre. A tajtékzó hab összecsapott a feje
                        fölött. Csak arra vártam, míg messze alant újra felbukkanik. Akkor én is
                        utánaugrottam.</p>
					<p>A hátramaradottak utánunk kiáltottak:</p>
					<p>– Isten oltalmazzon!</p>
					<p>Valóban Isten kezébe voltunk téve.</p>
					<p>A rohanó patak, melyet a gejzír egyenes vízoszlopa teremtett elő, csupa
                        zuhatagokban vágtatott alá föld alatti medrében, melyből sziklacsompók
                        meredeztek elő. Minden fából épült, vasból öntött csónak összetörött volna
                        ez útban, csak a mi bőrladikjaink állták ki a vakmerő kísérletet.</p>
					<p>Az előttem úszó Negrito ismerős volt már a veszélyekkel, s előre
                        figyelmeztetett, hogy merre feszítsem az evezőt. Amikor egy zuhatagon
                        alábuktunk, átcsapott a fejünk fölött a hullám.</p>
					<p>Egyszer aztán valami csodálatos fény támadt elénk. Itt a Negrito megállítá
                        egy sziklacsompó előtt a csónakját csáklyájával, s inte nekem, hogy
                        csatlakozzam hozzá.</p>
					<p>Mintha a tündérmesék aranytermébe tévedtünk volna. Sárga fény ragyogott
                        mindenünnen.</p>
					<p>Az egy kénkőtelep volt. A bércfalak telerajzolva virágokkal, cikornyákkal,
                        mintha egy őrült mozaikművész műterme volna ott. S minden képtelen alakzat
                        ezernyi szabályos kénprizmákból összerakva. Sárga fényben ragyogott minden:
                        csak az árnyék volt zöld.</p>
					<p>Kincshalmaz ez is.</p>
					<p>De erről nem teszek említést a Capitanónak. Mutatványul sem viszek el egyet
                        sem azokból a gyönyörű rombuszos jegecekből. Kidobná az ablakon. Hisz ebből
                        készül a lőpor. Azzal a kénnel, amit ez az odú rejteget, egy országot
                        lehetne megnépteleníteni. Hanem a Negrito lefeszegetett belőle néhány
                        prizmát: neki kell az kénfonálkészítéshez, amit tűzgyújtáshoz
                        használnak.</p>
					<p>Azzal haladtunk tovább a zuhatagok útján.</p>
					<p>A sziklahasadék egyre mélyebb lett, a felső világosság alig hatolt bele: a
                        derengő homályhoz szokni kellett a szemnek. Egyszerre szegletbe tört meg a
                        föld alatti vápa egyenesen keletnek fordulva; napsugár hatolt alá. Egy új
                        barlang előtt álltunk.</p>
					<p>Ábel odakiáltott hozzám: „Itt kiszálljunk!”</p>
					<p>A rohanó patak egy tágas öblöt képezett, ahol meg lehetett pihenni.
                        Odakötöttük a csónakjainkat a sziklakoloncokhoz és kiszálltunk.</p>
					<p>– No most vegyük kezünkbe a csákányainkat – mondá Ábel.</p>
					<p>Aztán elkezdett vezetni a sziklán fölfelé. Az agyagpala rétegei képeztek
                        természetes lépcsőzetet.</p>
					<p>Egy oldalüregbe jutottunk, melybe egyenesen belesütött a délpontján álló
                        nap.</p>
					<p>A látvány elragadó volt. Ez volt az opáltelep.</p>
					<p>Mesemondásnak is képtelenség, amiket itt láttam.</p>
					<p>Az opál mindenféle színű faja tölti be a trachit-üregek, hasadékok közeit; de
                        roppant mennyiségben a nemes opál, ez a gyémánttal vetekedő drágakő és
                        ennek a változatai, eltérései. A színpompa egyre változik, a kővé vált
                        szivárvány zöld, veres, kék, sárga lángja lobog elénk mindenünnen.</p>
					<p>Sejteni sem lehet, mennyi értékű kincs van itt felhalmozva. Ha a Mária
                        Terézia bécsi opálját kétmillióra becsülik, akkor itt százmillióra lehet
                        tenni a föld alatti kincs értékét.</p>
					<p>– No, señor, itt most vághatsz magadnak emlékül egy ilyen kést, mint az enyém
                        – mondá a Negrito.</p>
					<p>(Mi adunk mert nekünk van.)</p>
					<p>(A gazdája úgysem veszi semmi hasznát.)</p>
					<p>Én azonban éppen a Capitano számára akartam valami rendkívülit keresni.
                        Megtaláltam.</p>
					<p>Egy halom mindenféle tejopál-harlekin tömege között láttam egy csodaszerű
                        tüneményt előcsillámlani. Az egy opállá alakult özönvíz előtti machaerodus
                        alsó állkapcsa volt.</p>
					<p>Maga az állkapocs csontrésze lángopállá kövesült, de a fogai a legszebb nemes
                        opálokká változtak, amik között a legváltozóbb szivárványfényben ragyogott a
                        két agyar.</p>
					<p>Ez egy mesés kincs, nemcsak mint drágakő, de mint természettudományi
                        nevezetesség, mely eddig egyetlen a világon.</p>
					<p>– Ezt vágjuk ki innen, Ábel. A Capitano örülni fog neki.</p>
					<p>Nagy óvatosan kifejtettük a többi opálkonglomerátumból.</p>
					<p>Fölfedezésem egészen büszkévé tett.</p>
					<p>– Menjünk tovább!</p>
					<p>A sziklák kőzete egyre változott, az agyagpalát felváltotta a sienit, majd a
                        trachit; eruptív képződmények mutatkoztak. Egyszer csak egy kerekded
                        amfiteátrum állta utunkat, melynek fenekét egy tó képezte. E körönd egyik
                        oldala fekete volt. A felülről bevilágító napfénynél felismertem a kőzetet.
                        Az fekete kőszén volt. A legtökéletesebb kőszén, mely már megközelíti a
                        tiszta antracitot.</p>
					<p>Amint közel eveztem a sziklához, bámulva szemléltem e csillámló falat,
                        melynek fekete alapjából kivehetők voltak az özönvíz előtti világ tanúinak
                        körrajzatai, egy anthracoterium, egy plesiosaurusnak a feje, egy repülő
                        gyíknak a szárnya, csigák, kagylók, actiniák, aztán szitakötők, libellák,
                        óriás páfrányok derekai, ahogy azokat a világbomlás eltemette, s a természet
                        kőszénné változtatta. A sziklafal legalább harminc méternyi szélességű
                        lehetett, harántfekvő rétegei mutatták, hogy mélyen lehatol a föld alá.</p>
					<p>Számmal kifejezhetetlen kincs fekszik itten.</p>
					<p>Én a csákányommal kivágtam a kőszénfalból egy gyönyörű goniatites Rossaet, s
                        egy még szebb goniatites sphaericust, s eltettem a lelt kincsek közé.</p>
					<p>E kerek tavacskán túl kezdődött azután a vízroham, mely lesodort bennünket a
                        zuhatagon át a tengerbe. A kőszénréteg keskenyebb alakban egész a
                        tengerpartig tartott, ott csak egy trachit-fekvés takarta el a szem elől.
                        Csákányommal megkezdtem a túrást, amíg az első kőszéndarabokra ráakadtam.
                        Azokból is tettem a tarsolyomba.</p>
					<p>Nem is álmodtam ily fölfedezésről.</p>
					<p>Ez a kőszéntelep még az opálbányát is felülmúlta sokszorosan.</p>
					<p>Fellengző terveim voltak. Azt hittem, sikerülniök kell.</p>
				</div>
				<div type="chapter">
					<head>
                        A milliók ellensége
                    </head>
					<p>Amint hátunkra vett csónakjainkkal felballagtunk a lépcsősoron a vashajóhoz,
                        az otthoniak mind elénk siettek üdvözölve.</p>
					<p>– Szerencsével jártatok? – kérdé tőlem a Capitano.</p>
					<p>– De még mekkora szerencsével! – És aztán elmondtam neki a tapasztalataimat.
                        Az egész telep odagyűlt körülem. Azma is feljött a karámból.</p>
					<p>A kéntelepet elhallgattam. Egyenesen az opálbarlangon kezdtem.</p>
					<p>Leírtam, amit láttam. És azután elővettem a tarsolyomból a mutatványul
                        elhozott kincsdarabot, az opállá vált ősállat állkapcsát.</p>
					<p>Mindenki elbámult rajta. Maga a Capitano elismerte, hogy ez egy természeti
                        ritkaság.</p>
					<p>– És ezt nem lehet viselni ékszernek! – jegyzé meg a Donna.</p>
					<p>– Van ott ékszernek való darab elég – biztosítám én.</p>
					<p>– De hát ki viseljen itt ékszert? És kinek a kedvéért? – mondá a
                        Capitano.</p>
					<p>– Az egész világot el lehetne vele látni. Milliókat lehetne belőle
                        bevenni.</p>
					<p>– A világ meglesz a mi opáljaink nélkül, s mi a világ milliói nélkül.</p>
					<p>A machaerodus állkapcsában az egyik agyar mozgott, a Capitano kivette a
                        kését, s kifeszítette azt a drágakővé vált agyarat a helyéből, s
                        odanyújtotta ezt nekem.</p>
					<p>– Tarsd meg belőle ezt magadnak emlékül.</p>
					<p>Tétováztam, hogy elfogadjam-e.</p>
					<p>– Ez a darab a maga helyén sok ezerrel teszi értékesebbé ezt a ritka
                        leletet.</p>
					<p>– Hát mit árt az ennek az állkapcának, ha annyi ezerrel kevesebb az
                        értéke?</p>
					<p>No, majd talán a következő fölfedezésem nagyobb hatást fog kelteni.</p>
					<p>Az nem lepett meg, hogy a drágakő felfedezése még a nőket sem hozta
                        elragadtatásba. A drágakövekkel ragyogni kell. Kinek ragyogjanak?</p>
					<p>Ismét a táskámba nyúltam, s kiszedtem belőle a kőszénné vált csigákat, s a
                        felturzott kőszéndarabot.</p>
					<p>A Capitano az asztalra ütött az öklével.</p>
					<p>– Ez már kincs! – Kőszén a mi szigetünkön.</p>
					<p>– Harminc méternyi magasságú rétegben, ki tudja milyen mélységben, a
                        tengerpartról megnyitható tárna.</p>
					<p>– Az egyedüli kőszén Dél-Amerikában.</p>
					<p>– Ez elsőrangú kőszén, amilyen csak Angliában találtatik.</p>
					<p>– No, ez megbecsülhetetlen fölfedezés. Ezzel te az egész telepünk sorsát
                        megfordítottad. Holnap, nem! még ma, ahányan vagyunk férfiak, mind lemegyünk
                        a tengerpartra, s hozzáfogunk a tárna megnyitásához ott, ahol te
                        elkezdted.</p>
					<p>– Ma nem – szólt közbe a Donna. – Barátunk ki van fáradva az alvilági úttól,
                        majd holnap. Ma ünnepeljük meg itthon e fölfedezést.</p>
					<p>A Capitano egészen fel volt lelkesülve. Egyik kezéből a másikba dobálta a
                        kövült csigákat, kése hegyével végighorzsolt rajtuk. A fekete kőszén
                        csalhatatlan jele, hogy a karc fekete marad.</p>
					<p>– Az egész világ meg fog változni körülöttünk – mondá a Capitano. – Szigetünk
                        új alakot ölt. Rabmunkánk megszűnik. Az esős időszak alatt, mikor a mezei
                        munka szünetel, valamennyi férfi lemegy a kőszéntárnába, s ott annyi szenet
                        kivágunk, egymást felváltva, amennyi egész évre elég a háztartásunkra. A
                        bányamunka dicsőséges. Sziklát vágni csákánnyal!</p>
					<p>– Úgy lesz! Úgy lesz! – kiabáltak közbe a fiúk.</p>
					<p>Ábel is megszólalt. A csákány nyelére nem áhítozott, hanem talicskát tolni
                        teljes kedve támadt.</p>
					<p>– Te örülhetsz ennek legjobban, Ruffo – szólt a Capitano, a fiú buksi fejét
                        felborzolva –, mert te megszabadulsz a tőzegvágás rabszakmájától. A
                        tőzegtelepet fel fogjuk gyújtani, az fenékig leég: elpusztulnak az ártó
                        férgek seregei szigetünkről, nem lesz se zanzáró, se pokolfúria többé. A
                        tőzeg hamujából lesz a legtermékenyebb talaja a cukornádnak, ami szigetünkön
                        vadon terem. Ezzel megszűnik a fáradságos cukorfőzés pálmanedvből. A gejzír
                        patakjára, mely most szabadon folyik a megnyitott barlangon át, cukornádőrlő
                        malmot állítunk fel, arra az Azma is felügyelhet, vagy az Ábel.</p>
					<p>– Az Ábel molnár lesz! – kiabált lelkesülten a Negrito.</p>
					<p>– Hát hiszen én is itt leszek – dörmögtem én közbe.</p>
					<p>– Addig, ameddig – jegyzé meg a Capitano.</p>
					<p>A leányok összevissza csókolgatták a csodahirdető csigákat, amik új, boldog
                        életet teremteni jöttek elő a föld alól.</p>
					<p>Azokat a csókokat tulajdonképpen én érdemeltem volna meg.</p>
					<p>No, majd még jobban is meg fogom érdemelni. Az egész társaság ragyogott a
                        boldogságtól.</p>
					<p>A fiúk alig akartak ebédelni. Mehetnékjük volt rögtön a tengerpartra, ahol a
                        megkezdett turzás látható volt. Meg akarták rögtön kezdeni a munkát. A
                        hölgyek kértére egyeztek a várakozásba. Azok is mind le akartak menni, hogy
                        e kincs létezéséről meggyőződjenek.</p>
					<p>A Capitano nem ment velük. Ő fennmaradt a hajón velem, beszélgetni,
                        pipálgatni. Elmondatta velem tapasztalataim részleteit.</p>
					<p>– Az opálbánya, az semmi – mondá. – Annak senki sem veszi hasznát. Hanem a
                        kőszén valami. Ha csak annyi alapja van is a fölfedezésednek, hogy e
                        kőszénréteg a mi kolóniánk szükségleteit fedezi, úgy ennek a jövője
                        biztosítva van. Holnap magam fogom ezt megszemlélni, a te csónakodon
                        lemegyek a hegyszakadékba a Negritóval.</p>
					<p>– Látni fogod, hogy nem a fantáziám diktálta, amit beszéltem.</p>
					<p>– Annál jobb lesz. Legsúlyosabb gondomtól fogok megszabadulni, ami a
                        jövendőre tekintve kínzott.</p>
					<p>– Talán még egyéb elhatározásra is fog vezetni.</p>
					<p>Úgy tett, mintha nem sejtené, mire célzok.</p>
					<p>Pedig könnyen kitalálhatta a gondolatomat.</p>
					<p>Én jól ismertem a feladatomat. Nehéz küzdelem vár reám, amelyben egész lelki
                        tehetségemet kell felhasználnom.</p>
					<p>Most pedig ki voltam fáradva a zuhatagok útjától, nyugalomra volt szükségem.
                        Engedelmet kértem, hogy a kajütömbe távozhassam. Elnyomott az álom. Csak
                        késő este ébredtem fel a hazatérők zajos megérkeztére.</p>
					<p>Tele voltak diadalhírekkel. Megtalálták az általam kikezdett turzást,
                        folytatták, rögtön akadtak egy tömör kőszénrétegre, mely szélső nyújtványa
                        volt a telepnek, az lehetett egy méter vastagságú, kivágtak belőle egy
                        kosárra valót, azt felhozták, rögtön próbát tettek vele a tűzhelyen,
                        lobogva égett, egészen más tüzet adott, mint a tőzeg, alig maradt hamuja. A
                        Manola danolt, táncolt örömében.</p>
					<p>A Ruffo volt különösen boldog. Nem kell több tőzeget gázolnia. Nem győzött
                        engemet ölelgetni, csókolgatni hálája fejében.</p>
					<p>Másnap korán reggel fölkeltem; de már akkor a Capitano eltávozott, magával
                        vitte a csónakomat, elment a zuhatagok útjára a Negritóval.</p>
					<p>A Donnát Máriával együtt ott találtam a födélzeten.</p>
					<p>Gyönyörű tavaszi reggel volt.</p>
					<p>Nem kívántam nekik jóreggelt. Ezt tiltottá az itteni tízparancsolat. Minden
                        szokásos üdvözlés tiltva volt. Minek azt mondani: „jó reggelt!” Ha jó, már
                        megvan, ha rossz, nem lesz jobb.</p>
					<p>– A férjem már lement a csónakkal a zuhatagba – mondá a Donna.</p>
					<p>– Hiszem, hogy teljesen meggyőződve fog visszatérni.</p>
					<p>– Mi tehát most egyszerre milliomosokká lettünk?</p>
					<p>– Csak az a kérdés, hogy tízmilliomosokká-e, vagy százmilliomosokká? A
                        kőszéntelep felbecsülhetetlen. Különösen itt.</p>
					<p>– Miért mondja ön, hogy „itt”.</p>
					<p>– A fogyasztóközönség igényeit tekintve.</p>
					<p>– No, az a fogyasztóközönség nagyon szerény számra szorítkozik. Nyolcan
                        vagyunk hozzá, önnel együtt kilencen.</p>
					<p>– De majd százezren lesznek, ha a felfedezés közhírré fog válni.</p>
					<p>– S aztán mire jók azok a milliók? Mit lehet rajtuk venni a nagyvilágban?</p>
					<p>– Sok mindent, ami drága és becses. Palotákat, uradalmakat, nyereséges
                        vállalatokat, vasutakat, gépgyárakat, előfogatokat, versenyparipákat,
                        vadaskerteket. Aztán fényes toaletteket, mindenféle élvezetet, ami
                        gyönyörűséget ad, jótékonysági hírnevet.</p>
					<p>– Tegye ön hozzá „és fényes rangot, címeket, még talán címert is”.</p>
					<p>– Az mind hozzátartozik a milliomosok boldogságához.</p>
					<p>A Donna megszorította a kezemet. A szemei tágra felnyíltak, az ajkai
                        kiduzzadtak. Éles hangon kiáltá:</p>
					<p>– Hát becsületet lehet-e venni a milliókon?</p>
					<p>Erre aztán nem tudtam neki megfelelni. A kérdés értelmét nem bírtam felfogni,
                        de a hangból értettem valamit.</p>
					<p>Nem beszéltünk tovább e tárgyról.</p>
					<p>Délre visszakerült a zuhatag folyamból a Capitano. Ő nem időzött se a
                        kéntelepen, se az opálbarlangban, csak a kőszénréteget vizsgálta meg
                        alaposan.</p>
					<p>Azonnal behívott magához a szobájába.</p>
					<p>– A kőszéntelep fölülmúlja mindazt, amit te elmondtál róla. Az egy
                        kimeríthetetlen tárna. E sziget lakói örök időkre biztosítva vannak
                        szükségleteikről.</p>
					<p>– Tehát csak e sziget lakói? Egyébre nem gondolsz? Te bizonyosan ismered az
                        Ezeregyéjszakát, emlékezni fogsz Seherezáde azon regéjére, melyben egy
                        szegény halászt megszán a tündér, s leküld hozzá éjszaka a kunyhójába tíz
                        dzsint, akik mind egy hajlós vesszőt adnak a halász kezébe, aztán táncra
                        perdülnek előtte, s mikor elvégezték, egy-egy rézaspert dobnak a fekhelyére,
                        s arra megint elrepülnek. Tíz asper bizony nem valami fényes ajándék a
                        tündértől.</p>
					<p>– Tudom a végét. Egyszer aztán az a halász megharagszik, hogy mit háborgatják
                        az éjjeli nyugalmát, ráüt a kezébe adott vesszővel a dzsinre, s arra az
                        rögtön arannyá változik. Sorba mind a tíz démon, megütve a varázsvesszővel,
                        arannyá alakul, s a halászból dúsgazdag úr lesz egyszerre. Ezzel a regével
                        énrám példálózol?</p>
					<p>– Kitaláltad. Te vagy a halász, kezedben a varázsvessző.</p>
					<p>– Hogy gondolod ezt?</p>
					<p>– Te magad mondtad, hogy ez az egyetlen kőszéntelep egész Dél-Amerikában. Én
                        hozzátehetem, hogy Ausztrália és a szigetvilág szintén nem mutat föl
                        kőszenet, most e vulkános sziget egy mérhetetlen terjedelmű kőszéntelepet
                        tár föl előtted, mely az angol terménnyel vetekedik, s képes ellátni a déli
                        tengerek valamennyi hajóját, amik messze vidékről kénytelenek a fűtőszert
                        beszerezni. Neked csak egy „akarom” szavadba kerül, s e puszta szigetből
                        világhírű kikötő lesz, melynek tengeröblében vitorlaerdő fog vesztegelni. A
                        korallzátonyt átalakítják kikötővé. Maga a korall anyaga fedezi a
                        költségeket. Én ismerem ennek az értékét. Az is egy heverő kincs. Az
                        opálbánya, de még a kénkő-telep is milliókat fizető vállalkozókra talál. Te
                        dúsgazdaggá teheted magadat, családodat, a hozzád tartozó bajtársakat.</p>
					<p>– És aztán mi jó van abban, ha valakit többszörös milliomossá tesz a vaksors,
                        a szerencse?</p>
					<p>– Barátom, egy sokszoros milliomos, aki vagyonát esze és szerencséje útján
                        szerezte, nagyobb úr, mint egy uralkodó fejedelem. Annak nem ingadozik
                        koronája a fején, az alatt nem rengetik a trónt elégedetlen alattvalók, nem
                        panaszolják fel a civillistáját, nem zúgolódnak az alattvalói az adócsavar
                        miatt, azt nem zaklatják hivatalt, előléptetést keresők éjjel nappal, annak
                        nem kell hadgyakorlatokon testét, lelkét fárasztania, miniszterekkel
                        tanácskoznia, az egy valóságos úr, akinek akarata van, s amit akar, az
                        megtörténik, s ami megtörtént, azt nem rója meg senki, mert nincs joga
                        hozzá. Ha te elfoglalod a helyedet a világban, azt a helyet vitássá nem
                        teheti senki. Országodat igazán Isten kegyelméből bírod. Mind a két kezed
                        jobb kéz, csak áldást oszt, semmi rosszat.</p>
					<p>– És ennek a dicsőségnek az eléréséhez semmi sem kellene egyéb, mint
                        alkalomadtával, mikor a te ötárbocosod újból megjelenik a szigetünk előtt,
                        veled együtt hajóra szállnunk feleségemmel és gyermekeimmel együtt, s
                        visszatérnünk a nagy világba, s elfoglalni a magunk helyét mint
                        milliomosoknak. Gondolod, hogy áhítozom én erre a helyre?</p>
					<p>– Nem tudom.</p>
					<p>– Gondolod, hogy azok az okok nem léteznek már, melyek engem arra bírtak,
                        hogy helyemet a világban elhagyjam?</p>
					<p>– Titkaidat sohasem fürkésztem. Te olyan hatalmat hoznál magaddal, mely
                        tégedet új, független állásra emelne.</p>
					<p>– Nincs-e most is független állásom? Van-e kívánságom, ami nem
                        teljesülhet?</p>
					<p>– De gondolj a gyermekeidre. Van egy derék fiad, van egy angyalszép
                        leányod.</p>
					<p>– Bálványaim.</p>
					<p>– S ezek a te bálványaid itt enyésznek el e puszta szigeten. Holott
                        leányodnak ott kellene ragyognia az előkelő világ dicsfényében, fiadnak
                        hasznos, dicsőséges életpályát kellene végigküzdenie a mozgalmas
                        közéletben, ahelyett, hogy az egyik ingeket varr a családja számára, a másik
                        hattyúkat lövöldöz nyíllal.</p>
					<p>– Egyet még ki is felejtettél: a nőmet. Annak is, ahelyett, hogy vásznat sző
                        az osztovátán, gyémántdiadémmal a fején kellene végiglejtenie a fényes
                        termeken.</p>
					<p>– Őrá is gondoltam. Beszéltem is vele.</p>
					<p>– Mit mondott?</p>
					<p>– Nehéz szót. „Lehet-e becsületet is venni milliókért?”</p>
					<p>– No hát, én elmondom neked, hogy mi lesz a sokmilliomosok gyermekeiből.</p>
					<p>Tudtam én előre, hogy mit fog mondani.</p>
					<p>– Hát mi lett már sokmilliomosok fiaiból? Akiknek az apái nagy szerencsével
                        mérhetetlen gazdagságot gyűjtöttek össze. Talán nagy hatáskörű diplomaták?
                        Országok követei? Derék katonák? Fölfedezéseikről hírhedt utazók? Új
                        találmányokat kigondoló lángelmék? Városok alapítói? Művészet, költészet
                        mecénásai? Emberbaráti protektorok? A nyomor enyhítői? A bukottak megmentői?
                        Vagy legalább az apáik vállalatainak további fenntartói, tökéletesítői?
                        Becsületes üzérek, akik a meglevő százmillióhoz újabb százat halmozni
                        törekesznek? Nevezz meg nekem egy ilyen százmilliomos fiút.</p>
					<p>Bizony, csak hallgatással tudtam válaszolni.</p>
					<p>– No hát, majd én elmondom teneked, hogy mi lesz rendesen egy ilyen
                        százmilliós ifjú daliából? Világfutó bolond, ki híressé teszi magát
                        kicsapongó kalandjaival, játékbábja a könnyelmű nővilágnak, betege a
                        túlhajtott szenvedélyeinek, rabja a perverz indulatoknak, helyét meg nem
                        találó örök idegenje minden társadalomnak, kiélt vénember, aki soha fiatal
                        nem volt, testi lelki nyomorék, akinek megváltás a kora halál. Ez a
                        sokmilliomos fiának a horoszkópja. Tudsz megcáfoló példát?</p>
					<p>Megerősítőt igen.</p>
					<p>– Hát aztán arra a sokmilliomosnak a leányára mi vár? – folytatá a Capitano.
                        – Annak a sorsa már csak biztosítva van. Okvetlenül hercegnő lesz belőle.
                        Van egy ország, ahol az eladó hercegeket úgy árulják, mint Circassiában az
                        eladó háremhölgyeket. Tíz, tizenöt, húsz millió között változik az áruk. A
                        százmilliós apa válogathat közülük. Kiszemeli a leánya számára a
                        leghangzatosabb nevűt, akinek legágbogasabb családfája van. A leányából
                        hercegasszony lesz. A menyegzői toalettjét Párizs legelső szabója készíti
                        el, a hírlapok tele vannak a részletes leírásával. A lakodalom menüjét is
                        hozzák. Saját palotájukban ment az végbe. Nyolcszáz illusztris vendég vett
                        benne részt. Minden vendég kapott egy emléktárgyat. Főudvarmesternők küldtek
                        felicitáló táviratokat. A nevezetes lakoma után a fényes házaspár azonnal
                        nászútra indult Olaszországba. És egy hónap múlva már a férj Kelet-Indiában
                        folytatja az útját, az asszony Spanyolországban. Lesz belőle egy élő férj
                        özvegye. A pénzen vett hercegi férj eladta a nevét (megérte az árát), de nem
                        adta el a szívét. Az zálogba van téve. Mikor ismét összekerülnek Párizsban,
                        már akkor két külön palotában laknak. A herceg a színpadi sztárral
                        kocsikázik. Kalandjaival, botrányaival tele vannak a hírlapok. És a
                        hozományul kapott milliók? Hol vannak azok már? A zsoké-klubok, a
                        monte-carlói trente et quarante, a longchamps-i, az epsomi futtatások
                        tudnának róla beszélni, meg azok a petit soupée-k a Frères Provenceaux-nál
                        és a dívák üldözése Párizstól Moszkváig különvonaton, verseny a Párizs
                        almájáért, egy-egy politikai puccs. Valahányszor a sokmilliomos apa a
                        gyermekei között helyreállítani igyekszik a békét, az mindig újabb milliókba
                        kerül, s azokat is elnyeli Asmodái, a házasságrontó ördög, míg végre a
                        milliomos leánya visszatorlást gyakorol, s megszökik egy lovászmesterrel. –
                        Túloztam valamit?</p>
					<p>Lesütöttem a fejemet. Nem volt mit mondanom.</p>
					<p>– De hát aztán maga a sokszoros milliomos meg a felesége miféle állást
                        találnak a nagyvilágban, amikor a millióik jogán befurakodtak a fénymázas
                        parkettekre? Azt látják, hogy minden ember elnéz a fejük fölött. Ki veszi
                        őket észre? Az előkelő társaságok be vannak előttük sorompózva. Ahol
                        megjelenhetnek, mindenki a hátával fordul feléjük. Hiába a brilliántos
                        diadém, az igazgyöngysor: senki sem látja meg az asszonyt. A milliomos
                        lót-fut, alázkodik, jótékony alapítványokat tesz, nagy embereket lekötelez,
                        hogy egy kis érdemrendszalagot szerezzen a gomblyukába, ami őt a többi
                        úriemberekkel hasonlóvá tegye. Mind hasztalan, útjában áll az asszony, aki
                        valamikor híres volt a szépségéről – és az énekéről.</p>
					<p>Mindinkább megnémultam a Capitano szavai előtt. Az életből beszélt. Még
                        többet is mondott.</p>
					<p>– Aztán miből áll az élete annak a sokszoros milliomosnak? Naponkint
                        halmazzal érkeznek hozzá a levelek a világ minden részéből. Kéregető
                        levelek. No, azokkal még könnyen elbánik, kiadja őket a titkárjának, s az
                        kiosztja az alamizsnát; de aztán jönnek a zsaroló levelek, tolakodó
                        hírkovácsok, kik szolgálataikat fölajánlják, busás áron, pénzért adják a
                        beszédet, pénzért a hallgatást. Be kell tömni a szájukat, hogy ne
                        beszéljenek. Jönnek még rosszabbak. Nagy, merész vállalatok megindítói, kik
                        vezérszerepre ösztönzik a nábobot. Lehetetlen őket visszautasítani.
                        Elfogadja a vezérséget. Ő adja hozzá a mozdító erőt, a pénzt. De a
                        vállalatnak országos protekció is kell. Nagyhírű celebritások támogatását
                        kell biztosítani. Igaz nevén ezt úgy hívják, hogy megvesztegetés. Parlamenti
                        szónoklat, hírlapi reklám nem terem ingyen. A világhírű vállalat aztán
                        csúfosan megbukik. A ráfordított milliók tisztátalan kezek között
                        elvesztek. Megmaradt csak a szégyen. A krőzus máglyára kerül elevenen. De
                        tűz sem mossa le homlokáról a szégyen billogát. – Vagy pedig nem azt teszi.
                        Van erős szíve hozzá, hogy visszautasítsa a szédelgő terveket, kidobja a
                        merész vállalkozókat. A maga esze és tehetsége után alapít vállalatot, mely
                        közkeresletnek örvendő iparcikkeket gyárt, tökéletesít, elárusít. Gyártelepe
                        egész város, munkásai tömege egész tábor, összessége minta-köztársaság,
                        melyben boldogság, megnyugvás honol. Neki magának nincsenek kínzó vágyai,
                        nem áhítozik rang, címek, érdemrendek után, nem veszi magát körül dicsőítő
                        írókkal, nem szerez magának drága, de megvehető gyönyöröket. Ezért aztán
                        mindenki ellensége lesz, ki arra számított, hogy őrültet, bolondot csináljon
                        belőle, aki szenvedélyeit ki akarta zsákmányolni. Nincs gyűlöletesebb alak
                        a világon, mint egy dúsgazdag ember, akinek esze és becsülete van. Azt csak
                        akkor tűri meg a társadalom, ha bolond. Végre aztán annyi nehéz munka,
                        sikeres küzdelem után pihenésre vágyik a sokszor milliomos, félrevonul
                        valami délszigetre, távol a világ zajától. Akkor utána másznak az undok
                        kígyók, békák, akiknek nem engedte, hogy a vérét szívják, ráfogják a
                        megszégyenítő, a természetet megcsúfító bűnöket, telekürtölik vele az egész
                        világot. S a világ elhiszi a legrosszabbat. Kivált ha annak elkövetője nagy
                        ember, gazdag és becsületes. Nincs védelmezője. Meg kell neki halnia. Ha a
                        saját keze nem öli meg, kivégzi a kétségbeesés. Nem ez-e a vége a sokszoros
                        milliomosnak?</p>
					<p>Engemet a bámulat nem hagyott szóhoz jutnom.</p>
					<p>Ez az ember tizenhárom év óta nem volt a nagyvilággal semmi összeköttetésben,
                        s úgy festette oda az alakokat képzelete felhő-alapjára, mintha előtte
                        álltak volna.</p>
					<p>Eddig csendesen ülve beszélt a Capitano, most egyszerre felugrott ültéből,
                        arca kigyulladt, kezeit ökölre szorítá.</p>
					<p>– De hát eddig csak az emberről beszéltem, akit, a te tanácsodat követve,
                        haza kellene vinnem a nagyvilágba e puszta szigetről. No hát, az ember meg a
                        pereputtya majd csak találna magának valami helyet a valóságok
                        földterületén. Nem lennénk arra utalva, hogy egész életünket vasúton és
                        jachton töltsük. De hová vigyem a hazafit? Van boldog
                        ország Európában? Van ország, amelynek nevére az én szívem nagyot dobbanjon?
                        Van egy eszme, amiért fel tudjak lelkesülni? Ki az a haza? A dobszóra
                        felvonuló hadcsapatok? A huzakodó pártok? A munkaképtelen parlamentek? A
                        gyűlöletszító nemzetiségek? Az elégedetlen munkástömegek? Vagy talán az
                        agráriusok és merkantilisták? Vagy talán az egymást elátkozó
                        vallásfelekezetek? Akik alatt mind mélyen és következetesen ássa
                        aknamunkáját az anarchia, a nihilizmus, a hontagadás és égtagadás hatalmas
                        szelleme? Ez a haza?</p>
					<p>Mélyen meg voltam rendülve.</p>
					<p>A Capitano odalépett hozzám, vállamra tette a kezét.</p>
					<p>– Édes barátom, ha én azt mondanám, hogy „gyűlölöm a hazámat”, ebből a
                        fájdalomból még kigyógyíthatna egy – nem mondom apostol –, de egy egyszerű
                        ember, aki igazán szereti a hazáját. De én kétségbe vagyok esve a hazámért.
                        Te mint geológus ismerni fogod a földtani tudósoknak azt a számítását,
                        miszerint Európa fölszíne egyre süpped, s kiszámított évek múltán csak az
                        Alpesek, az Appenninek, a Kárpátok fognak a tenger színéből kilátszani, mint
                        szigetek. Én már most látom ezt a képet magam előtt. Európa ott van már a
                        tenger színe alatt. Hatalma, gazdagsága már csak mesemondás. Alul kezdődik a
                        süppedés, a néptömegeknél. Azok már szájig vannak a vízben. Mindenkinek fáj
                        valami, soknak fáj minden. Akik felül vannak, azok az egész nemzet fájdalmát
                        viselik. Én a magamét már kiálltam: kigyógyultam belőle, nem kérem vissza.
                        Isten is így akarta, mikor ide küldött.</p>
					<p>Súlyos mondások voltak, meg kellett hajolnom előttük.</p>
					<p>A Capitano folytatá:</p>
					<p>– És most nézz magad körül, s tedd a szívedre a kezedet. Mit látsz? Boldog
                        embereket, akik az életnek örülnek. Magam vagyok e szigeten – nem király –
                        (hisz nincs katonám), de patriárcha. Nőm a kormányom, a tanácsadóm, a
                        törvényhozóm, ki amellett az ingeimet szövi. Nem parancsolok; mire
                        megszületett a kívánságom, már kitalálták, teljesítették. Gyermekeink (az
                        enyéim úgy, mint a bajtársaméi), meg a vademberek az alattvalóim. Törvényük
                        a szeretet: a kölcsönös egyetértés az alkotmányuk. Nézd őket, milyen
                        egészségesek. Nem tömik őket tele holt tudománnyal. Nem viszálykodnak
                        vallás-, nyelvkülönbség miatt. Nem kísérti lelküket megrontó szenvedély, nem
                        tüzeli képzeletüket sziréni csábítás. Örömük telik az ősfoglalkozásokban,
                        munkában, vadászatban, halászatban, pásztorkodásban. Minden életműszerük ép,
                        egészséges, lelkük tiszta, fertőzetlen. S a föld, a tenger, édesanyaként
                        pazarolja rájuk áldásait. Paradicsom veszi őket körül, az isteni édesanya,
                        aki nem kér haszonbért, dézsmát, uzsorát, adófizetést, csak azt, hogy
                        áldásainak örüljenek. És ami fődolog, nem kényszeríti őket semmi törvény,
                        hogy fogjanak fegyvert s tanuljanak embert ölni, tömegesen mint közkatonák,
                        egyesében mint vezetők, rombolni, gyújtogatni, országokat végigpusztítani,
                        özvegyek, árvák jajkiáltásával eget-földet betölteni. Ezek csak azt tudják,
                        amit a szívük sugall: szeretni.</p>
					<p>– Győztél, Galiléi! Leteszem a fegyvert. Ti nem lesztek százmilliomosok.</p>
				</div>
				<div type="chapter">
					<head>
                       A külső ellenség
                    </head>
					<p>A tavasz megnyílt, egyszerre forró napok jöttek, amik a földet
                        felszikkasztották: kezdődött a mezei munka.</p>
					<p>A nyájakat ki lehetett bocsátani a mezőkre hodályaikból. A tavak, az erdők
                        megnépesültek madárseregekkel, fütyülés, csattogás töltött be erdőt,
                        berket.</p>
					<p>A telepeseknek első dolguk volt a tőzegtelepet minden oldalon felgyújtani,
                        ami most már, a kőszéntárna megnyitása óta, nélkülözhető lett. Az el fog
                        tartani hetekig, füstfellege űzi maga előtt a szúnyogtábort; de amint a
                        tőzeg hamva kihűl, egyszerre előtámad alóla a századok óta nyugvó
                        növényélet, amit a tőzeg eltemetve tartott, egy tarka liget, melynek
                        szövevényéből előbújnak a cukornád hegyes tukorcái
                        piros göngyölegeikkel: azoknak a gyökere is ott pihent a tőzegréteg alatt.
                        Most csak az asszonyoknak kellett kapával nekiállani, s a cukornádat
                        kiszabadítani a ligetes bozótból. (A sok bagolcsa jó lesz a lámának.) A
                        mangalicák is segítenek benne, ők meg a burján gumóit turkálják ki: a
                        cukornádnak nem árthatnak, annak a gyökere mélyen jár a talajban.</p>
					<p>Íme, még az ősparadicsomban is van haladás a mezőgazdaság terén.</p>
					<p>Nekem is lehetett hasznomat venni. Én rajzoltam. Egy cukorőrlő malom
                        tervezetét. Kitanult technikus vagyok.</p>
					<p>De hát könnyű azt mondani: „én rajzoltam”. De mire és mivel? Itt nincs
                        papirosos bolt.</p>
					<p>A kényszermunkára elítélt rab, akitől megvonták a bor, a dohány élvezetét,
                        nem szenved oly keservesen, mint a gondolkodó ember, akitől elvették a
                        papirost. Meg tudom érteni azt a lángszellemű művészt, akitől az orvosok
                        elvették a kartonját, a rajzónját, s aki abba beleőrült, belehalt. Nekem
                        volt egy zsebbeli jegyzőkönyvem, annak minden lapját teleírtam már
                        jegyzeteimmel, gondolataimmal, plajbászom a végső csonkig elfogyott.
                        Gazdáim nem értették, mi bajom. Őket nem bántotta a betűvetés ösztöne. Igazi
                        ősemberek voltak. De hát mit is örökítettek volna meg írásban? Hát a fiúk
                        meg leányok? Mit írtak volna? Talán verseket? A Juan le tudta lőni az égből
                        a repülő lángmadarat, de egy rímet a világért nem tudott volna rálőni. Még a
                        rovásírást sem ismerték. Boldogság volt a dolguk.</p>
					<p>Csak egy ember értette meg, hogy mi a vágyam. A Negrito, az Ábel. Ő aztán
                        hozott nekem mindent, ami az íráshoz, rajzoláshoz szükséges: írólapnak való
                        papirusz-leveleket, aminőkre a régi egyiptomiak rajzolták fel ékírásaikat,
                        hieroglifjaikat; nagyobb rajzokhoz állathólyagos halak hártyáit,
                        pálmaháncsot; tintának elhozta a tengerből a kalamájót, a szépiát; festéknek
                        fölkereste az alkarmast, a csüllangot, a borbolyagyökeret; rajztollat,
                        ecsetet tudtam csinálni magam, s gyakoroltam titokban az írást, a
                        művészetet. Csak titokban, mert a többiek mind kicsúfoltak érte. Hogy lehet
                        hártyára festeni tarka tájképeket, mikor előttünk vannak az igaziak, amik
                        valóban szépek!</p>
					<p>Csak egy lelket tudtam megnyerni a művészetemmel, Máriáét. Ő azokat a színes
                        virágokat, amiket én hártyára festettem, átrajzoltatta vászonra, s aztán
                        színes fonalakkal kihímezte.</p>
					<p>Ábel fölfedezte a szigeten a selyemtermő krepint, melynek bolyhos hüvelye
                        hosszú selymet ereszt; azt fonálnak sodorták, csak úgy ragyogott tőle a
                        hímzett virág és pillangó.</p>
					<p>A Capitano zsémbelt is miatta.</p>
					<p>– Te egészen elrontod a mi leányunkat: művésznőt csinálsz belőle. Mire való a
                        világon a művészet? Nem ok nélkül hangoztatta a nagy népvezér: „Ne csinálj
                        te magadnak faragott képet, se semmi hasonlatosságot a földiek alakjára!”
                        Amíg Izrael népe nem tudott mást, mint szántani, pásztorkodni, hadakozni,
                        rettegték a hatalmát; amióta képeket fest, szobrokat farag, üldözik,
                        megvetik.</p>
					<p>Gondolom, más alap-oka is volt a zsörtölődésének.</p>
					<p>Mi vagyok én itt? A tizenegyedik ember.</p>
					<p>Mindenkinek van itt párja. Meglevő, vagy jövendőbeli. A fiúk korukra nézve
                        még gyermekek, a leányok már nem azok. Testük, lelkük korábban fejlődik.
                        Kivált e forró égalj alatt. Ilyen egészséges életszervezet mellett.</p>
					<p>Én pedig már kész férfi vagyok.</p>
					<p>Az istenasszonyok közé tévedt Páris. És talán kezemben van az Eris-alma.</p>
					<p>Ha egy évig itt maradok, viszálykodást, boldogtalanságot fogok hozni ebbe a
                        paradicsomba.</p>
					<p>Azt gondoltam ki, hogy búcsút veszek a művészettől, amely hevít, csábít, s
                        áttérek az építészethez, mely hideget támaszt, lecsillapít.</p>
					<p>Így készítettem el a cukorzúzó malom tervét.</p>
					<p>Ezen már nem volt mit gyönyörködni a hölgyeknek. Rájuk nézve ezek a vonalak,
                        szegletek érthetetlen ábrák voltak. Ezek aztán ott tartottak a férfiak
                        társaságában.</p>
					<p>Nekem kellett velük tudatnom, kezemben a hüvelykmérővel, minő fákat, minő
                        bámbuszokat kell kifűrészelniök: cölöpverő sulykokat szerkesztenem,
                        fogaskerekeket, lapátoskerekeket alkotnom.</p>
					<p>Türelmetlenül kiált fel az olvasó:</p>
					<p>– Hagyd el már! Hisz ez nem regény, hanem realisztikus idill, amit jobban meg
                        tud írni Tolsztoj, Zola.</p>
					<p>Csak kevés türelem! Mindjárt rémregény lesz ebből.</p>
					<p>Egy reggel az Ábel és az Azma lélekszakadva rohantak fel a karámból a
                        vashajóra.</p>
					<p>Messziről üvöltötték: „Itt vannak a maforik!”</p>
					<p>Tudjuk már a korábbiakból, hogy kik azok a maforik. Szigetlakó emberevők.</p>
					<p>Nem nagy magasztalására szolgál felhős planétánknak az az etnográfiai adat,
                        hogy földtekénken még mindig tízmilliószámra laknak olyan istenképmásai,
                        akik emberevők.</p>
					<p>Hát ezek is a mi közös ősanyánktól származtak?</p>
					<p>Persze, hogy attól eredtek. Sőt a mi dédapáink is, a dolichocefalusok,
                        antropofágok voltak. Ezt már a paleontológia, az antropológia régen
                        megállapította. Mi csak elfajultunk, akik már nem eszünk polgártársakat, s a
                        csontjaikat nem hasogatjuk fel tűzkővel.</p>
					<p>Amazok még Ádám-ivadékok. Minket már a nefitimek
                        kényeztettek el.</p>
					<p>De hát mit csináljanak szegény emberek?</p>
					<p>A nagy, sivatag őserdők, a bozótos szigetek nem hoznak elő ehető húsú
                        állatokat. A rinocérosz, a krokodilus, a lajhár, a teknőc, a kenguru húsa
                        szívós és kemény, ehetetlen. A boa húsa büdös, a dúvad, a gorilla félelmes
                        ellenség: kit egyen meg az ember? Csak az embertársát. Az olcsó és jóízű. A
                        többi húsfélének mind van szarva, körme, agyara, páncélja, ennek nincs. Arra
                        van teremtve, hogy megegyék. Nemzetgazdászati szempontból is helyes a
                        felfogás. Minden elköltött emberrel megkönnyebbül a föld, s az itt maradtak
                        sorsa javul. Én valóban várom, hogy európai parlamentjeink valamelyikében
                        egy lelkes emberbarát fel fogja emelni hatalmas szózatát az illető
                        szakminiszterhez: „Van-e tudomása miniszter úrnak, hogy Afrika mélyében, a
                        niám-niámok országában, milliói az embertársaknak ínséget szenvednek, még
                        nagyobb nyomorban élősködnek a Pápua-szigetek lakói, kiknek a bográcsaik már
                        kiszáradtak a hús nem létele miatt? Ha van tudomása róla, hogyan kíván rajta
                        segíteni?” S erre a szakminiszter a következőt fogja válaszolni: „Igenis,
                        teljesen értesülve vagyok említett embertársaink nélkülözéséről, s a
                        következő, gyökeres intézkedéssel szándékozom rajta segíteni. Nálunk,
                        Európában tízezrekre megy a száma azoknak az életuntaknak, akiket a hírlapok
                        öngyilkosoknak neveznek. Ez kárba veszett anyag. Én most egy nagyszerű
                        vállalatot alapítok, állami szubvenció mellett, melynek feladata lesz minden
                        ország tengeri kikötőjéből havonkint egy hajót elindítani Dél-Afrikába és a
                        Szigetvilágba, mely az öngyilkosságra elszánt embereket rendeltetésük
                        helyére ingyen elszállítsa, s szűkölködő embertársainknak kiszolgáltassa.”
                        És ezen vállalatnak fényes sikeréről kezeskedem. Mert amilyen utálatos és
                        undorító bűn az öngyilkosság, s annak elkövetőjét amennyire elátkozzák
                        hozzátartozói is, a hulláját a temető árkába hantolják el jeltelenül;
                        annyira dicső és magasztos életbefejezés, ha az életunt földi maradványai
                        lelkesült lakoma következtében a legdicsőbb sírba, emberi gyomrokba
                        temettetnek el, s lelküket nemcsak bűn nem terheli, nemcsak átok nem kíséri,
                        de sőt mindenki, aki végtisztességtételükön részt vett, nagyot cuppantva a
                        szájával, azt mondja: „ez az ember nagyon jó volt”. Ez öngyilkosokat
                        összegyűjtő vállalatnak, reményem szerint, fényes jövendője lesz, s a
                        niám-niámok és maforik nemzete örök időkre boldogíttatik.</p>
					<p>De úgy látszik, hogy ez az ügy még nem került a parlament elé.</p>
					<p>De mi még nem voltunk az életuntak kategóriájába sorozva.</p>
					<p>A maforik a mi szigetünket lepték meg.</p>
					<p>– No, barátom – mondám a Capitanónak –, most már vége az emberbaráti
                        szenvelgésnek. Itt az európai baj. Külső ellenség fenyegeti a hazánkat. Az
                        ágy alá a tízparancsolattal! „Ne ölj!” De ölni fogunk! Most rögtön add elő a
                        gyorstüzelő puskákat, s tanítsd meg a kezelésükre a két fiút meg a Negritót.
                        Hatan vagyunk férfiak: az egész vadember-tábort learatjuk
                        fegyvereinkkel.</p>
					<p>– Csak te bízd ezt a dolgot énrám – mondá a Capitano. – Nem ölünk embert,
                        mégis megvédjük magunkat és a hozzánk tartozókat.</p>
					<p>Aztán megismertette velem az egész stratagémáját.</p>
					<p>Belenyugodtam.</p>
					<p>Bevárjuk a maforik támadását a vashajón.</p>
					<p>Ide csak a lávafolyam lépcsőin jöhetnek fel.</p>
					<p>A hajó födélzetét behintettük összetört palackok cserepeivel.</p>
					<p>Azután felhoztuk a gépházból a nagy szivattyútömlőt. A férfiak a gépházba
                        szálltak le a nagy szivattyúhoz, a hölgyek a teremben egyesültek. Mi ketten
                        a Capitanóval a födélzeten maradtunk.</p>
					<p>Sok ideig szemlélhettük a maforik veszkődéseit, akik hosszú ladikjaikkal nem
                        bírtak a korallzátonyokon keresztültörni. Utoljára beleugráltak a tengerbe,
                        s úszva jöttek ki a partra. Lehettek valami hatvanan.</p>
					<p>Aztán jöttek nagy hiénaüvöltözéssel fel a lépcsőúton. Dárdával, tomahawkkal
                        voltak fölfegyverezve.</p>
					<p>– Mi ketten gyorstüzelő puskánkkal most ezt a hosszú sor vadembert mind
                        leölhetnénk.</p>
					<p>– El tudnád azt viselni a lelkeden?</p>
					<p>– Ilyen a háború. Nem mi kerestük.</p>
					<p>– De mikor másképp is megtudunk tőlük szabadulni.</p>
					<p>– Már én csak készen tartom a revolveremet.</p>
					<p>– Nem fogod használni.</p>
					<p>– Majd megválik.</p>
					<p>Az üvöltözés egyre közeledett, egyszer csak elérte a hajót. A kannibálok
                        felkapaszkodtak a horgonyláncon, a feljáró hágcsó fel volt húzva, s
                        átugráltak a hajó mellvédére. Az úszásnál hátra kellett hagyni a paizsaikat,
                        csak a fegyver volt a kezükben.</p>
					<p>Az üvegcserepekkel beszórt födélzet megakasztotta az előnyomulásukat, elébb
                        utat kellett nyitniok dárdáik nyelével. Lehettek már valami tizen a
                        födélzeten; közöttük a vezér, egy bozontos fejű óriás.</p>
					<p>Ekkor a Capitano nekik fordítá a tömlő csövét, elfordítá a csapot. A gejzír
                        forró vízsugara vastagon zúdult a meztelen bőrű ellenségre.</p>
					<p>Azt az ordítást, ami erre következett, könnyebb elképzelni, mint leírni. A
                        százfokú forró lúg végigperzselte a meztelen tagjaikat, a levegőbe ugráltak,
                        meg hasra vetették magukat, bukfenceztek, vonaglottak, utoljára a perzselő
                        zápor elől hanyatt-homlok leugráltak a hajóról.</p>
					<p>Akkor a Capitano a tömlő csövét a lávalépcsőn felfelé nyomuló maforik ellen
                        fordította, s azokat árasztotta el a forró vízzel, végig-végigzúdítva rajtuk
                        a keserves lúgot. Futottak azok egymás hegyin-hátán, ordítva, visítva, az
                        égető vízsugár egész a hegy aljáig vágta őket. Nem maradt azok közül egy sem
                        leforrázatlan. Ordításuk még azután is tartott, hogy a tengerbe ugráltak, s
                        a ladikjaikhoz visszaúsztak.</p>
					<p>– No, ezek meg fogják emlegetni, amíg új bőrt kapnak, a tüzesvíz-szigeti
                        látogatást – mondá a Capitano diadalmasan.</p>
					<p>A nagy idealista tehát győzött. Ő még akkor sem öl embert, ha paradicsomi
                        otthonát kannibálok baromsokasága támadja meg. Nem kell neki tüzelőfegyver,
                        elég a védelemre a víz is. A gejzír az ő szövetségese.</p>
					<p>Ezen a szigeten a pénz nem isten, a fegyver nem hatalom.</p>
					<p>Ez az én kedélyemet földig nyomta. Én nem ebbe a világba való vagyok.</p>
					<p>Én nem tartom magamat embernek, ha nincs az oldalamon a kardom, a revolverem.
                        Nekem örök vágyam a hazámért, nemzetemért, nagy eszmékért hősi módon
                        harcolni, vért ontani; magamét vagy a másét. És ezen a boldog szigeten
                        megőrülök.</p>
					<p>Csak egy imádságom van: hadd halljak még egyszer ágyúdörgést!</p>
					<p>S ez a kívánságom beteljesült.</p>
					<p>Egy reggel ágyúdördülés riasztott fel álmomból.</p>
					<p>Kifutottam a födélzetre.</p>
					<p>Ott láttam a sziget közelében az én ötárbocosomat.</p>
					<p>Visszajöttek értem.</p>
					<p>Nem vártam, míg a hajóról értem jönnek. Siettem búcsút venni mindazoktól,
                        akiket hosszú ittlétem alatt bámulni tanultam; azzal hátamra vettem a
                        zuhatagjáró csónakomat, rohantam a föld alatti patakfolyáshoz. Nem kellett
                        már kalauz. Kitaláltam magamtól a tengerre.</p>
					<p>És most itthon vagyok.</p>
					<p>Az egész történet, amit a boldog világról, s annak lakóiról följegyeztem, úgy
                        tűnik fel most előttem, mint egy hihetetlen álom.</p>
				</div>
			</div>
		</body>
	</text>
</TEI>