<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU07543" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Szirmay Ilona</title>
				<author ref="viaf:54538863">Gaál József (1811-1866)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">53532</measure>
				<measure unit="pages">121</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Szirmay Ilona</title>
					<date>2010-03-26</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/07500/07543/"/>
					<respStmt>
						<resp>Original Electronic Edition</resp>
						<name>Baloghné Bárdos Katalin</name>
						<name>Kiss András</name>
						<name>Ollé Krisztián</name>
					</respStmt>
				</bibl>
				<bibl type="printSource">
					<title>Szirmay Ilona</title>
					<author>Gaál József</author>
					<pubPlace>Budapest</pubPlace>
					<publisher>Franklin</publisher>
					<date>1905</date>
					<ref target="https://mek.oszk.hu/07500/07543/"/>
				</bibl>
				<bibl type="firstEdition">
					<title>Szirmay Ilona</title>
					<author>Gaál József</author>
					<date>1836</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T0"/>
			</textDesc>
		</profileDesc>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="chapter">
				<head>
                 ELSŐ SZAKASZ.
                </head>
				<head>
                       Melyben a történet egyik hőse a másiknak, s nem
                            sokára a harmadik mindkettejeknek illendő tiszteletét megteszi, és más
                            egyéb dolgok előfordulnak.
                    </head>
				<p>Hajnal előtt kopogtata a misztótfalusi korcsmáros ivó szobája ajtajára, de ez
                        foganat nélkül maradván, hatalmas zörgetéshez fogott e szavakkal:</p>
				<p>- Kristóf mester keljen föl! már kakasom régen jó reggelt mondott a
                        hajnalnak, kegyelmed az első misére Nagybányán akart lenni, de ha nem siet,
                        a papot sem kisérheti ki.</p>
				<p>- Nagy út van Bécstől Misztótfaluig, pedig én azon is túl voltam, mert utolsó
                        mesterem Klosterneuburgban lakott, könnyű ily fáradás után tovább aludni egy
                        kakasnál, - felelé belülről egy rekedt hang.</p>
				<p>A fogadós távozék, vendége kinyujtózván fölkelt pokróczczal takart
                        szalmaágyáról, magára vevé ruháit, s kilépett a folyosóra, jó reggelt
                        mondott fogadósának, kifizeté tartozását, és batyuját hátára vetvén
                        ment.</p>
				<p>- Kristóf mester, az isten vezérelje kegyelmedet, s a boldogságos szűz, mert
                        Pintye Gregor könnyen ébredhetett föl Nagybánya és Misztótfalu között s
                        annak, ki ezen lator kezébe kerül, az isten legyen irgalmas, kegyelmes. -
                        Mondá utána a korcsmáros.</p>
				<p>- Hogy nem akasztják föl kentek az efféle gazembereket? én Bécsben éjfélkor
                        is bátran mentem haza, itt nappal is haramiáktól kell félni; azonban ki
                        annyit utazott mint én, az megszokta az efféle veszedelmeket; nem félek én a
                        zsiványoktól, hiszen Bécsben hárommal állottam már szemközt - egyet ásított
                        ezen szavainál Kristóf, s alig érthetőleg folytatá: - midőn akasztották.
                        Isten áldja kendet, ha Nagybányára jő, szóljon be hozzám, úgy megborotválom,
                        mint akármely herczeget Bécsben.</p>
				<p>Végső szavait már a kapun kívül mondá, melyet a csapláros szerencsés utat
                        kivánva ismét bezárt; most az utczán ment föllázítva minden ház kutyáit,
                        melyek a zárt kapukon ki nem törhetvén nagy zajjal ugatának, s a lárma csak
                        akkor kisebbült, midőn vándorunk az országútról letérve, részint a rövidebb
                        és hüvösebb ösvény miatt a helység mellett viruló gesztenye erdőbe lépett.
                        Ruházatja a magyart és külföldit egyesíté; ugyanis szűk zsinoros fekete
                        nadrágot viselt, és kordovány csizmát, vörös mellényt, kopott téglaszín
                        német szabású kabátot, s kis három szegletű kalapot. Kezében görcsös
                        vadkörtebot, alól hosszú vas-szeggel, és a hátán függő bőrtarisznyából két
                        pisztolyágy látszott volna ki, ha azt egy sárgaréz tányér el nem fedné, mely
                        boltajtó felett czíme volt gazdája mesterségének. Termete középszerű vala,
                        sem nyulánk, sem zömök, arczán és szája körül magát fitogtatni szerető
                        kevélység ült, s vonásaiból mintegy harmincz esztendősnek lehete tartani.
                        Egy bécsi népdalt fütyörészve ment a barátságos gesztenyeberken keresztül;
                        de midőn a sötét bükerdőbe ért, s az ösvény sziklák közt csavarga föl a
                        nagybányai hegyek felé, lassanként előbbi bátorsága csökkene, háromszor is
                        meggondolkozék vándorlása legszebb idejéből, mindig máramarosi haramia
                        történetek jutának eszébe, félelme folyvást növekedék, s miatta a meredeken
                        föl sebesebben ment, mint előbb a síkon; így nem soká a hegyormon álla, s
                        előtte hazája. Nagybánya a felkelő nap első sugaraiban tünt ki. Most a
                        völgybe kelle leszállni, s onnan tovább az út mindig a hegyek oldalában
                        világosabb és bátrabb vala; egy kőre ült Kristóf, szemeit azonban nem meré
                        folyvást anyavárosán legeltetni, mert félelme minduntalan haramiák után
                        leseté. Rövid ideig nyugodván, tovább ügetett. A hegy felében volt, s az
                        ösvény épen két szikla közé kanyarodott sűrű és keményen összeálló bokrok
                        között, melyek egy, ama sziklák által zárt völgyet képeztek; ezen sűrűség
                        szélén egy ember állott karabélyára támaszkodva, szennyes vászon gatya,
                        hasonló hosszú ing, melyet lágyékához széles bőr öv szorított, fején karamos
                        kalap, és vállán fekete gubából állott öltözete. Övében két pisztoly, egy
                        nagy kés, és fényes sárgaréz szegekkel kivert nyelű balta villogtak. Már
                        Kristóf lépéseit hallhatá; mert arra vala tekintete feszítve, s a hogy ez a
                        szikla szegletén szemébe tünt, fölemelé puskáját, azt a vándornak szegezvén,
                        reá kiálta:</p>
				<p>- Egy tapodtat se tovább, vagy koponyádban állítom meg labodát. Hányan
                        vagytok?</p>
				<p>Kristóf elsápadt, s inkább reszkete, mint első borotvája reszketett kezében,
                        midőn művészetébe avatandó, egy szegény bányásznak állából jó darabot
                        kivágott, és nem tudni félelemből-e, vagy irgalomért könyörgő térdeire
                        rogyott.</p>
				<p>- Én egy esztendeig voltam Bécsben, de még soha sem kérdeztek: hányan
                        vagytok? s most hirtelen felelni sem tudok. - Remegé a megrémült.</p>
				<p>- Ha Bécsben voltál, pénzednek kell lenni, hát ide vele! - Kiálta rá a
                        haramia.</p>
				<p>- Uram, én herczegeket borotváltam és grófokat, szakállod úgy is nagy, egész
                        életedben nyírni fogom azt; csak hagyd meg kevés aranyaimat.</p>
				<p>- Aranyok! Passza draku! - dörgé az útonálló és karabélyát megfordítván,
                        magasra emelé ágyát, csapásával a szegény vándort agyon ütendő.</p>
				<p>- Megállj Lupucz! - Zúgá egy erős szózat utána, s a gyilkos mintegy meredten
                        álla meg, s csak lassan ereszté le fegyverét, - kevés aranyért meg akarsz
                        valakit ölni, ki néked egész életedre szolgálatját ajánlja: vagy azt
                        gondolod, mivel te egy szigeti zsidóként növeszted szakállodat, nekem nincs
                        borbélyra szükségem?</p>
				<p>- Uram légy irgalmas! - sopánkodék Kristóf a földről alig pillantva föl, hova
                        Lupucz karabélya előtt hosszában eltünt.</p>
				<p>- Kelj föl ficzkó! - Parancsolá az ujabb haramia, és oldalba döfé, bár nem
                        erősen, vas nyársa tompa végével; a vonakodó Kristóf reszketve föligazítá
                        magát, és mennyire félelme engedé, egyenesen álla. - Ki vagy? - Zaklatá
                        tovább az útonálló.</p>
				<p>- Kegyelmes Uram! - felelé Kristóf, - az isten tudja, én Bécsben herczegeket
                        és grófokat borotváltam, de mégis alig van annyim, hogy Nagybányán magamnak
                        boltot bérlelhessek, és feleségül vehessem Jutkát, az öreg János bányász
                        leányát, kit már öt esztendeje szeretek; én borbély vagyok és chirurgus; a
                        nevem Piócza Kristóf.</p>
				<p>- Szakállom már két hete nő. - Mondá a haramia. - Azért készülj ficzkó, ha
                        most jó borotválsz, borbélyomnak nevezlek ki: de ha ügyetlenül viseled
                        magadat, ön borotváddal metszem föl torkodat. Rajta hát, ha Bécsben
                        herczegeket és grófokat borotváltál, a nagybányai hegyekben egy király
                        szakállával van dolgod; mert én vagyok Pintye Gregor az avasi király.</p>
				<p>Kristóf csak most veté szemeit bátrabban a haramiára, mert, mivel ez magát
                        borotválni óhajtá, mindjárt jobb embernek vélte őt szakállos társainál, kik
                        e zajra előjövének a völgyből, öltözetre és vadságra mind hasonlók
                        Lupuczhoz, számra huszan lehettek, részint magos, részint közép és alacson,
                        de mind erős alakok. Valóban festői csoportozatot képeztek a két mohos
                        szikla alatt, sűrű bokroktól és terepély fáktól árnyazva a haramiák; hátra
                        vetett fekete vagy szürke gubáikkal a reggeli szél játszott; fegyvereik
                        csövére dülve vadnál vadabb tekintetük figyelme kapitányokra, s a remegő
                        borbélyra vala függesztve; s minden mozdulatokban vadság árulá el magát, s
                        nem annyira fegyverkezetek, mely puska, pisztoly, balta, és némelyeknél
                        nagy széles szablyából is állott, tevé őket rettenetessé, inkább borzasztó
                        kinézésök; mert arczvonásaik főleg kegyetlenséget látszának kifejezni, mi
                        többeknél valódi vérszomjjá változott; bár vérengző indulatok kitörni nem
                        mert kapitányok tilalma ellen; de pillanataik eléggé mutaták, mily sorsot
                        várhat a kezeikbe került utas. Csupán Pintye Gregor érdemle kivételt az
                        egész csapatból, mint Kristófnak is észre kelle venni, ha félelme érzékeit s
                        ezért használni engedte volna. Emberei felett legalább egy fél fővel tünt
                        ki; a hús hiányát tagjain csontjai vastagsága pótolá, mi szokatlan erőt
                        ada testének; ruházatja csak tisztábbsága által különbözött társaiétól, mert
                        inge és gatyája fehérebb volt; övét tarka hímezés ékesíté, s gazdagon
                        ezüstölt török pisztolyok és tőr nyugvának benne; vállait fekete guba
                        takarta, s alóla egy gazdag damaszki cső fénylett, s nyakáról aranylánczon
                        szent Miklós képét ábrázoló emlékpénz függött, egy szépen dolgozott
                        vadászkürttel, és puskapor szarúval. Hosszú, kevéssé sötét vörösbe eső haja
                        vastag fürtökben ömlött a nyest kalpag alól. Magas homlokán hosszú és kiálló
                        redők vonultak által, ámbár a férfikor erejében élt; de nyilván a
                        szenvedelmek vihara véste oda az öregség jeleit, melyek vad komorságokkal, a
                        talán alattok rejtező szívjóságot egészen elnyomák. Világos barna szemei
                        beszédét követék, szavaiban kifejezett indulatát majd lassabb, majd sebesebb
                        forgással és villogással utánozva, sőt szenvedelmesebb perczenetekben még
                        vadabbá téve. Ez s a fölvetett ajkain ülő durvaság adának némikép talán
                        kegyetlenségnek nevezhető nyerseséget egész valójának, mely vonást azonban
                        ő minden erejéből nevelni és kitüntetni látszott, alkalmasint életmódja
                        következtében. Kos orra alatt barna vörös nagy bajusz borzasan terjedt el;
                        míg széles állán s a naptól égett arczain szakálla tüskés állapotja mutatá,
                        hogy ő azt, ha ideje engedi, borotválni szokta. Balja bársony és arany
                        hüvelyű szablyája markolatján nyugodt, jobbjában egy ölnyi hosszaságú
                        vasnyársot tarta, melynek tompa vége a földbe vala ütve. Jelenlétében társai
                        alig mertek lélekzeni, s félelmök még nagyobbnak mutatá magát kapitányok
                        előtt, mint vágyok a borbélyt kirabolni.</p>
				<p>- Készülj, - folytatá beszédét, várván egy darabig a remegő borbélyra, míg
                        parancsolt munkáját kezdené, de látá, hogy ezt a félelem semmihez sem
                        hagyja fogni. - Készülj a dologhoz és ne reszkess mint egy zsidó a
                        zsinagógában; mert csak így menekedhetsz kezemből.</p>
				<p>Leveté batyuját a borbély, lassan fölcsatolá, egy borotva tokot, fenőt és
                        törülközőt vett ki, s a rája kötött réztányért leoldá. Gregor vizet
                        hozatott, s míg Kristóf a szappant haboztatá, ő gubáját, fegyvereit, s
                        nyakfüggőit levetvén egy szikladarabra ült. Most midőn Piócza Kristóf a
                        szappant hullámzani, és borotváját kezében villogni látá, halkkal visszatért
                        bátorsága, s ajkát már fitogatón az előbbi bécsi népdal fütyölésére
                        hegyesíté, de egy pillanat a haramiákra visszaijeszté ezen merénytől.</p>
				<p>- Ha parancsolod uram, én hozzá foghatok. - Mondá magát Pintye Gregor előtt
                        meghajtva.</p>
				<p>- Gyorsan tehát, mert borbélyomnak oly gyorsnak mint ügyesnek kell lenni. -
                        Beszappanyozá Kristóf a haramiát, és könnyű kézzel lebegett éles borotvája
                        szakállán, alig hallható perczegés jelenté ennek pusztulását. A zsiványok
                        feszesen nézék egész munkálatát, készen az első félrevágásra a borbélyt
                        meggyilkolni; de mind ez nem zavarhatá meg Kristófot, annyira bátor vala
                        mestersége üzésében. Minekelőtte Gregor a türelmetlenség legkisebb jelét
                        adta volna, már álla és arcza sima volt, mint egy csecsemőé, fölálla, s
                        megnézvén a borbélyt, derült arczczal mondá:</p>
				<p>- Ficzkó, jól végezted dolgodat, meg vagyok veled elégedve. - Bal kezével
                        megsimítá állát, s arczait. - Az irigység sem lelne szőrt arczomon, olyan
                        sima, mint a csalfa leány beszédje, ha szerelmet esküszik.</p>
				<p>- Én Bécsben herczegeket és grófokat...</p>
				<p>- Hallgass azokkal! - Vága beszédébe a haramia öltözködve, minekutána Kristóf
                        őt tisztán megmosta. - Ezután nagyobb urakat fogsz borotválni, mert az én
                        borbélyom vagy.</p>
				<p>- Csak nem az erdők között? - Kérdé az ajánlásra megrezzent borbély. - Hiszen
                        itt oly éles lehet a szél, hogy csorbát fúj borotvám élébe.</p>
				<p>- Ne félj! - Vigasztalá őt Pintye. - Menj Bányára, szembe a nagy templommal
                        lakik az öreg Ablakosi, mutasd neki ezen irást, és mondd: én, - érted? - én
                        - Pintye Gregor kéretem: adja neked bérbe a házában lévő boltot, a fizetés
                        az én gondom. Azért te tartozol engem, a hányszor kivánom, akár boltodban,
                        akár az erdőben borotválni. Ezen irást pedig gondosan tartsd meg, hogy első
                        összejövetelünkkor visszaadhasd. - E szavai alatt előkerese egy írást
                        övéből, s azt a borbélynak adá. Ez becsatolá batyuját, s hátára veté.</p>
				<p>- Az isten áldja meg! hű szolgára akadt bennem kegyelmed. - Köszöne mély
                        meghajtással Kristóf a haramiának.</p>
				<p>- Szerencsés útat! de Ablakosin kívül senki se tudja a történteket. - Kiáltá
                        a már haladó után Pintye Gregor.</p>
				<p>Nem félelemből már, de legnagyobb vígsággal fütyörésze Kristóf lementében;
                        nem képzelheté eddig ily nagy veszedelemből néhány borotvavonással
                        megmenekedhetni, s nagyot kurjanta örömében, midőn a hegyoldali sima útra
                        ért: már Ablakosi uram boltját látá, mint lógatá ajtaja előtt a szél
                        réztányérait, mint függöttek falain a nedves törülközők, s miként a ki- és
                        bejáró vendégeknek nem volt szünete. Eszébe jutott, mely közel legyen
                        Ablakosi uram házához a korcsma, s már számlálá, innen hány betörött fejű és
                        összezúzott oldalú ember hozattathatik boltjába a bekötés végett, mint fog ő
                        ezekkel bajlódni, míg Juczija ebédre vagy estelire tésztát gyúr
                        túróshaluskának. Házi boldogsága ezen álmaiból egy új kaland ébreszté föl.
                        Vagy ötven-hatvan ember erősen fegyverkezve, részint a vármegyei hajdúk
                        öltözetében, részint bányai katonák és polgárok közelgének feléje.</p>
				<p>- Honnan s ki vagy? - Kérdé egy magas férfi, a csapat vezére, és szava, bár
                        abban tagadhatatlanul jóság hangzott, még rettentőbb vala, mint a haramiáé.
                        Azon emberek közé tartozott, kik első tekintetre bizodalmat; de félelmet is
                        gerjesztenek a látó szívében, nem ugyan vonásai szelidsége vagy barátisága;
                        de azon csudálás miatt, melyet tekintete támaszta, s mely össze vala kötve
                        roppant testi erő és nagy bátorság képzeletével, s ha alacsonyabb
                        foglalatosságok azt, mi képében nagyobb lelki tehetséget mutatott,
                        eltörlötték is, első tekintetre lehete látni, hogy testi ereje és bátorsága
                        munkálatait lelke nem fogja hátramaradással gátolni. Széles vállai közt
                        emelkedék feje majdnem iránytalan nagyságban, mit sűrű nyakát elborító
                        fekete haja még inkább nevelt. Erősen domborodott homlokának vastag erei,
                        kéken dagadozva, hirtelen kitörő indulatokat jóslottak, minek sötét szemei
                        nem annyira villogó, mint égő tekintete állandóságot adott, szája körül és
                        ajkain igen kitünt volna egy bizonyos jószivűség, ha azt bajusz és sűrű
                        szakáll nem fednék. Éles vizsgálatból könnyen kitetszik czélja, kinézését
                        rettenetessé tenni, hogy általa nagyobbaknál tekintetet, kisebbeknél
                        tiszteletet, s azoknál, kikkel főleg dolgai lenni szoktak, félelmet
                        gerjeszthessen maga iránt; mely szándék kivitelét sötét piros barnasága,
                        vastag, bár nem hosszú szakálla, igen nagy bajusza, s kivált egész valójának
                        kimondhatatlan ereje nagyon könnyíték. Melle szélességét domborúsága
                        nagyítá. Czombig érő vörös zsinoros zöld dolmánya alól vörös mellény
                        csillámlott, nadrága zöld posztóból a dolmányéhoz hasonló sujtással, s
                        vörös bakancs volt öltözete, s fején czifrázott fekete szőr kalpag. Kezében
                        súlyos csákány mozgott, s a medve bőr hátán karabélyt takart, s töltéstokot;
                        oldalán hosszú tenyérnyi széles szablyája lógott. Társai több vagy kevesebb
                        változásokkal hozzá hasonlóan valának öltözve és fegyverkezve.</p>
				<p>Kristóf azok osztályába tartozott, kik ilyen emberek előtt tisztelettel
                        teljes félelmet érzének; azért ha nem reszkető is, de igen alázatos vala
                        felelete.</p>
				<p>- Miszt - Bécsből akarám mondani; de keresztül Misztótfalun.</p>
				<p>- Olyan igaz, mintha a leomló bor gyomromnak azt felelné: az Érmellékről, de
                        a torkon keresztül. S kit hoztak ezen vékony lábak Bécstől idáig? - Kérdé
                        tovább a vándor gyenge lábait megvetőleg vizsgálva.</p>
				<p>- Piócza Kristófot, ki chirurgus és borbély szándékozik lenni Nagybányán.</p>
				<p>- Az elsőt még szükségessé teheti Pintye Gregor golyója. Nem találkoztál-e
                        vele?</p>
				<p>- Nem, uram. - Felelé a borbély, s most javára lett félelme, mert miatta a
                        kérdező észre nem vevé habozását, és elsápadtát, vagy ön személye által
                        okozott rettegésnek tulajdonítá.</p>
				<p>- Menj hát békén, s ha összetalálkozol a haramiával, mondd meg neki, hogy
                        Karácson Tivadar van nyomában, s egy nyakravalót hoz ajándékba a
                        kötélverőtől. - Mondá a hajdúk vezére, s tovább a vándorra sem tekintve
                        indult a hegynek.</p>
				<p>Uj aggodalom kelt Piócza szivében, ha tudniillik ezen emberek Pintye Gregort
                        elfognák, kész lesz-e Ablakosi úr, kire mint egy vén zsugorira emlékezett,
                        boltot adni. Könnyen átlátá ő, hogy erre csak félelem a haramiától
                        kényszerítheti, mely okot Karácson keskeny nyakravalója megsemmisíthetné.
                        Ily szívbeli küzdések között nézegeté az üldözőket, s úgy rémle, mintha azon
                        szikla ormáról, melynek töve neki előbb borbély mühelyül szolgált, egy ember
                        alak csúszott volna le, mire a hajdúk lépéseiket gyorsíták, hamar az erdőben
                        eltünők. Még inkább nőtt most Kristóf aggodalma, és alig haladhatott sok
                        hátrafordulása miatt, midőn az ismerős tájról puskalövések visszhangzának. A
                        durrogásnak Kristóf soha sem volt barátja, s ez most sem téveszté
                        foganatját, mert a harmadszor megrémült borbély futott mint Lóth Szodomából,
                        hátranézni sem merve, míg csak Nagybányára be nem ért; mi azonban a
                        misztótfalusi csapláros jövendölése szerint épen a templom bezárásakor
                        történt.</p>
			</div>
			<div type="chapter">
				<head>
                  MÁSODIK SZAKASZ.
                </head>
				<head>
                       A haramiák rejthelye és pihenése, miként
                            pihenésök megzavartatik. - Egy személy, ki keveset jelenik meg, de sokat
                            cselekszik.
                    </head>
				<p>A puskaropogás, mely Piócza Kristófot oly sebesen üzé Nagybánya felé,
                        Karácson Tivadar és Pintye Gregor haramiái között váltott lövésekből
                        származott. A rablók jobban ismerve a vidéket, mint üldözőjök, ki
                        legderekabb embereivel a vármegye alsó részéről küldetett Pintye Gregor
                        elfogására, hamar eltüntek az erdő sürűjében, s Karácson minden gyorsasága
                        foganatlan volt a bérczi utakat megszokottak ellen, csupán egy ujoncz
                        haramia terhesen megsebesítve a hajdúk lövéseitől jutott kezébe. Késő estig
                        folytatá mindazonáltal nyomozásait az üldöző csapat, de már déltájban minden
                        nyomát a zsiványoknak elveszté, csak annyit lehete hitelesen több
                        körülményekből kitudni, hogy ezek Mármaros határbérczeibe vonták magokat;
                        ezt izené Karácson Nagybányára: javalván Mármaros vármegyét megkérni, hogy
                        szokott dughelyökből kergesse ki a neki leginkább rettenetes gonosztévöket.
                        Az éjszakát Tivadar s csapatja szabad erdőben tölték, másnap fáradságos
                        hivatalukat folytatandók.</p>
				<p>Pintye Gregor valóban azon havasokba vonta magát, melyek Nagybánya felől
                        Mármaros és Szatmár vármegyék között tornyosulnak, roppant nagyságú bük- és
                        fenyő erdőkkel gazdagon azon pontig, melyet az év nagyobb részén által hó
                        takar. Az éj egy regényes völgyben borult a haramiákra, melyet mint kalandos
                        életük egyik legszokottabb nyughelyét kapitányuk eleve, ha szét üzetnének,
                        gyülő pontnak rendelt. Kis csapatokban, melyekre Karácson embereit annál
                        inkább eltéveszthetni feloszlának, érkeztek a haramiák. Három jöve legelőbb
                        egy szédelgő sziklaösvényen alá a völgy déli oldalán.</p>
				<p>- Hála istennek! - Mondá az első még a szikla magosán, s lehajítá gubáját és
                        báránybőr sapkáját könnyíteni terhét izzadságban fürdött testének. - Uj
                        kopókat küldtek az avasi medvékre; ha oly szaglások lett volna mint hevesen
                        űztek, alkalmasint magasabb helyen éjszakáznánk, mint e völgy mélyében.</p>
				<p>- Ugyan Kosztán, ki lehetett azon fekete szakállú kopó, ki a csapatot vezeté?
                        egyik válla a másikához legalább is oly messze volt, mint lelkem az
                        üdvösséghez. - Kérdé a második.</p>
				<p>- Nem tudom biz én, - felelé a kérdezett, - de láttam, hogy kapitányunk is
                        elborzadt tekintetén.</p>
				<p>- Rettenetes erős is lehet; vága közbe a harmadik, - mert puskáját elsütvén,
                        midőn Klusán pajtásunkat magára czélozni látá, egy fej nagyságú követ hajíta
                        rája, úgy hogy puskája közepén ketté tört, s orrán száján kibuggyant a vér,
                        a mint ágya mellébe csapódott.</p>
				<p>Most a völgyben voltak, Kosztán legelőbb, már lent fekvő gubájára veté magát;
                        társai követék, kényökre nyujtva fáradt tagjaikat a puha gyepen, s
                        legeltették szemeiket a völgyön, melynek borzasztón regényes szépségét, bár
                        régen ismerve a durva lelkü haramiák is, ha mindjárt tudtok és szándékok
                        nélkül érezék. Délről és éjszakról magos erdős hegyek zárták, melyeknek
                        feljebb szende konyulatok a völgy felé bokrokkal benőtt sziklafallá
                        egyesült; csupán ezeken vitt mind a két oldalról egy-egy nyaktörő ösvény a
                        völgybe. Keletről még magasabb és meredekebb sziklarakás határozá
                        legkeskenyebb részét; ez simaságára és ónsulyos egyenességére bármely
                        vár-bástyával vetekedheték, s magassága felől az adhat képzetet, hogy az
                        alant gyökerező százados fenyők csúcsai még távol sem érék el a szikla
                        tetejét, melyen át az út felhőmagasban vonul egyik oldalán a szédítő mély,
                        másikán egy elég meredek hegy által szűkítve, Szatmárból Mármarosba, alig
                        járható egy kocsitól bátorságosan keskenysége miatt. Nyugotról egy
                        tengerszem (havasi vizek által képezett tó) mosá a völgy oldalait; s csak a
                        legjáratosabb szem vehete észre a jobb part szikláin nehány csúcsokat
                        kiállani, alig tenyérnyi terjedésűeket némely helyt, míg másutt több
                        lépésnyire kényelmesebb ösvényt igértek, de a legvakmerőbb ember is
                        borzadott volna, a tetszőleg mély tó felett ily veszedelmes úton áthágni,
                        hol a legkisebb félrelépés vagy sikamlás elkerülhetetlen halállal
                        fenyegetett. Alsó szélén a tengerszem egy patakba folyt ki, mely a meredek
                        sziklákon vízomlássá változott, miután a bérczek között mint egy félórányi
                        távolságra folyván, egy fürészmalmot hajtott. Ennek kevés lakóit kivévén,
                        kiknek elvált tartózkodásuk miatt a haramiák barátságát keresni kellett,
                        mértföldnyire a völgytől nem vala emberi lak.</p>
				<p>Mindezen okok kedves helylyé tevék a völgyet Pintye Gregor s csapatja előtt.
                        A három már megérkezetthez lassankint többek is érkeztek, s nem soká mind
                        kényökre hevertek a puha pázsitra terített gubákon, az üldözésben fáradt
                        tagjaikat pihentetve, kapitányokat és két vagy három kisérőit kivévén; addig
                        is Kosztán, ki közöttök alvezéri hivatalt viselni látszott, őröket rendele
                        körül a sziklák csúcsaira, kora jelt adni minden veszélyről, s netalán
                        akadandó zsákmányról. Már több kulacs a fűbe vetve mutatá, hogy tartalma
                        szomjú torkokba folyt, s a kovákból kiütött szikrák, melyek a lombok
                        sötétében lidérczekként szökdöstek, míg a könnyebb felgyúlás végett a kő és
                        ujjak között csóvált taplótűz kigyóként tetszék rajta átrepülni, sűrű
                        dohányzást jóslának; midőn egy őr jelenté Pintye Gregor közeledését.</p>
				<p>- Itt vagytok-e mind? - Kezdé a haramia még a szikla magosán.</p>
				<p>- Itt, uram! - Felele az őr.</p>
				<p>A haramiák hallván vezérök szavát, hirtelen fölugrának, és inkább félelem,
                        mint tisztelet által zabolázott zsibongó örömmel tódultak elejébe. Ő még
                        három kisérővel jött, kik a szétoszláskor mellette maradtak. Szótalan veté
                        magát gubájára, s egy az ágakon áttörő holdsugár épen arczáját világítá;
                        boszús vala tekintete, s majdnem megvetéssel határos elégedetlenséget
                        fejezének társaira vetett pillanatai, mi rájok varázserővel hatott, mert
                        néma lett egyszerre a csoport, és csak halkan és titokban mert a kulacshoz
                        nyúlni itt-ott egy szomjasabb, s az előbb sűrű karikákban tekergő
                        dohányfüstöt csak ritkán eresztgeték.</p>
				<p>Csupán egy tett kivételt a köznyugalomból, nem oly magas talán, mint sokan
                        társai közül, hanem tömöttebb alakú; arcza és lángoló fekete szemei
                        elevenségével mindnyájokat fölülhaladó, bár ellenben vonásai inkább jó
                        szívet s bátortalanságot, mint élte módjához illő vadságot mutattak, és
                        senki sem lett volna hajlandó őt haramiának vélni, ha szorosabb vizsgálat
                        egy félénk ravaszság jeleire nem akadhatott volna arczain, melynek
                        homályszíne és keleti idoma czigánynak lenni árulá el a tulajdonost. Ez, a
                        mint mondók, kivétel a közcsendben, olyképen, mint egy középkori zsarnok
                        haragja előtt az egy udvari bolond mert vidám lenni. Ugyanis két pipát véve
                        elő tarisznyájából, megtölté, s az égő taplót reájok tévén, a fényesebbet
                        urának nyújtá. Ez előbbi vad komorságával fogadta el, és lassan ámbár, de
                        sűrű s vastag tömegekben bocsájtá a füstöt. Ezen első hivatalát teljesítvén,
                        a másodikhoz fordult, s a legöblösebb kulacsot, mely bornyúbőrbe takart, és
                        ezüst czifrázattal fénylő vala, e szavakkal Pintyének nyújtá:</p>
				<p>- Mosd el uram a tekintetes vármegye átkát e kulacs vérével, míg azt a mai
                        fekete kopóéval nem teheted, kit addig is áldjon meg az isten egynehány
                        tüzes mennykővel!</p>
				<p>- Czigány! - Riaszta reá Pintye Gregor félig fölemelkedve, s az elfogadott
                        kulacsot a nélkül, hogy innék, kezében tartá, s a hangján, de főleg
                        tekintetében uralkodó rettenet összereszketteték a faluvégek koromszemű
                        gyermekét, mindazonáltal e nemzetnél a bátorság hiányát szemtelenség
                        pótolja, s ez készteté a megijedt czigányt új tréfával kedvezővé tenni ura
                        válaszát.</p>
				<p>- Igyál uram! - Kezdé ismét. - Vagy torkodra forrt a mai üldözés, és
                        összehúzta gégédet?</p>
				<p>Mérgesen tekinte reá a kapitány, de nem szólott. Nemsokára ajkaihoz emelé a
                        kulacsot, s a hosszú idő, melyen által ez ott maradt, nem csekély képzetet
                        gerjeszthete ivó tehetségéről; mert ezen ma még haramiái is elbámultak. Alig
                        tevé azonban a boredényt félre, s már a terhétől nagyrészt megkönnyebbültet
                        magasan tartá a czigány, kiáltva:</p>
				<p>- Sokáig éljen az avasi király! hozzon az isten elébe erős erszényeket, s
                        utána gyenge üldözőket, s a vármegye magasztalja föl azt, ki velem nem
                        iszik!</p>
				<p>- Megállj, czigány! - Kiáltá Pintye Gregor a legvadabb harag hangján, -
                        büntetésül csevegésedért, ha reggelig csak a kulacsra mersz is tekinteni,
                        holnap csap helyett üttetlek egy borhordóba.</p>
				<p>Remegve támasztá kulacsát egy fához a megrémült czigány, s mint a tyúkól
                        nyilt ajtajától elijesztett róka lopódzék a sűrűbe, alvásba temetni szomját,
                        s a mit ébren izlelni tilos vala, álmodni a teli kulacs édességiről.</p>
				<p>Ezalatt Pintye Gregor gyakran folyamodék a kulacs tartalmához, és mint a
                        történet följegyezte, mindannyiszor hatalmas sóhajtással rezegteté a bokor
                        leveleit czigányunk. - Tüzet! - kiáltá végre a bortól valamennyire
                        vidámabban a kapitány - tüzet! Süssetek és főzzetek! vigadni akarok
                        valamennyi hajdú daczára.</p>
				<p>Egy percz alatt talpon álla az egész csoport, és eloszlának kiki dolga után.
                        Legtöbben száraz fenyőgalyakat szedtek össze s nemsokára magasan lobogott a
                        láng; mások egy rejtett barlangból üstöt és egyéb főzőeszközöket hoztak, s
                        ketten ugyanonnan egy fiatal, már megnyúzott, és bőrébe takart szarvast
                        hoztak elő, s a földre vetett sima deszkákon darabolni kezdék, a földbe vert
                        izmos ágon függött az üst; és nemsokára apróra vagdalt szarvashússal,
                        szalonnával, vöröshagyma-szeletekkel és tépett paprika darabjaival megtelék.
                        Két vagy három haramia hosszú fakanalakkal kavart az üst mérhetetlen
                        öblében; míg sokaknak főgondjok vala a tüzet új galyakkal folyton nevelni;
                        két nyárson a szarvas hatalmas czombjai forogtak, előbb a tűz által
                        halaványodva, később sült színűvé pirulva és barnulva. A lángok magosan
                        csaptak föl, világosítva a közelt, mi a távolabb erdő homályát még mélyebbé
                        és rémesebbé tette, a részint heverő, részint forgolódó haramiák arczait
                        barna pirossággal önté el, a szurkos fenyőfa ropogva s pattogva égett,
                        ezzel a forró hús szürcsölése s a haramiák zaja emelék a látvány
                        különségét. A füst folyvást szélesedő oszlopban szállá föl, míg a magosban
                        lengő széltől megtöretvén, hosszú felleget képzett a fenyők ormain. A
                        sokfélekép csoportozott haramiák, s fákhoz támasztott fegyvereik igen
                        festőivé tevék az egészet. A rablókat vidámítá várandó vacsorájok, melyet az
                        üstnek mindig erősülő illata már közel lenni igért. Maga a kapitány is, bár
                        még szótalan, de tetszőleg olvadó komorsággal nyugvék. Csak az egy czigány
                        volt kizárva ezen örömökből, mint Ádám ősünk a paradicsomból, s oly
                        érzelmekkel tekintgete az üstre, annak szájingerlő szaga orrát megütvén, -
                        milyekkel hajdan a pusztákból kivánkozott Izrael nemzete vissza Egyiptom
                        húsfazokai felé. Végre a kész eledel levéteték, a haramiák helyet foglalának
                        üstjök körül, s a hozzá nem férők fatányérokba meríték részöket. Vízzel telt
                        e szomorú látványon a czigány szája; de hol volt még egy felei közül, kit a
                        szükségben leleményes esze elhagyott volna? Bajnokunk is hamar módra akadt,
                        hogy juttassa magát boszús urának eszébe. Szólani nehéz büntetés alatt
                        tiltva lévén, hegedűjét vette elő, minden valódi czigány elválhatatlan
                        eszközét, s rövid hangoztatás után kezdé a nagyidai keserves nótát zengetni.
                        Pintye Gregor ajkai megvető mosolygásra vonultak, s a barna hangászra nem is
                        tekintve, e szavakkal vigasztalá annak már az illatozó üst felett lebegő
                        lelkét:</p>
				<p>- Kelj föl, moré! s ne czinczogj, mint az éhes egér lyukában, mert hegedűd
                        után még az étel is tánczra kerekednék gyomrunkban. Jösz te, ragadj kanalat
                        a vonó helyett.</p>
				<p>Nem vala szükséges ismételni a parancsot; a hegedű, mintha minden húrai
                        lepattantak volna, egyszerre elnémult, s már a jövő pillanatban Moré kanala
                        teli tányéron kopogott. «Moré» ugyan közös neve a czigány nemzet minden
                        férfitagjainak; de czigányunk, mint felei majd mindenike, semmit sem tudott
                        családja nevéről, sőt, különös szerencsétlenség! még keresztnevét, s a
                        templomot is, hol az anyaszentegyház keblébe fogadtaték, elfelejté, már az
                        sem vala többé világos előtte, melyik büszkélkedjék a három azon tájon
                        uralkodó vallás között, őt nyájába számlálhatni. Így a «Moré» köznevezet
                        tulajdonnevévé vált, de ő túl ily csekélységeken, abban semmi csúfolást sem
                        gyanított. Alig vala elköltve a vacsora, mivel hőseink éhségök épen nem
                        késett, a haramiák egymásután elterültek, s nemsokára mély szuszogás és
                        itt-ott hortyogás árulá a fáradtság és bor által elnyomottakat mély alvásban
                        lenni. Tüzök elalvék; a holdat hegyormok boríták, egyik csillag a másik után
                        tűnt a sötét égről, s már a hajnali szürkület első derűje tört elő, midőn az
                        eddig békén alvó haramiákat a magas úton álló őr jele ébreszté föl; tüstént
                        fegyvert ragadtak, indulván a zaj felé, de ennek okát és következéseit a
                        jövő szakaszban fogjuk elbeszélni.</p>
			</div>
			<div type="chapter">
				<head>
                   HARMADIK SZAKASZ.
                </head>
				<head>
                       Rablás, békülés, szövetség, új tervek. -
                            Igazulása ezen közmondásnak: «zsák megleli foltját». - Egy személy, ki
                            sokszor jelenik meg, de keveset cselekszik.
                    </head>
				<p>Vigyázva mentek a haramiák föl, s a sziklára érvén, látának éjszakról egy
                        utas csapatot közelíteni tíz vagy tizenkét lovasból állhatót, moldvai
                        öltözetben, néhány lépésnyire a szűk-út kezdetétől leszállottak
                        nyergeikből, gyalog vezetni által lovaikat. Ezen pillanatot használák a
                        haramiák, kik eddig a sziklát koszorúzó bokorban rejték magukat, mit a
                        kora szürkület félhomálya igen könnyített, kirohantak tehát a leszállás
                        által megzavart utasokra, egy-kettő védelmet próbált ugyan, de a
                        boldogtalanok élete csak a rablók vérszomja kielégítésére szolgált, a
                        többiek földre vettetvén, megkötöztettek, s lovaikról lerakott holmijokkal
                        együtt vezeték őket az útonállók völgyi rejthelyök mélyébe, mások a lovakat
                        az erdők sötétségébe dugák el. Vad örömmel emelék Pintye Gregor és emberei a
                        nehéz moldovai általvetőket, mert súlyok arany és ezüst tartalmat gyaníttata
                        velök, s az egyik fogolynak öltözete, s rettegésén is áttetsző lomha
                        kevélysége gazdag bojárnak állíták őt. Ruházata ugyan bő, hosszú nyesttel
                        prémezett és bélelt kaftán vala sötétkék szövetből, alatta meggyszín selyem
                        dolmán arany zsinórokkal, bő zöld nadrág és vörös szaffián sarú, aranynyal
                        tűzött övéről a drága pisztolyokat és kardot már leszakaszták megfosztói,
                        testalkata magas és izmos volt, s erős feje vastag vonásokkal, de minden
                        ügyességet és férfikellemet nélkülöze. Valója ugyan semmi jót sem mutatott,
                        de üressége a rosszból sem fejezhete többet ki szándékánál, magát
                        gonoszságokban kitüntetni, ha az ahhoz kivántató lelki erő hiányával nem
                        lett volna. Most kincsei, s talán élete vesztesége miatt a rettegés, máskor
                        szokatlan elevenséget önte el rajta.</p>
				<p>- Hej, uram! - mondá vidáman Pintye Gregor, látván a felnyitott zsákokban
                        aranyat s ezüstöt villámlani, - könnyen nyaktörést okozhatna bérczeink
                        között ily teherrel utazni; azért reménylem, megköszönöd, hogy bátorságodra
                        gondolván, megkönnyítettünk.</p>
				<p>- Ily teher még egy bojárnak sem törte nyakát. - Viszonzá elég bátran a
                        megfosztatott, kiben a fösvénység némikép még a halálos félelmen is
                        diadalmaskodék.</p>
				<p>- Bojár? - Vága belé Pintye Gregor. - Úgy otthon is lesz valamid, hogy ezen
                        arany és ezüst nélkül elélhess.</p>
				<p>- Ember, hallod-e? én Bogdanu Gyurka vagyok, Rakovicza Mihály moldovai
                        vajdának rokona és seregében kapitány; gondold meg, mi jó lehet, ha valakit
                        Magyar- s Erdélyországokból kiugratnak, a Havasalföldön megpihenni. -
                        Igyekezék a moldovai ellenei szívökre beszélni.</p>
				<p>Kételkedve méregeté őt a haramia; de hirtelen felelt: - Ismerem az efféle
                        igéreteket, egy ily zsák arany a tatárok között is szerez nekem
                        menedéket.</p>
				<p>- Jól van tehát; csak legalább annyit hagyj, a mi elég utam folytatására. -
                        Esdeklett Bogdanu.</p>
				<p>- He - egy bojárnak mindenütt van hitele; hiszen a vajda rokona csak nem
                        fogott amúgy vaktában utazni.</p>
				<p>- Lovakat adtam el a császári sereg számára, és marhát. De ha mindentől
                        megfosztasz, Ugocsába kell visszamennem a Szirmayaktól pénzt kérni, mi nagy
                        akadály lenne utamban.</p>
				<p>- Csak csapold meg őket, hah, még most örvendek, hogy e csapással nekik is
                        egy kis alkalmatlanságot okozhattam.</p>
				<p>- Miért? - Kérdé a bojár.</p>
				<p>- Nagy számvetésem van tekintetes uraimékkal, régi rovás, de annál drágább az
                        ára.</p>
				<p>- Hallod-e, barátom? - Mondá Bogdanu, hangját és viseletét hirtelen olyanná
                        változtatva, mintha egy okos ötlet villámlanék fejébe, ezen állapot annál
                        föltetszőbb vala a moldovai testőrkapitányon, mert lelkének ily erőszakos
                        megrázásában igen ritkán sinlődött. - Ha boszút forralsz a Szirmayak ellen,
                        kössünk szövetséget, te könnyebben juthatsz czélodhoz, s az én szándékom is
                        teljesülhet, a miért hálámra mindig számot tarthatsz.</p>
				<p>- Úgy, ha bőrzsákaidat visszaadom.</p>
				<p>- Tartsd meg azt, sőt még többet is igérek, ha segedelmet nyújtasz s az
                        sikerül.</p>
				<p>- Előbb Szirmayt mondád egyetlen ismerősödnek, kitől segítséget várhatsz, s
                        most így törekedel megrontására, ez moldovai kereszténység. - Szóla Pintye
                        Gregor nevekedő bámulással.</p>
				<p>- Hallgass meg s azután itélj. - Erre következőképen magyarázá magát a bojár:
                        - A meghalt Szirmay György egy leányt hagyott maga után, neve Ilona.</p>
				<p>- Tudom, tudom, csak tovább! - mondá boszúsan a haramiafő.</p>
				<p>- Ez most ángyával együtt István bátyjánál tartózkodik, ott megismerkedtem
                        vele, belé szerettem, feleségül kértem, büszke rokonai nem adták, és üres
                        kosárral küldöttek haza.</p>
				<p>- Mink pedig üres erszénynyel. - Jegyzé meg More.</p>
				<p>- A többit értem. - Vága beszédébe Pintye Gregor. - Ragadjam el számodra a
                        kisasszonyt, s te eget igérsz s kötéllel huzatsz feléje, ha hölgyed lesz a
                        leány.</p>
				<p>- Ötszáz körmöczi a díjad, kész vagyok érte mindennel kezeskedni.</p>
				<p>- Nem pénzed, a mi ajánlatod elfogadására ingerel, szép alkalom boszúmat
                        önteni a kevély nemzetségre. - Jól van - ide kezed - áll az alku.</p>
				<p>- Reményled, hogy boldogul szándékunk? - Kérdé Bogdanu.</p>
				<p>- Bízd azt reám, de ötszáz arany nekem s ugyanannyi társaimnak, és
                        holdújuláskor Jászvásáron lakodalmad lesz.</p>
				<p>Kevéssé habozott a kapitány reá állani az új áldozatra; de a szerelem
                        mindenhatósága itt is diadalmasnak mutatá magát, reá álla, nem igen lehetett
                        azonban annyi veszteség után bőkezűségén csudálkozni, mert az elrabolt pénz
                        a vajdáé volt, magáét már előre küldé az erdélyi császári sereghez vitetett
                        pénzzel. Most az érdemes új czimborák tanácskozni kezdének szándékok
                        kivitele felől. A moldovaiak Pintye Gregor parancsára föloldoztatván,
                        szabadon jártak, sőt a haramiák reggelieket is megoszták velök, míg
                        kapitányok Bogdanu Gyurkával tanakodék.</p>
				<p>- Ezen napokban nagy vadászat lesz Huszt vidékén, ott megjelenik a
                        Szirmay-család is, menj hozzájok, beszéld el, mint raboltalak ki, ebben
                        hazudni nem fogsz, engem embereimmel együtt majd ott találsz, ismerem én az
                        efféle mulatságokat, mert Pintye Gregor, bár nem híják is, meg szokott
                        rajtok jelenni. Az erdő szélén hely készíttetik az asszonyok számára, s ezek
                        kevés ügyetlen férfiakkal maradnak ott; te azért bizvást kövesd a
                        vadászokat, de igyekezz, mennyire lehet, hátra maradni, s közel az
                        asszonyokhoz embereiddel együtt, én a szépekre ütök, te védelmökre rohansz,
                        de természetesen már késő lesz, kergetni fogsz engemet, de az utat
                        eltéveszted, s nyomomat veszted, mához egy hétre pedig minekelőtte a nap e
                        tengerszem tükrébe kacsint, jelenj meg ezen völgyben az ezer körmöczivel, s
                        tied Ilka kisasszony. Ha pedig első tervünk, várakozásom ellen nem
                        foganulna, én bányász-öltözetben a nagybányai vendégek között leszek, így
                        majd ott is bátran szólhatunk.</p>
				<p>- Minden jó! - Viszonzá félig örvendve, félig búsan a bojár. - De hol vegyek
                        én szegény kirabolt ember ily rövid idő alatt ezer aranyat?</p>
				<p>- Nagybányán tartózkodik egy gazdag moldovai kereskedő. - Felelé a minden
                        bajon segíteni tudó haramia. - Az vajdája rokonának örömest fog ezer aranyat
                        kölcsönözni, ha meglátogatod a vadászat után. Most indulj, mert én tovább
                        nem maradhatok. - A haramiák eltakaríták holmijukat, vissza adák Bogdanu
                        lovait, sőt Gregor kevés pénzt is nyújta neki, s külön utakon ment a két
                        felekezet, a moldovaiak vissza Mármaros felé, a haramiák nyugotra.</p>
			</div>
			<div type="chapter">
				<head>
         NEGYEDIK SZAKASZ.
                </head>
				<head>
                       Melyben a fő személyek jelennek meg. - Vadászat,
                            véletlen baj, melyből nagy szerencsétlenség származik.
                    </head>
				<p>Közel Huszt mezővárosához, hol a fehér és fekete Tisza, itt még csak hegyi
                        patakok, összefolyván, hazánk legnagyobb honi folyamát alkotják, vonult a
                        köves úton egy számos vegyes csapat, urak, szolgák és parasztokból álló,
                        utánok három hintóban asszonyok és leányok ültek, több szekér pedig eleséget
                        vitt a társaság után, melynek készületéből kivehető vala, hogy vadászatra
                        szándékozik. Alig haladtak azonban félórányira, s már kénytelenek voltak
                        lovakat és kocsikat elhagyni; mert az eddig meglehetősen tágas út most egy,
                        az erdő ritkulásai után tekergő keskeny ösvénynyé vált. A hely, hol
                        leszállának, óriási magasságú fákkal koszorúzott kör vala, melynek közepét
                        négy hatalmas tölgy díszesíté, ezeknek alsóbb ágaik levagdaltattak, a
                        felsőbbek pedig hosszú, itt-ott fatámasztékokon nyugvó rudakkal egybekötve,
                        és zöld galyakkal sűrűn fedetve, oszlopul szolgáltak egy tágas
                        levélszinnek, mely hűvös kebelében vala fogadandó víg ebéddel a vadászatról
                        fáradtan visszatérőket; közel hozzá egy kövekből rakott tűzhelyen már
                        magasra csaptak a lángok, s lomha inasok és kövér szakácsnék
                        előkészületekkel foglalatoskodtak a következő dologra. Az asszonyoknak itt
                        kelle volna maradni mindazokkal, kik a vadászatban közvetlen részt nem
                        vesznek; ez vala tehát a bojárnak czinkosa által Szirmay Ilona elrabolására
                        kijelelt vidék. Már búcsúztak az elválók, midőn két sugár leányalak kérő
                        arczczal fordult egy már őszbe vegyült, de még erős és felette tisztes
                        tekintetű öreghez. A két szép esedezőné Mária volt és Ilka, Szirmay György
                        leányai; egy rövid pillanat már testvéreknek ismerteté őket, oly nagy vala
                        termetek s vonásaik hasonlósága, bár az öregebb fekete szemében inkább alvó,
                        mint égő szende tűz, s a képén lebegő lágy nyugalom szelid s komoly
                        ábrándozásra mutattak, míg Ilka, az ifjabb, sötét szemében az éjszaka
                        lángolni látszék, s pajzán mosoly uralkodott piros ajkain, s szünetlen
                        változó arczulatja s tekintete csintalan elevenséget árulának el. Az
                        öregebb így szólítá meg Szirmay Istvánt, mert ő vala a tisztes öreg:</p>
				<p>- Bácsi, vigyen el minket is a vadászatra.</p>
				<p>- Édes gyermekeim! mit fog mondani anyátok?</p>
				<p>- Ő sem ellenzi. - Mondá nagy sebességgel Ilka, s anyjához fordult, jobb
                        karját annak nyakára tévén. - Ugy-e, édes anyám, te megengeded.</p>
				<p>- Mit akartok, gyermekek! - Felelé ijedten az anya, - ott annyi lövés között,
                        mily könnyen eshetnék baj.</p>
				<p>- Vigyázunk magunkra. - Szóla a két leány.</p>
				<p>- S Ilkára majd vigyáz Boldizsár öcsém, - mondá az öreg Szirmay, s Ilka vérré
                        pirultan süté le szemeit, - de Marimat magam fogom megőrzeni. Ereszd el
                        őket, édes hugom. - Folyamodék ő is anyjukhoz.</p>
				<p>- Isten tudja! de én bajtól félek. - Hangzék habozva Szirmayné felelete.</p>
				<p>- Ne félj semmit, édes anyánk, csak most az egyszer - s az egész társaság
                        kére a leányokkal, míg a jó anya aggodalma ellenére is igent mondá, látván,
                        hogy csak Bogdanu Gyurka (olvasóink előtt tudva lévő okokból) fogja
                        pártját. Vígan indulának a vadászok szép társnéikkal, csak Bogdanu Gyurka
                        maradozott hátra embereivel, aggódva keresvén szemei a bányász-alakba bújt
                        haramiát; nem soká várakozék, midőn egy csapat hajtó parasztok vonulának
                        előtte, s köztük ismerős képekre lelt. E csoportból fejté ki magát Pintye
                        Gregor hosszú testalkata, a bányászruha és egyéb változatok által majdnem
                        ismeretlenné tétetve, azok előtt is, kiknek őt látni gyakor alkalmok
                        volt.</p>
				<p>- Uram! - Mondá tetszőleg mély tisztelet jeleivel a bojárnak. - Szándékunk
                        füstbe ment, de ne essél kétségbe; látod azon sudár úrfit, ki Ilkát vezeti?
                        az Szodoray Boldizsár, kedvesed szeretője; a fiú mindig a legszélsőbb,
                        legveszedelmesebb helyet szokta választani a vadászaton, a leány tőle el nem
                        marad, én czimboráimmal körüle fogok hajtani, s ne aggódjál, hogy a tüzes
                        ifjút félre ne csaljam, mialatt bajtársaim a leánykát elragadják. Azért a
                        mellettök lévő állást foglald el, s vigyázz, a második hajtás alatt nőt
                        rabolok neked, szépet, milyen még nem volt moldovai bojárnak. - Ezzel jobbra
                        fordult Pintye Gregor a többi hajtók után, és Bogdanu ment a vett utasítást
                        követni. Az első hajtás baj nélkül folyt el, s a második mélyebben az
                        erdőben magas bérczek tövénél kezdődött. Jobbról a szélső pontot Szodoray
                        foglalá, alig ötven lépésnyire tőle Bogdanu állott, ezután Szirmay egy öreg
                        barátjával. A bojár történetből egy szikladarab előtt vette állását,
                        Szirmay hugait ezen kőre ülteté, hogy magas ülőhelyeken mind a netalán
                        elrohanó vadak, mind az alacsonyabbra irányzott lövések előtt bátorságban
                        legyenek, annál inkább, mert ezen ponton a leányokat nemcsak ő, de Boldizsár
                        is szemmel tarthaták. A többi vadászok egy hosszú vonalban terjedtek el, és
                        szembe velök a hajtók nagy távolságnyira, fejszék, villák s dorongokkal
                        fegyverkezve ijesztek föl a sűrűbe rejtező vadakat, harsány kurjongással
                        kergetve őket a halált osztogató csöveknek elejibe. Sűrű puskaropogás a
                        lövészek bal szárnyára vonta a figyelmet, s a tüzes Szodoray már
                        nyughatatlanul tekintgete arra, midőn jobbra tőle egyenesen a vadászok
                        vonalában egy szarvas hatalmas fejdísze emelkedék föl a sűrűből, melyhez
                        nagyságra hasonlót még Boldizsár nem látott. Nem állhata ellent vágyának a
                        királyi vadat elejteni, de leshelyéből a bokor sűrűsége miatt rá lőni nem
                        lehetvén, közelített a, min eléggé bámult, az egész vadászi zaj daczára is
                        csendesen s kényelmesen mozgó szarv felé, melynek tulajdonosa kedvére
                        látszatott legelni; már legjobb lövéstávolságban volt üldözőjétől, midőn a
                        bokrok között hirtelen eltűnt. Ezen sebességből itélve a szarvas vagy
                        lefeküdt, vagy valamely földkonyulatba leereszkedék. Tanakodva álla itt egy
                        darabig Szodoray, bele nyomuljon-e a már itt igen sűrű cserébe, melynek
                        csergése az állatot időnek előtte fölijesztené, vagy előbbi helyére
                        visszatérjen, s az utolsóra határozá magát, remélvén, hogy az üldözött
                        előbb-utóbb kezébe kerül a vadászat folytában, midőn egy harsány beható
                        asszonyi sikoltás csapott fülébe. A két testvérnek, mint külsejök, úgy
                        hangjok is igen hasonló vala, s annál inkább sietett Boldizsár, mert nem
                        tudá, melyiket fenyegeté veszedelem. Az első kiáltásra több következék, s
                        egynéhány puska s férfihangok durranának belé. Kilépvén a csalitból, a fenn
                        említett szikla mellett húsz vagy harmincz embert látott küzdeni. Először is
                        Szirmay István tűnt szemébe, egy oláh pór-öltözetű emberrel birkózva, kitől
                        is rövid küzdés után a földre csapaték; Szodoray méltó haragra lobbanva
                        ragadá puskáját, s a vakmerő pórnak irányozá: ez észre vevé a veszélyt, s
                        hosszában a földre veté magát épen, midőn Boldizsár csövét elsüté, s a
                        rablónak szánt golyó Szirmay Mária szívét találá, kit ennek háta mögött
                        tartott ölében egy haramia; mert ki nem gyanítaná olvasóink közül, hogy a
                        támadók Pintye Gregor s emberei voltak. Kivont karddal vága közibök
                        Boldizsár, s az első, ki útját gátolá, halva dűlt el; de csak most vevé
                        észre, mily egyenetlen tusába bocsátkozék, mert a haramiák ellen, egy-kettőt
                        kivévén, csak Bogdanu s emberei harczoltak, s ezek is már futásnak eredtek,
                        mire a haramiák is nagy sebesen vissza vonták magokat, s midőn az ösvénybe
                        kanyarodtak, melyen az erdő áttörhetetlen sűrűsége miatt egy darabig futni
                        kénytelenek valának, úgy rémlék Szodoraynak, mintha egyikök ölében Ilkáját
                        látta volna elragadtatni, és magát s minden veszedelmet felejtve rohant a
                        rablók után, kik egész élte boldogságát vitték magokkal.</p>
				<p>A többi vadászok ezen csak kevés perczekig tartó zajt eleinte, mint efféle
                        mulatságokban nem ritka lármát megveték, csak későbben sejtvén veszedelmet,
                        mire távolabb állásaikról a csatatérhez érkeztek, a haramiák szép
                        zsákmányukkal már jól elhaladtak s a messze üldöző lövészektől, az
                        elragadott leány és megmentésére törekvő kedvese kora segedelmet nem
                        várhattak.</p>
			</div>
			<div type="chapter">
				<head>
                ÖTÖDIK SZAKASZ.
                </head>
				<head>
                       Melyben az előbbi baj még nagyobbá lehetne, ha
                            segítség nem érkeznék. - Egy új személy, ki keveset tesz, de a helyett
                            sokat beszél. - Tudósítás új szerencsétlenség felől.
                    </head>
				<p>Már a rablók azon helyhez értek, hol a fák ritkulása miatt lehetséges volt az
                        erdő belsejébe eloszlaniok, s honnan minden üldözésnek daczoltak volna,
                        midőn az ösvény ellenkező részén egy sűrű bokor mellől emberek jöttek elő,
                        az első Szodoray segítség kiáltásaira tüstént kardot rántott, de minekelőtte
                        hasznát vehette volna, már a földre terült Pintye Gregor izmos jobbja alatt,
                        de esésben ennek lábát megragadta s míg a baljában félholtan fekvő Szirmay
                        Ilona által terhelt haramia magát ezen bilincsekből szabadítani igyekezett,
                        erősebb karok ránták ki szép zsákmányát öléből, Pintye Gregor föltekinte s
                        rettenetes ellensége Karácson Tivadar állt előtte vármegyei hajdúkkal.</p>
				<p>- A fekete kopó! - kiáltá egy czimbora s ijedve futottak a többiek az erdőbe;
                        közrémülésöket látván vezérök, nem tartá tanácsosnak egyedül megállani a
                        sarat s példájokat követé, épen midőn Tivadar a megmentett leányt egy
                        hajdúnak adván, ellene emelé kardját. Gregor könnyebb menekedése végett
                        hátra lökött két maga előtt álló rablót, ezek Karácsonra dűltek, ki őket egy
                        sújtással a földre teríté. A hajdúk üldözőbe vevék a haramiákat, de nem soká
                        minden siker nélkül tértek vissza, az erdő homályában elvesztvén minden
                        nyomot. Szodoray és utána a vadászok is elérkeztek, az első forrón szorítá
                        karjai közé ismét eszmélni kezdő kedvesét s a pázsitra ülteté, hol ez
                        ijedtségéből kigyógyult.</p>
				<p>Forduljunk most azon bajnokhoz, kinek kardja oly bátran és nagy tetteket
                        igérőn hagyta el hüvelyét és mégis a kegyetlen sors egy máramarosi zsivány
                        képében vérszomja kielégítése nélkül porba sújtá az éles aczélt urával
                        együtt. Most fölemelkedék nem legpuhább fekvéséből s mérges körülnézés
                        között bal lábát félölnyire a jobb elibe és balkezét csipejébe tevé,
                        jobbjával kardját a földbe döfé, orra a homlok felé emelkedett, míg ennek
                        bőre redőkben vonult le a szaguló érzék lakja felé; háromszor nyilt ajaka,
                        de ugyan annyiszor nyomá a harag vissza hangjait, míg végre az indulat e
                        szavakban tört utat magának: - Barbaroza pogányhalál. Hol van a gazember, ki
                        egy dragonyos kapitányt s a római szent birodalom lovagját a földre merte
                        teríteni? Akasztassátok föl tüstént, mert kardomra oly pórvér nem méltó s
                        azért is nem döftem keresztül.</p>
				<p>Még csak most vonta az idegen mindnyájok figyelmét magára, ő egy magas kövér
                        ember volt, élte közép szakaszában, hízott arczán, mely alatt csak alig
                        pislogtak ki világoskék szemei és tetemes orrán a magyar bortövek minden
                        nemei pirosan bimbóztak hosszan lefüggő szőke hajának árnyai alatt,
                        vonásainak katonai rettenetességet kivánt adni, de inkább hasonlíta egy
                        iszákos iskolamesterhez, ki nyírvesszővel a kezében rémíti tanítványait.
                        Testét meggyszín posztó kabát fedezte térdig leérve, hol az iszonyú
                        lovagcsizmákat tőszomszédságban köszönté. Fején egy széles karamú hegyes
                        kalap czifra tollakkal ékeskedék, védelmére mell- és hátvas és azon súlyos
                        egyenes kosármarkolatú kard szolgált, melyet oly sikeretlenül vont elő
                        hüvelyéből.</p>
				<p>- S kit kell sajnálnunk ezen szerencsétlenségért? - kérdé egy derék férfiú,
                        ki előtt a többiek tisztelettel tértek ki. - Ha tudakoznom szabad - s alig
                        bírta nevetését elnyomni a réz orrú bajnokon.</p>
				<p>- Én Donnerbaumsbergi Türkenfrasz Gottlieb Konrad Friderik vagyok, a római
                        szent birodalom lovagja és több hatalmas potentátok ármádájában dragonyos
                        kapitány - felelé a vitéz.</p>
				<p>- Örvendünk egy ilyen érdemes férfi jelenlétén. - Mondá az előbbi
                        kérdező.</p>
				<p>- Nincs miért, sőt ijedni fogtok, meghallván jövetelem okát; - vága belé a
                        dragonyos.</p>
				<p>- S mi lehetne oly rémületes?</p>
				<p>Bedugta kardját a kapitány, jobb lába mellé húzván a balt és balkezét a
                        markolatra, jobbját övébe tévén, mérges tekintetét fontos hivatalossá
                        változtatá és ünnepélyes hangon tudakozódék.</p>
				<p>- Én Szatmár és Máramaros vármegyék alispánjait keresem; az úton hallám meg,
                        hogy ők a vadászattal delectálják magokat, és én ide fordultam.</p>
				<p>Kivála a vadászcsapatból négy férfiú s az első, fentebbi kérdezőnk magát és
                        társait mutatá be a kapitánynak, mint a keresett személyeket.</p>
				<p>- Én Steinville generálistól jövök Transilvániából egy lamentábilis
                        nunciummal: a krimiai tatárok számtalan sereggel Besztercze vidékére
                        rontottak s az egész regiot depopulálják; a generális, bár a commandója
                        alatt lévő hat regementnek vitézi valorát ismeri, kénytelen a sokaság előtt
                        positióit odahagyni és bátorságosabb localitásba retirálni.</p>
				<p>- Én oda hagyván Hollandiát, hol utoljára a magas akaró Generális-statusok
                        ármádájában voltam dragonyos kapitány, Steinville trupjai közé szándékoztam
                        állani, kivánván tapasztalni a császári servitiumot is, de bár mind a két
                        Indiában harczoltam, még sem fogadtak be, azért tehát Russiába igyekszem
                        Péter czár szolgálatába; de meghallván, mily occasio mutatkozik itten,
                        kegyelmeteknek ajánlom magamat minden retiráda eligazítására.</p>
				<p>- Hat ezreddel! - kiálta fel Bagosy László szatmári első alispán. - Hat ezred
                        rendes katonasággal megfutamodni egy tatár csorda előtt.</p>
				<p>- Nem megfutamodni - szóla hirtelen Türkenfrasz félig boszúsan. - Ezt csak az
                        in arte bellica, a taktikában és strategiában ignorans emberek mondhatják:
                        más a hadi reglamán szerint retirálni, más disorganisálva és confusióban
                        futásnak eredni; az első mindig dicsőséges, már a pogány görögöknél híres
                        lett általa Xenophon generális, ki Babiloniából haza Graeciába több száz
                        mértföldnyi retirádát tett a legszorosabb ordre de batailleban, a nagy
                        Montecuculi Rajnald mindig retirált a törökök előtt, s mégis mint híres
                        vezér halt meg, a legnagyobb generalissimusok retiráltak, mert minden
                        generálisnak retirádát praescribál a taktika, ha ellenségeivel számra
                        legalább is nem egyenlő; - atqui a tatárok tizenkétezeren vannak, mi csak
                        hatezren és azért in pleno consilio bellico determináltatott a retiráda.</p>
				<p>- Gyáva ember hozta ezen szabályt, nem volt annak sem lelke, sem hazája.
                        Hunyady, Kinizsy, Bátory százezerekre rohantak ötször-hatszor kisebb
                        seregekkel s diadalmaskodtak, de retiráda nem volt táborukban. - Mondá
                        melegen és az égnek tekintvén Bagosy, mintha a gyáva érzetű katonát
                        tekintetre méltónak sem tartaná. Türkenfrasz bölcs mosolygással majdnem
                        füléig húzta ajkait.</p>
				<p>- Ti magyarok csak mindig atakirozásról álmodoztok s mint szoros ordre de
                        batailleban csatázni, úgy regulamentum szerint retirálni sem tudtok, ezt
                        már több tapasztalt katonáktól hallottam; szerettem volna látni Hunyadytok
                        batáliáit, mily victoriák lehettek azok egészen contra artem bellicam -
                        mondá a kapitány s folytatá mosolygását mintegy maga örvendve
                        bölcseségén.</p>
				<p>- De győzedelmek voltak, s dicsőbbek, mint a német és olasz tábornokok
                        egészen juxta artem bellicam elvesztett csatái. Azonban térjünk dolgunkhoz,
                        - mely utat vettek a tatárok?</p>
				<p>- Mint mondám Beszterczénél rontottak be, s hihetőleg szándékuk
                        Magyarországban különösen ezen megyékben zsákmányolni, a lakók a legmélyebb
                        erdőkben keresnek refugiomot, részint távol helyekre futnak, hol nagyobb a
                        securitás. Tűzláng illuminálja a pogányok útját, és in vinculis czipelik
                        magok után ezreit az elfogott erdélyieknek. - Vala nem vigasztaló válasza a
                        dragonyosnak.</p>
				<p>- Remélem - folytatá Bagosy, - Steinville, ha már Erdélyt nem védheti, hazánk
                        felé vonja magát, hogy ezt, a bizonyosan felkelendő nemességgel egyesülvén,
                        megmenthesse s a rabló csordától a foglyokat megszabadítsa, a zsákmányt
                        vissza vegye.</p>
				<p>- Insurrectio - ha ha ha! - röhöge a Donnerbaumsbergi lovag - Barbaroza
                        pogányhalál! Insurrectio - már a nagy Montecuculi demonstrálta egy taktikus
                        dissertatioban, mily irregularis és haszontalan katonaság légyen ez; csak
                        hátráltatná a generálist szép retirádájában.</p>
				<p>- Montecuculi egy alacsony gőggel s külföldi gyűlölséggel teljes kaján lelkű
                        ember volt; s azért jaj annak, ki gyalázni meri hazánk századok óta
                        vitézségről híres nemességét, azt nem őrzi meg Montecuculi minden dicsősége
                        a büntetéstől. - E szavakat oly tűzzel s hathatósan dörgé Szodoray
                        Boldizsár, hogy a római szent birodalom lovagja katonai tartását egy
                        pillanatra elveszté, s midőn az ifjú magyar jobbját szablyája felé látá
                        nyúlni, orra s pofája veres halmain hirtelen haloványság sugárzék által.</p>
				<p>- Öcsém, ne vedd rosz néven, a tatárok ülnek már ezen úrnak vérében; - mondá
                        félig engesztelőleg, félig gúnyolón Bagosy Boldizsárnak, részint nem
                        akarván, részint méltónak sem tartván a nagyszájú idegennel perelni, s ehez
                        fordulva folytatá beszédét, - s mit izen még Steinville tábornok?</p>
				<p>Lassanként visszatért Türkenfrasz hivatalos physiognomiája, tapasztalván,
                        hogy védelmezőre akadt. - Steinville generális ő excellentiája recomendálja
                        magát nektek s tanácsolja lakaitokat elhagyni s minden jobbágyaitokkal
                        elhagyatni, eledelt, barmot s minden haszonvehetőt elvinni vagy elirtani és
                        mélyebben az országba vonulni, hogy azáltal a pusztaság kényszerítse az
                        ellenséget retirádára. Ezen üdvös rendelés kivitelét Erdélyben az idő szüke
                        nem engedé; de ti még reá értek, azért fogjatok a destructiohoz, mert az ön
                        kézzel ejtett seb nem fáj úgy, mint az idegentől származott. - Ezen utoljára
                        fölhozott ösztönözésén annyira örvendett Gottlieb Konrad Friderik
                        Türkenfrasz, hogy felejtve Szodoray súlyos szablyája felé nyúló izmos karát,
                        öntetsző mosolylyal szájszegletit ismét füleinek közvetetlen szomszédságába
                        hozá.</p>
				<p>- De mi nem fogunk sem contra, sem juxta artem bellicam szaladni. Senki se
                        mondhassa, hogy Bagosy a kormányára bízott vármegyét gonosz időkben elhagyta
                        légyen, s azért minden erőmet a veszély elhárítására fordítom s e szent
                        czélra vagyonomat és éltemet felajánlom. - Hangos éljen követé a szatmári
                        alispán lelkes beszédét, ki azt, ebből társai hasonló érzelmét kiismervén,
                        így folytatá: - Menjen azért kapitány úr, a hová tetszik s mondja meg, hogy
                        itt lelkes magyar nemesekre talált, kik készebbek minden taktika nélkül is
                        az ellenséget megverni vagy bátor csatában elesni, mint hazájokat bár sokkal
                        számosabb ellenség előtt is csúfosan oda hagyni.</p>
				<p>A nem reménylett merész elhatározás szinte bámulással tölté lovagunk lelkét s
                        talán nem épen éles elméje is észrevéteté, mily kevés hatást tehessen ilyen
                        emberek előtt kényszerített katonai rettenetessége, vagy csak történetből
                        esett-e, de elég az hozzá, következő szavait már sokkal lágyabb hangon ejté
                        s előbb daczosan felvetett feje meglehetősen lehajolt.</p>
				<p>- Én tovább nem mehetek, mert már gróf Károlyi Sándornak is ajánlottam
                        szolgálatomat és így militaris parolám kényszerít maradni és titeket
                        mindenben tanácsommal segíteni.</p>
				<p>- Ezen okból szívesen megtartunk, ámbár mi magunkra hagyatva magunk módja
                        szerint harczolunk s csak szívünk sugallása lesz vezérünk, ezt pedig nincs
                        szándékunkban egy idétlen taktikával akadályoztatni.</p>
				<p>- De mégis - kezdé Türkenfrasz, talán a retirádáról egy taktikai leczkét
                        adandó, ha Bagosy hirtelen félbe nem szakasztja beszédét. - Máskor szívesen
                        fogom hallani az úr észrevételeit, de most társaimmal együtt rendelést kell
                        tennünk a védelem előkészületeire. - Rögtön meghatározák a két vármegye
                        alispánjai, a szatmári főispántól gróf Károlyi Sándortól is mindenről
                        tudósíttatván egy levélben, melyet Karácson Tivadar hozott, a nemességet
                        Nagybányára és Szigetre a fölfegyverkeztetés végett összehíni, midőn ezen
                        hazafiúi törekvésökben egy új szerencsétlenség zavará meg őket.</p>
			</div>
			<div type="chapter">
				<head>
                 HATODIK SZAKASZ.
                </head>
				<head>
                       Nagy bú s ennek következései. - A szerelem, ha
                            neheztel is, könnyen megbocsát.
                    </head>
				<p>Két szolga egy leány holttestét hozta az előbbi vadászat helye felől, s egy
                        harmadik vállára támaszkodva az öreg Szirmay István közeledett, sűrűn ömölve
                        könyei borult szemeiből; az első pillanatban mindnyájan Szirmay Máriát
                        ismerék meg a halottban. Véres ruhája erőszakos kimulásra mutatott, a
                        szomoruság ezen új szerencsétlenség felett, csak az általa gerjesztett
                        bámuláshoz vala fogható. Egy darabig némán nézegeték egymást, míg az öreg
                        Szirmay István félig zokogva e szavakban árasztá ki szívének mély búját.</p>
				<p>- Hol van az a hyenáknál dühösebb haramia, ki ezen ártatlan teremtés liliom
                        virulását meggyilkolta? - Segíts meg, Istenem, erősítsd bűnös lelkemet,
                        nehogy kétségbeessem véghetetlen jóságod felett.</p>
				<p>- Ki a gyilkos? - riada Szodoray a két fogoly rablóra.</p>
				<p>- Azt köztünk ne keresd, - felelé az egyik alig rejthetve vad örömét. - Urfi,
                        te magad gyilkolád meg a kisasszonyt!</p>
				<p>Bámulva s meredten tekintének mindnyájan Szodorayra, kiben a harag minden
                        érzetet elnyomott, mert a nemes ifjú nem képzelheté magát e
                        szerencsétlenség még csak véletlen okának is.</p>
				<p>- Utálatos gazember! ily rémítő hazugsággal akarod befejezni gyalázatos
                        életedet? mondj igazat vagy kínos lészen halálod.</p>
				<p>- Csak csendesen úrfi, én minden szavamat bebizonyíthatom; kérdezd azon öreg
                        urat - s itt Szirmayra mutatott a haramia - ismer-e engemet?</p>
				<p>- Ezen rabló csapott engem a földre. - Mondá Szirmay a zsiványt
                        megtekintve.</p>
				<p>- Ezen rabló - ismételé Boldizsár szavait a csudálkozás miatt hosszúra
                        nyújtva - hiszen az puskám előtt dőlt el.</p>
				<p>- Igen, - de csak golyódat kikerülni, - folytatá a haramia felső ajakát
                        balra, az alsót jobbra rántva. - És fejem felett csapott az ón a kisasszony
                        szívébe, kit épen fogoly társam fosztani szándékozott. - A másik haramia
                        bizonyítá társa állítását s a társaság szánakozását a gyászos áldozat felett
                        annak ártatlan okára is kiterjeszté.</p>
				<p>A már magában is szomorú eset szívszaggatóvá vált, midőn a még mindig félre
                        ülő Ilka testvére halálát megtudván, minden visszatartóztatás ellenére is, a
                        halott felé rohant és reá borulván, könye záporával mosta testéről a véres
                        foltokat, zokogás és mély fájdalma miatt szóba nem foghatva bánata és kínjai
                        nagyságát.</p>
				<p>Szodoray kedvese mellé térdelt, elvonni igyekezvén a kétségbeesettet, ki alig
                        józanulva ön ijedéséből, minden haszon nélkül tevé ki a nehéz küzdés
                        veszedelmeinek lelkét, gyengén átkarolá a lánykát jobbjával, míg baljával
                        annak balját húzta el a testvér sebéről. Ilka nem látszék érzeni és nem
                        hallani imádója súgását, melylyel ez elhagyni kéré a véres tetemet s annál
                        nagyobb búra tetszék fakadni, mennél inkább igyekezék őt kedvese annak
                        tárgyától eltávoztatni. Végre annyiban enyhült belső szorulása, hogy az édes
                        elveszettnek nevét zengheté lélekrepesztő hangon siránkozásai között.
                        Erősebben ismételé igyekezéseit Szodoray s érezhetőbben vonván el kedvesét a
                        holt testtől, egyszersmind füléhez hajla e szavakkal.</p>
				<p>- Édes Ilkám! engedj kéréseimnek, ha szeretett nénéd ártatlan gyilkosát
                        tiszta lelked meg nem utálta. - Az utolsó szavak tőrként csaptak a síró
                        leányka szívébe, fölemelé fejét, melyet a bú örökre nénje tetemére sújtani
                        látszott s az unszoló felé fordítá s bár gyászos vonásaiban leírhatatlan
                        vala a szelidség, mégis egy mennykőcsapás sem rázhatta volna annyira meg
                        Szodoray lelkét, mint azon szemrehányással s a harag egy kimondhatatlan
                        nemével tele pillanat távol minden gyűlölségtől, minden boszúvágytól, melyet
                        a gyászoló szép reá lövelle. Nagy fekete szemei harmatfelhős éjhez
                        hasonlának s belőlök neheztelés sugárzék, milyet az ég mutathat, ha
                        szánakozva és nem büntetőleg tekint a föld hibáira. S épen a haragnak
                        szelidsége zúzta össze a tüzesen érző Boldizsár lelkét, ő, ki a legkitörőbb
                        haragra kész, annál inkább, mert ismeré kedvese elevenségét, - azt férfiú
                        türelemmel fogta volna fel, semmivel sem bírt ezen szende, de szívbeható
                        neheztelés ellen fegyverkezni; kedvesére tekinte, kinek nemcsak szemei
                        könyeztek, nemcsak ajkai vonultak sírásra, de egész valója egy még a halálos
                        búban is édes harmoniával gyászolt. Beszédre látszék törekedni, - talán a
                        szemrehányás szavaira. Szodoray nem tűrheté tovább. - Ilka! - sóhajtá sűrű
                        könyekben engedve utat bánatának - Ilkám! - s kezével takarva arczát,
                        elfordult. - Boldizsár! - suttogá Ilka, hangja a neheztelés és engesztelődés
                        között küszködvén, az ifjú félénken tekinte reá, de egy pillanat egészen
                        elváltoztatá a lányka arczát, bár búja inkább nevekedni, mint enyhülni
                        látszott; mert most érzé, hogy nincsen erejében nem szeretni azt, ki bár
                        ártatlan oka nénje halálának.</p>
				<p>- Ilka! te megbocsátasz. - Sóhajtá Szodoray, látván, hogy a szerelem napja
                        sugárzik által kedvese képén a neheztelés fellegein és elfelejtve minden
                        körüllévőket, egy forró kézcsókolással pecsételé az engesztelődés néma, de
                        tisztán érthető egyezését, s Ilka egy sokat kifejező kézszorítással monda
                        igent, mire azonban inkább szíve titkos sugallása, mint búján kívül minden
                        egyébről megfelejtkezett elméje készteté.</p>
				<p>Néma tanuja volt eddig az egész társaság a szerelmesek bújának, míg Bagosy,
                        ki a lesújtott öreg Szirmayt vigasztalá, elvonta őket félig erőszakkal a
                        holt felől; mert Szodoray a szerelme egére oly komoran vonult felleg miatt,
                        nem láta már egyebet, mint ön szíve üdveinek veszedelmét. Kemény
                        parancsolat adatott a főbbek által mindeneknek a szerencsétlen anya előtt
                        leánya esetéről legkisebbet sem szólani, legkevésbbé pedig annak véletlen
                        okozóját tudtára adni. A halott biztos emberek által más úton Husztra
                        küldetett, s a vadászok szomorún a kettős szerencsétlenség miatt a levélszín
                        felé ballagtak.</p>
			</div>
			<div type="chapter">
				<head>
                  HETEDIK SZAKASZ.
                </head>
				<head>
                      Víg lakoma helyett gyászos tor. - A dragonyos
                            kapitány rendíthetlen lelket mutat s rettenetes pusztítást követ el. -
                            Az anya szenvedései. A szerelmesek bucsúja. Elutazás.
                    </head>
				<p>Alig érkeztek meg vadászaink a levélszín közelébe s már rosszat gyanítón
                        futott elébök Szirmayné, aggodalma még inkább nőtt, midőn csak egyik leányát
                        látá, ezt is kisírt szemekkel, és halaványulva a még reggel oly rózsapiros
                        arczokat.</p>
				<p>- Mi bajod, édes gyermekem? - kérdé leányát.</p>
				<p>- Semmi, édes anyám, már semmi. - Felelé újra kitörő zokogását alig nyomhatva
                        le Ilona.</p>
				<p>- Semmi. - Vága beszédébe Bagosy - Marira egy vadkan rohant s agyara ruhájába
                        akadván, a földre dönté, egy kevéssé meg is vérezte, de nem
                        veszedelmesen.</p>
				<p>- Istenem! hol van ő? talán már meg is halt! - kiáltá Szirmayné.</p>
				<p>- Őt Husztra küldtük, mert a vadászat közelebb vetett a városhoz, mint ezen
                        levélszínhez. - Felelé Bagosy.</p>
				<p>- Föl hát! - Jancsi fogj be, - én tüstént Husztra megyek, az anya ápolja
                        beteg gyermekét. - Siessetek! - Így s még több fölkiáltásokkal fejezé ki a
                        szerencsétlen anya bánatát. Sikeretlen vala minden igyekezet őt
                        lecsillapítani s végtére a férfiak is kénytelenek voltak, szándékában
                        megegyezni; sógora, Szirmay István, ki legjobban tudta magát régi
                        ismeretségénél fogva sógornéja természetéhez alkalmaztatni, követé.
                        Elindultak tehát, s az anya mindig növekedő félelme miatt Ilkát is elvitte,
                        ne hogy felügyelése nélkül maradván, őt is baj érje.</p>
				<p>A többiek a már kész ebédhez ültek, részint azért, hogy a rémült anyát még
                        inkább ne ijeszszék, részint, hogy míg ők az ebéddel foglalatoskodnak, az
                        előre Husztra küldött szolgák minden megkivántatót elkészíthessenek a
                        nemeseket Nagybányára vagy Szigetre vinni.</p>
				<p>Az ebéd másképen esett ki, mint a reggeli vidámság jövendölte, de egészen
                        megegyezőleg a nap boldogtalan híreivel és szerencsétlen viszontagságaival.
                        Majdnem szótalan ültek az asztalnál s az ételek és italok sem
                        dicsekedhettek a legnagyobb kelendőséggel, de az igazság kényszerít
                        megvallanunk, miként Türkenfrasz Gottlieb Konrad Friderik volt hollandi
                        kapitány minden tekintetben dicséretes kivétel volt; mert ő mindig
                        igyekezett, hol jobb, hol bal szomszédjához hajolván a csendet megtörni,
                        majd a szemközt ülőkkel cseréle egynehány szót vagy az egész asztalhoz
                        intézé beszédét, de ezen utolsó esetben épen sikeretlenül, mert egyik a
                        másikra hagyván a feleletet, végre senki sem felelt a lovag nem csekély
                        boszúságára, a mit ő az öblös serlegek nedvével igyekezett lemosni; de
                        nehezen érhette el czélját, mivel az orvosságot az evés végéig folyvást és
                        nagy mennyiségben használta s mégis mindamellett vészt és pusztítást
                        látszott haragjában esküdni a feltálalt ételeknek, mert a mi közelébe
                        hozatott, az csak nagy csonkulással juthatott tovább, kése, kanala és
                        villája oly serény és foganatos mozgásban voltak, mint kardja még
                        alkalmasint egy csatában sem; bátorsága, midőn Szodoray reá ijesztett, a
                        taktika szabályai szerint szívéből hihetőleg gyomrába, mint biztosabb
                        positióba retirált s ott mostan a máramarosi ebéd sültjein tőn pusztítást
                        vitézi haragja, mely eredetileg a kerimi tatárok ellen lett volna
                        irányzandó. Nem akarjuk ugyan bizonyosan állítani ezt vagy kereken
                        kimondani, hogy a nemes lovag minden más lelki és testi tehetségek előtt
                        főleg sokat és jól emésztő gyomorral volt ellátva, nem, mert ezt csak egy
                        ebéd miatt erősíteni, rágalmazásnak magyaráztathatnék, annál inkább, hogy az
                        egykorú krónikák, melyek mégis sokkal csekélyebb tárgyakat följegyeztek s
                        jelen történetünknek forrásul szolgálnak, mélyen hallgatnak
                        Donnerbaumsbergi Türkenfrasz Gottlieb Konrad Friderik, római szent
                        birodalmi lovag és több potentátok seregében volt dragonyos kapitány
                        érdemeiről, meg lehet hosszú s a pogány tatárok miatt nem épen bátorságos
                        utazása ingerlé fel annyira étvágyát; a ki azonban olvasóink és
                        olvasónéink közül a kapitány iránt különös részvéttel viseltetik s a
                        fentebbi tárgyról körülményesebb tudósítást óhajt, azt csak elbeszélésünk
                        további folyamatjára idézhetjük, talán későbbi és többszöri alkalom
                        napvilágra hozza azt, a mi vitézünk első jelenésekor homályba borulva
                        maradt, most még csak azt az egyet akarjuk megjegyezni, hogy Bagosy minden
                        komolysága mellett s az általa tisztelt magyar vendégszeretet ellenére is,
                        el nem titkolhatá ezen máramarosi tiszti társának fülébe súgott
                        észrevételét.</p>
				<p>- Ha kapitányunk a csatamezőn tizedrész annyi pusztítást tesz, mint az
                        asztalnál tőn, megköszönhetjük Steinville tábornoknak küldetését.</p>
				<p>Ebéd után mindnyájan Husztra indultak, hol a szerencsétlen anyát leánya
                        teteme felett találták bújában magánkívül; minden vigasztalás foganatlan
                        volt, s nehezen lehete a kétségbeesettet reá venni, hogy a szeretett
                        testével s még élő leányával haza térjen Ugocsába Fertős-Almásra,
                        elindulására azonban legalább is a következő napot kelle elvárni, mert az
                        első bú hatalma őt mindenre képtelenné tevé. Még nehezebb vala Szirmay
                        Istvánt sógornéja elkisérésére birni, az öreg hazafi jelen akart lenni a
                        haza védelmére czélzó tanácskozásban, s tettlegesen résztvenni minden ide
                        tartozóban, csak miután megigérteték, hogy tudósíttatni fog mindenről és
                        később a készületekben régi tapasztalása, és buzgó hazafisága el nem
                        mellőztetnék, győzött keblében a rokoni szeretet. Még hevesebb, de rövidebb
                        küzdés dúlá Szodoray lelkét, neki ugyan senki sem ajánlá Szirmaynét
                        elkisérni; de annál forróbban unszolá szíve vonzalma, mégis átlátá, mily
                        illetlen lenne elhagyni a komoly foglalatosságot, mely őt a haza védelmére
                        szólítja, s nemesi tartozásának betöltésére, egy lánykát turbékoló
                        galambként követve. Meglesé azonban az első pillanatot, melyben kedvesét
                        egyedül találhatá, hogy tőle nyilván hallhassa az engesztelés szavait, s
                        megbocsátását a véletlenül okozott szerencsétlenség miatt, s búcsút vehessen
                        a veszélylyel fenyegető idők által talán hosszúra nyúló elválás előtt. A
                        leánynak ugyanezen szándéka lehetett, mert alig vette észre kedvesét
                        közelében járni, tüstént elhagyá úgy is sokaktól körülvett anyját, s
                        tetszőleg háborgó indulattal, kétes lépésekkel haladott Boldizsár felé, ez a
                        tágas várbeli szoba másik végén állott magába merülten a falhoz dülve
                        egymásba kulcsolt karokkal, csak néha emelve pillanatát a túl oldalon álló
                        csoportra, melyben kedvese is mulatozott, midőn Ilkát maga felé közeledni
                        látá, mint öröm villanása egy eleven pirosság futá el arczait, mely a
                        leányka arczain visszasugározni látszék, oly hirtelen változék annak is
                        rózsává halovány színe, egymás tekintetébe merülve némulva látszának egy
                        perczig, mig Szodoray Ilka kezét megfogva a csendet felbontá.</p>
				<p>- Imádott Ilkám, zengje most elválásunk előtt, ezüst hangod azt szívembe, a
                        mit már szemeid szende sugarából, édes kézszorításodból olvastam, Isten
                        látja lelkemet, mily kínok szaggatják, de kész vagyok őket tűrni bár
                        ártatlanul, kész minden szemrehányást békével szenvedni, csak pillanatod
                        szelidsége, csak szerelmed enyhítse fájdalmamat.</p>
				<p>- Nem, Boldizsár, ki neheztelne embertársára a kegyetlen sors csapásai miatt,
                        egy pillanatra ugyan - megvallom - fájdalmaim ártatlan szerzőjük ellen
                        gerjesztettek, de csak egy perczig tartott az igazságtalan indulat, egy
                        szó, egy pillanat tőled elég volt azt eloszlatni, s csak azt mutatá, milyen
                        irthatatlan szerelmem, s milyen erősen áll minden szerencsétlenség
                        felett.</p>
				<p>E beszéd közben a szomszéd szobán keresztül egy erkély idomú kis
                        oldaltoronyba értek: a kilátás a magas bérczen fekvő vár ezen fenn részéből
                        messze és nagynemű vala, a zöld völgyet hasítá a már egyesült Tisza, itt még
                        tisztán és világosan folyva kövicses medrében. Huszt mezővárosnak békés
                        telkei alig láthatón a lefüggő szikláktól zajtalan állottak, mert lakóik
                        mezei munkával elfoglalva látszottak izzadni, míg barmaik a városszélen egy
                        alacsony bokrokkal gyéren benőtt mezőn legeltek, minden oldalról bérczek
                        magasabb és magasabbra emelkedve zárák a láthatárt, alul gazdag lombú
                        tölgyek, feljebb fenyűk tavaszi eleven zöldével borítva, magasabban kopár
                        szirtek még vereses zöldben tüntek elő, s a távolabb csúcsokat a nap
                        sugaraiban ezüstként ragyogó hó fedezte. Nem érdeklé a látvány szépsége a
                        szerelmeseket, legalább nem látszék érdekelni, de tagadhatatlan befolyása
                        minden magos szépségű vidéknek az érzékeny kebelre, bármely vihar dúlja,
                        bármely érzelem epeszsze, és bú faggassa is azt, így a szeretők szívének bár
                        tudtok nélkül leggyöngédebb idegeit érinté az egy fenn bájú vidéken a tavasz
                        virányaitól a tél legzordonabb jeléig varázs harmóniában összeolvadt
                        természet szépsége, s édesebben költé a szerelem néma, de szeretőknek oly
                        könnyen érthető beszédét, mely a szemekből, az arcz, az ajkak minden
                        mozdulatiból oly igézőn tud szólani a rokonérzetű kebelhez. Ezen a földi lét
                        talán legboldogabb állapotjában elmerülve állottak ők némán egy darabig.
                        Ilka képéből természetes, pajkos elevenségének majd minden jelei eltüntek,
                        mert a hatalmas érzetek, s mindnyájok leghatalmasbika, a szerelem, az eleven
                        charactereket komolyabbá és mélyebb érzetűvé teszik, mint a természettől
                        komolyokat, ezen változás alkalmasint onnan származhatik, mivel az érzelem
                        forró örömét, vidám lelkök a nékik oly természetes vígság által kijelelni
                        igen csekélynek tartják, s egy tiszta belső öröm, mely nagyságával
                        elcsüggeszti vidám élénkségöket, jő helyébe; míg a komoly elzártabb
                        character, ki kisebb érdekű örvendetes eseteknél élénk nevető örömre fakadni
                        nem fog, ha egy hatalmas édes érzés elragadja, gyakran a legvidámabb örömre
                        szokott lobbanni; ezen állítás, ha mint minden elv és szabály többszöri
                        kivételt szenvedne is, mégis leginkább szerelmesek s főleg szerelmes
                        lánykákon megvalósult. Szodorayn nem vala nevezetes változás észrevehető,
                        mert nem lévén a Mária halálából származott bú által annyira elfogódva,
                        ideje volt ezen jelenetre előre készülni, rajta csak szomoruságán áttündöklő
                        szerelem uralt, s nyugalmasabb állapotja következésében ismét ő volt a
                        beszéd kezdője.</p>
				<p>- Lásd édes Ilkám! e csendes viruló tájban félelem nélkül dolgozó pór népet,
                        nem gyanítja, mi zivatar támad onnan délfelől, földjeit, telkeit, s talán
                        éltét is elpusztítani, ősi és dicső tartozása a magyar nemesnek honát védeni
                        s alattvalóit, kik őt munkájokkal táplálják, minden ellentől oltalmazni,
                        engem ezen szent kötelesség hí a gyilkos tatárok ellen; de ne félj, mert
                        alakod őrangyalként s óvón fog felettem lebegni a csata vérengzése
                        között.</p>
				<p>- S én győzelmet és üdvöt imádkozom le rád a mennyek urától, ki nem lesz
                        kemény tiszta fohászaim iránt.</p>
				<p>- Ha ily lélek, ily ajkakon küld könyörgést az égbe, azt a szerafok
                        szellemhangja adja elébe az örökkévalónak.</p>
				<p>E szavaival lehajla Boldizsár s egy hosszú szende csókkal némítá el piruló
                        kedvesét, s ezen perczben nevét hallá hívólag az oldalszobában zengeni. -
                        Isten veled, kedvesem - sóhajtá, s egy forró ölelésben adott, mulni nem
                        akaró csók vete véget búcsújoknak.</p>
				<p>A férfiak indultak részint Nagybányára, részint Szigetre. Szodoray Bagosyval,
                        s a vitéz Türkenfraszszal az első városba. Türkenfrasz egy vala az akkor
                        számos katonai kalandorok közül, ki több hatalmaknál szolgált; de feszegetni
                        nem akarjuk, mely okokbul mindenünnen elment, ismeretlenek előtt magának
                        gyakran nagyobb czímeket és rangokat is tulajdonított, s a hol hasznát
                        remélheté, ott maradt, azért nem mi mondjuk, hogy ő római szent birodalmi
                        lovag és kapitány volt, hanem ő maga; így hiheti, a ki akarja. Most a
                        császári seregekben akarta szerencséjét próbálni, de Steinville hamar
                        megismerheté az embert, s föl nem vevé, azért igyekezett Muszkaországba,
                        hol Péter minden idegent nyilt karokkal fogadott; de a tatárbeütést
                        meghallván, gondolá, hogy jó lenne Magyarországban egy kis útravalót
                        érdemelni, ez okból szándékozott itt maradni, miben őt a huszti jó ebéd még
                        inkább megerősíté.</p>
			</div>
			<div type="chapter">
				<head>
                   NYOLCZADIK SZAKASZ.
                </head>
				<head>
                       Melyben előadatik, miért maradt légyen Gyurka
                            kapitány Huszton, s ennek nagy tanácskozása.
                    </head>
				<p>Bogdanu Gyurka részint különféle ürügyek alatt, részint a közzavarban ügybe
                        se vétetvén, Huszton maradt; de valódi oka el nem utazásának az volt, hol
                        egyik szolgája által Pintye Gregortól izenetet kapott, Husztot az éjszakának
                        előtte el nem hagyni. Úgy is magát semmi esetben föltalálni nem tudó
                        butasága segédre vágyott, mely őt mély alvásából fölrázván tettre
                        lelkesítené; szerelme minél közelebb jutott annak kecses tárgyához, annál
                        erősebb lőn az elragadtatás, nem sikerült terve még lángzóbbá tette vágyát,
                        és indulatja végre azon vad szenvedélylyé vált, mely durva, elme és mívelés
                        által nem mérséklett characterek tulajdona, ha forró vágyok kielégítésére
                        semmi módot se lelnek, Bogdanu szenvedelme azonban a nevetségnek egy színét
                        is vette föl magára, a mit a bojár meglehetős lelki tompasága okozott. Várva
                        várta tehát Pintye Gregort, kiben már egyszeri csalatása után is, bízni meg
                        nem szünt, mert minél többet tudakozódék, annál többet hallott a haramia
                        rettenetes bátorsága, vagyis inkább vakmerősége felől, mely majd mindig
                        szerencsével párosulván képessé tevé Pintye Gregort a leghihetetlenebb
                        dolgok véghezvitelére; ő már jó idő óta, mint Mármarosnak s a körülfekvő
                        vármegyék- és tartományoknak valódi zsarnoka élt, nem volt ház a
                        legszegényebb zsidó gunyhajától a leggazdagabb földes úr lakásáig, melyben
                        félni nem kellett volna betörését, nem országút, melyen bátorságos lett
                        volna utazni számos kisérettel is, éjjel vagy nappal; az erdő rejtekében,
                        vagy a sík téren; mindenütt és mindenkor lehete borzasztó tetteit hallani és
                        tapasztalni.</p>
				<p>Csapatja már annyira növekedék rablásának boldog foganatja által, hogy két s
                        három részre feloszolva is elég volt több emberekből álló utitársaságot
                        kirabolni. Ily kiterjedésű hatalommal bírt azon ember, kit a moldovai
                        testőrkapitány érdemes czinkosának választott.</p>
				<p>Este unalomból-e vagy más okból, nem tudni, Bogdanu sétálni ment egyik
                        utitársával a vár romladozáshoz inkább, mint épséghez közelítő bástyái
                        alatt, lassan bocsátva a füstöt, de vastagon, hosszú fehér csont-szopókájú
                        pipájából, hideg és néma bámulással tekintve a merész épületet, midőn a
                        várnak fűvel és bokrokkal benőtt árkából egy ruházatja után oláh pór
                        emelkedék ki.</p>
				<p>- Jó estét uram - mondá minden félelem nélkül a kapitánynak. - Örvendek
                        bizodalmadon, hogy izenetemnek engedve megvártál. Remélj minden jót,
                        vetélkedőd Szodoray volt, de Szirmaynét ismerem, ő az egyik leánya
                        véletlen gyilkosának a másikat csak új szerencsétlenség félelme miatt sem
                        adja, azon felül egy cselédjétől kitudtam, hogy Ilka kisasszony, mint főleg
                        most észrevétetett, szerelmes ugyan Szodorayba, de az volt, és igen forrón a
                        meghalt Mária is, az anya ezt szándékozott Szodorayval egybe kötni, miről az
                        ifjú mit sem akart hallani; még Boldizsár úrfi a külföldön utazott, küldé
                        haza anyjának képmását, egy kis tenyérnyi nagyságút, anyja még odalétében
                        meghalt, s a kép Szirmaynéra, mint leginkább szeretett barátnéjára szállt, s
                        most az agyonlövetett Mária keblén elrejtve találtatott. Ezen dolgokat
                        fordítsd hasznodra Szodoray ellen; mert jól meggondolva, neked még is jobb,
                        ha a leányt illendőbb módon nyered el, mint rablás által, s erre, ha minden
                        más sikeretlen marad, még azután is lesz idő.</p>
				<p>Bogdanu egy darabig erőltetni látszaték magát, hogy következtessen valami jót
                        az elbeszéltekből, homloka a fanyaru gondolkozás ránczaiba vonult, szemei
                        alig pislogtak a rájok zsugorodott pillák alól, bal tenyerét a pipaszárral
                        dörzsölte, de végre egy villám átrepül képén, mintha téli éjszakán egy
                        czigány kalyiba ajtaja kinyilik, s hirtelen a benne égő tűznek egy lángja
                        világosítja föl a korom és füst homályosította falakat, keményebben szorítá
                        jobbjába a pipát, s balját homlokára nyomta, mintha meg akarná fogni a jó
                        gondolatot, s egy fontos okos nevetés után, e szavakba foglalta
                        elmeszüleményét. «Értelek, azt mondjam tehát Szirmaynénak, hogy öregebbik
                        leányát szánt szándékkal ölte meg Szodoray, mert az ifjabbikat akarta nőül
                        venni.»</p>
				<p>- Nem, azt nem, azt senki sem hinné oly ember felől, mint Szodoray, máskép és
                        szelidebben kell a dolgot fölfognunk, csak azt beszéld Szirmaynénak, hogy
                        Szodoray titkosan örvend a véletlen szerencsétlenségen, mert ismervén Mária
                        szerelmét, most szabadnak érzi magát ezen általa soha sem viszonozott
                        érzelem akadályától, s annál könnyebben reményli szeretett Ilkája kezét
                        megnyerni. Ez föl fogja lobbantani ellene az anyát, s ha most mindjárt neked
                        nem használna is, ki tudja, mi következései lehetnek későbben, mindenesetre
                        legalább időt nyerünk egy más terv kivitelére.</p>
				<p>- De ha Szirmayék Husztot elhagyják, - jegyzé meg Gyurka.</p>
				<p>- Attól ne félj, csak menj, és tégy úgy, mint mondtam, én hamarjában egy-két
                        csekély rablást teszek az ugocsai úton, s oly lármát üttetek felőle, mintha
                        a verkhovinaikincseket ástam volna ki, s azt
                        hiresztelem, hogy csapatommal ezen útat elfoglaltam; én pedig oly rettenetes
                        vagyok, hogy egy asszony sem, s csak igen kevés férfi merné elhagyni
                        Husztot, ha engem közelében tud. De most dolgaim más felé hínak, válnunk
                        kell, mától a harmadik estén ismét ezen helyen találjalak, és addig
                        igyekezzél az özvegy szívét részedre hajtani.</p>
				<p>- A mi tehetségemben áll, azt megteszem. - Biztatá tanácsnokát a bojár.</p>
				<p>- Abban pedig igen kevés áll. - Mormogá magában az emberismerő Pintye Gregor
                        s eltünt a bokrok között.</p>
			</div>
			<div type="chapter">
				<head>
                    KILENCZEDIK SZAKASZ.
                </head>
				<head>
                        Bogdanu újra tanácsot kér, s nagyon megerőlteti
                            magát annak végrehajtásában, és tettének foganatja.
                    </head>
				<p>Bogdanu Gyurka a várba térvén, titkos tanácsba bocsájtkozék társával, ki vele
                        volt Pintye Gregorral való találkozásánál; ez egy moldovai kalmár vala, e
                        kereskedői utján kisérője a bojárnak, mind élte módjában szükségesképen
                        szerzett tapasztalására, mind elméje természeti ravaszságára, a kapitányt
                        hatalmasan fölülmulá. A mit tehát Pintye Gregor csak sebes árnyék vonatokban
                        állíta a bojár lelkének elejébe, azt Zakarovics Tógyer, mert ez vala a
                        tisztelt kereskedő neve, élénkebben festé ki, sok bölcs és drága
                        oktatásokat adván a kapitánynak, mint fejtse ki érzelmeit és szándékát
                        Szirmayné előtt, Bogdanu pedig, kinek egyetlen jó tulajdonsága az volt,
                        hogy okosabbaktól szívesen engedte magát vezéreltetni, de ezen jó is majd
                        mindig gonoszszá vált, mert azon okosabbak többnyire rosszabbak is szoktak
                        lenni: nagy figyelemmel és hirtelenséggel nyelte el akárkinek oktatásait,
                        mint a strucz eledelét, nem tudva megkülönböztetni az ízes rizst, az égő
                        széntől, úgy most Zakarovics körülményes útmutatásai is tárt füleket és
                        többszöri ismételés és magyarázás után kis emlékezetet leltek nála. Nem
                        akarjuk olvasóink türedelmét az untató leczkézéssel kelletinél nagyobb
                        próbára tenni, csak azt mondjuk röviden, hogy a tanító elveinek helyességét,
                        s a tanuló ügyességét a foganatból tudhatják meg, s azért haladék nélkül
                        ennek elbeszéléséhez kezdünk.</p>
				<p>Egy félre fekvő szobában, majdnem erőszakkal elvonattatva leánya testétől
                        találta Bogdanu Szirmaynét, hosszan pillanta reá az asszony, s alig apadó
                        könyei új záporban törtek ki, eltöltve az arczák inkább bú, mint öregség
                        által vésett redőit. A bojár egy darabig szó nélkül álla; mert arra nem
                        tanítá Zakarovics, mit tevő légyen, ha Szirmaynét sírva találja, az asszony
                        pedig szívszorongató elfogódása miatt beszélni nem tudott. A kezdet nem sok
                        jót igért, végre mégis a testőrkapitány bátorságot vőn, s mintha Szirmayné
                        nem is sírna, a jól betanult leczke szerint kezdé beszédét.</p>
				<p>- Az Isten vigasztaljon asszonyom; mert emberi erő nem adhatja vissza
                        kedvedet.</p>
				<p>- Mégis örvendek, hogy részvételt mutatsz szerencsétlenségemen. - Mondá az
                        özvegy zokogása által szaggatott szavakkal.</p>
				<p>- Bár minapi forró kérésemet megtagadtad, irántad s házad iránt viselt
                        tiszteletem mégis régi hevében ég, bár nem válhatott fiúi szeretetté. Mondá
                        Bogdanu.</p>
				<p>- Egy szót sem arról - vága bele Szirmayné, mint ki előtt kellemetlen dolog
                        említtetik, és valami elhatározottság uralt hangjában annyira, hogy Bogdanu
                        e szavakat reményei sírénekének tekinté, a mi is annyira megzavarta a
                        fárasztó tanulás által gyengült elméjét, hogy az egész fontos és szépítő
                        előbeszédet átugorván, nyakra főre a csupasz tárgyat hebegte ki.</p>
				<p>- Az eltagadás mellett is mindig forrón szeretem a leányodat, most is egy
                        javára czélzó szándék hozott ide. A hír ugyan magában szomorú, de még
                        szomorúbb lenne rád nézve ezen dolog tudása nélkül maradni.</p>
				<p>- S milyen új szerencsétlenség fenyeget? - kérdé Szirmayné.</p>
				<p>- Eltagadták előtted, asszonyom, hogy Szodoray volt leányod gyilkosa. Igen,
                        igen, haramiáktól támadtatánk meg az erdőben, s egyre czélozván közülök
                        Boldizsár, véletlenül leányod szívébe talált. - Szirmayné bámulásában és
                        fájdalmában több fölkiáltásokat teve; de Bogdanu már benn volt beszéde
                        folyamában, s abból őt, míg maga fenn nem akadt, kihozni olyan nehéz volt,
                        mint bele vinni, s tovább is folytatá. - Ez magában, mint véletlen eset nem
                        hiba, de megtudván Szodoray Máriád halálát, majdnem örvendezve mondá, hogy
                        a szerencsétlenség itt is szerencsével párosult, mert te Máriát akartad
                        nyakára róni, s ő Ilkát szereté, kinek elnyerésére nénje halála után több
                        reménye van.</p>
				<p>A szomoruság képes volt mindent elhitetni a szerencsétlen özvegygyel Szodoray
                        ellen, de mégis nem tehete föl ily rútságot felőle, kit gyermek korától
                        szeretett; gyanussá tevé még a rossz hírt előtte, hogy azt egy moldovai s
                        épen az általa megvetett Bogdanu Gyurkától kellett hallani, hirtelen
                        fölugrék székéből, s egy megvetés és harag között lebegő pillanatot vetve a
                        bojárra, szótalan a másik szobába eltünt, bár igen nagy erőlködésébe került
                        is az eltávozás.</p>
				<p>Bogdanu egészen kiforgatva betanult szerepéből, talán nem tudva, mit csinál,
                        jó darabig várt még, de senki sem mutatván magát, mintha leforrázták volna,
                        eltávozott.</p>
			</div>
			<div type="chapter">
				<head>
                 TIZEDIK SZAKASZ.
                </head>
				<head>
                        Melyben egyik hősünknek házi állapotja a
                            lehetőségig híven leíratik. - A bányai politikusok nagy-gyűlése, kik és
                            miről beszéltek abban, végre mi illetlenül zavartaték meg az.
                    </head>
				<p>Térjünk el elbeszélésünk eddigi helyéről, Nagybányára fordulván. Senkit sem
                        akarunk a város leírásával untatni, csak annyi legyen megmondva, hogy
                        szemben a nagy templommal emelkedék Ablakosy úr háza, melyben egy személyre
                        akadunk, ki a jelen történetben nagy szerepet igért játszani, ő lévén az
                        első, kit kegyes olvasóinknak és szép olvasónéinknak bemutatni szerencsénk
                        volt. Kiki el fogja ezen bevezetés után találni, hogy itten egyenesen Piócza
                        Kristófot, lovagát az éles borotvának, értjük. Ugyanis többször dicsérve
                        említett Ablakosy uram házából egy boltajtó nyilt az utczára, felette két
                        sárga réz tányért lengete a szellő, benn Piócza Kristóf épen utolsó vendégét
                        borotválta, körül törülköző kendők függöttek, s más szakállpusztító eszközök
                        valának láthatók, s a bolt hátulsó ajtajának kis üveg ablakán a túrós
                        haluskára tésztát gyúró fürge Judith, most férje után Pióczáné asszonyom,
                        Piócza Kristóf nagybányai chirurgus és borbély hites társa, kandikála be; és
                        így látják olvasóink, hogy ezen becsületes házban minden úgy állott, mint
                        azt Piócza Kristóf úr már az első szakaszban előre érzette.</p>
				<p>Alig törülte le borotváját s már lassanként több városbeli «honoratiorok»
                        ünnepi ruhában (mert vasárnap délelőtt volt) jöttek a borbély műhelybe, vége
                        lévén a nagy misének; úgymint a városi hajdúk káplárja, a pénzverő hivatal
                        szolgája, Kordován János csizmadia czéhmester, s később minekutánna a
                        templomot bezárták, a harangozó és az egyházfi; mert mint minden új, úgy
                        Piócza Kristóf műhelye is igen csalóka kecsekkel bírt, s a fenn nevezett
                        nagytiszteletű személyeken kívül még néha egy-két bányamester, sőt a város
                        aljegyzője sem tarták méltóságok alatt a boltba tekinteni, s egy vastag
                        könyvbe, mely ezen czímmel Diarium medicum az
                        asztalon hevert, és melyet más nagy orvosok szokása után tartott Kristóf
                        mester, még az is föl volt jegyezve: hogy boltját a városbíró, polgármester
                        s a tisztelendő plébános úr együtt szerencsélteték jelenlétökkel, e felett
                        egy felsőbb rendű bányásztiszt igen gyakran alázta le magát látogatásaival,
                        s legottan sokfélét suttogtak a város vén asszonyai, kikhez melleslegesen
                        légyen mondva sok fiatal emberek is tartoztak, mi tehát, hogy czéhökbe
                        tartozóknak ne gondoltassunk, csak titkon akarjuk olvasóink fülébe súgni, a
                        mit a város eleven krónikái beszéltek; tudniillik, hogy az említett
                        bányatiszt inkább a csinos Jutka, mint borotvaforgatásban ügyes férjének
                        kedvéért látogatá meg a boltot.</p>
				<p>Alig volt az említett társaság együtt, s beszéde tüstént a nap tárgyára, az
                        iszonyú tatárokra, fordult. A harangozó említé őket legelőször, mondván, mi
                        félelemmel tekint ő ki minden nap a toronymagasságból Erdély felé, mert
                        perczenkint előrohanhatnak azon kegyetlen seregek veszélyt hozva édes
                        városukra.</p>
				<p>- Arról csak én tudok szólani - mondá Kordován János a czéhmester, a
                        fontosság kaptafájára huzván orczája bőrét, mert talán mestersége iránti
                        forró szeretetből csizmáival oly rokonságra jutott, hogy csontjait, mint
                        azokon a kaptafát, bőrnél egyéb nem fedezte. - A szatmári oskolában volt
                        egy professorom, az az óperencziától a Gönczöl szekeréig úgy ösmerte a
                        világot, s annak minden nemzeteit, mint Tamás gazda - s itt a pénzverő
                        hivatal szolgájára mutatott, ki egy tetemes iszákos szász vala - a
                        bányainspector úr ő nagysága pinczéjét. Ez sokat beszéle nekünk a
                        tatárokról, sőt olvasott is valamit felőlök egy méz karalábékárment nevű
                        könyvből (itt alkalmasint Roger nagyváradi kanonok a IV. Béla alatti mongol
                        pusztításról ezen czím alatt «Carmen miserabile» írt munkáját érthette), de
                        a könyv diákul volt írva, és így mi kis diákok semmit sem érthettünk; annyit
                        tudok azonban, hogy ezen átkozott tatárfajnál a legjámborabb leány is
                        kegyetlenebb, mint nálunk egy haramia, nem boszúból és haragból ölnek és
                        rabolnak ők, hanem legnagyobb mulatságokra szolgál, ha a fegyvereik alatt,
                        vagy általok fejökre gyújtott házakban veszendő keresztények jajgatásait
                        hallják. Csak az erős ép férfiakat, és a fiatal szép leányokat viszik
                        magokkal fogságba, az előbbieknek sanyarú dolguk van, mert baromkint kell
                        dolgozni, de az asszonyok bézáratnak ugyan, mindazonáltal jól és pompásan
                        tartatnak, s ha valamelyik igen szép, tatár khánné is lehet, sőt ha
                        Konstantinápolyba eladják, még szultánné is válhatik belőle.</p>
				<p>- Az ilyen fogság nem lehet a legszerencsétlenebb, - pattogá Juczi, ki a
                        beszéd vége felé a konyhából bejött, egyik kezéről a másikkal dörzsölve a
                        rájok ragadott tésztát, érdemes férje egy kissé boszúsan pillanta reá, de
                        Jutka ifjúasszony nem értett tréfát a házi uradalom dolgában,
                        felségbántásnak tartva minden szót és jelt, mely uraságával nem tökéletes
                        megelégedést fejezett ki, a csak nehány napi házasság ellenére is
                        tapasztalhatá már ezt Kristóf, mert a mint most boszús pillanatát észrevevén
                        feléje tekintett szeretett hitvese, hirtelen epedező színt ölte sárga
                        orczáira, nehezen kerülte volna el azonban egészen a nem ugyan felség, de
                        feleségbántási pert, ha a népleíró csizmadia hirtelen egy bölcs
                        észrevétellel s előbbi beszédje folytatásával el nem némította volna az
                        asszonyt.</p>
				<p>- Bizony Jutka ifjasszony, nem fogná azt mondani, csak tudná úgy, mint én
                        tudom, mily utálatos legények azok a tatárok: apró zömök emberek, veres
                        hajok és szakállok, kis pislogó szemök, s e fölött meg kutyafejök is
                        van.</p>
				<p>- Kutyafejök! az Isten őrizzen tőlök, - kiáltá föl Juczi minden vágyát a
                        khánné vagy épen szultánnéságra elvesztve.</p>
				<p>- Kutyafejök bizony - erősíté tovább is a tudós czéhmester, - e fölött még
                        kutyaorrok is, mert csak úgy szagolják az elrejtett keresztényeket, mint a
                        legjobb vizsla a nyulat.</p>
				<p>- A pócsi boldogasszony rontsa meg őket - sóhajtá Pióczáné keresztet vetve -
                        minekelőtte hozzánk érnek; undok egy fajzat lehet.</p>
				<p>- He-he-he! Tamásnak beszél kegyelmed, Tamásnak Kordován mester, ezen régi
                        mesére Bécsben, hol én egy esztendeig voltam, s még azontúl is, senki sem
                        tart.</p>
				<p>- Már akár hiszi Kristóf mester, akár nem hiszi, mégis egészen úgy van, a
                        mint mondottam, - hangzék a czizmadia felelete, s vagy nem tudta tovább
                        erősíteni állítását vagy méltónak nem tartá, mert Jutka ifjasszony s vele az
                        egész társaság vak hitelök jeleit adták, az effélékben orthodoxus nő még ura
                        térítéséhez is fogott, ámbár nem apostoli szelíd lélekkel.</p>
				<p>- Hát a mi Bécsben nincs, nem lehet az máshol? te Bécsben alkalmasint csak
                        tökfejekkel találkoztál, mert magad is csak azzal jöttél vissza, s még sem
                        akarod elhinni, hogy kutyafő is lehet embervállak között, mért tanultál
                        annyit, ha még azt sem tudod?</p>
				<p>- Hiszen, kedves lelkem, nem értesz te ahhoz, én lásd sok geographiát által
                        forgattam, mert egy egész álló esztendeig voltam Bécsben.</p>
				<p>- Kár pedig, mert az ökör csak ökör marad, ha Bécsbe hajtják is. - Mondá
                        fejét és teste fölrészét rázogatva a menyecske.</p>
				<p>Ez, s még idegenek előtt mondva, Piócza Kristóf türelmének is sok vala,
                        szólni akart, és bátran szólani, s ki tudja bajnoki elszánásában, miket nem
                        vala véghezviendő, legalább is ütközet támadott volna az új házasok között,
                        ha az egyházfi ujságkívánása mennykőhárítóként nem vezette volna más tárgyra
                        figyelmüket, ugyanis így kezde a tisztelt férfi beszélni:</p>
				<p>- Én ma kora reggeltől a sekrestyében voltam, tehát semmi ujságot sem
                        hallhattam, mondják meg kegyelmetek, mi híreket hallani tegnap óta a
                        tatárokról.</p>
				<p>A csizmadia ezen kérdés által ismét kedves folyamába hozatott, melyből őt
                        Pióczáék érzékeny házassági jelenetük kirántotta, s előbbi ábrázatját
                        fölvéve, kezdé a hallott híreket beszélni: - Már ma igen jó kútfőből
                        beszélhetek, mert tekintetes Bagosy László alispán úr huszárjának csizmát
                        mérni voltam, s míg reá ottan várakozám, a másik szobából nyilt ajtónál
                        sokat hallottam.</p>
				<p>- Bizonyosan olyan huszár és hajdú forma emberektől. - Zavará meg a
                        czéhmestert Tamás, a pénzverő szolga, ki vetélkedője volt politikus
                        tárgyakban a csizmadiának, őt csúffá tenni akarva; de ez most igen erős
                        helyheztetésben volt, s azért győzelme előérzetében hangosan felelt.</p>
				<p>- Követem alássan, ott a tekintetes alispán úr, meg az öreg Babocsay, meg az
                        ifjú Szodoray, és más számos nemes urak voltak, nem illik, és nem lehet
                        mindent kifecsegni, a mit ily nagyúri emberektől hallunk, de csak annyit
                        mondhatok, hogy már Kolozsvárt s majd minden erdélyi várost hamuvá égettek a
                        tatárok, vagy százezer embert hordanak magukkal az örök kegyetlen rabságba,
                        s legalább is négyszer annyit fölkonczoltak, nem lesz csoda, ha a szatmáriak
                        egy reggel csak vért lelnek a Szamosban víz helyett, mert a meggyilkoltak
                        vére egész Erdélyt elborítja már. - Mindenki átláthatja, hogy Kordován
                        beszédje folytában fölállított szabályát: meg nem mondani mindent, a mit oly
                        nagyúri emberektől hallott, úgy magyarázta; hogy többet kell azoknál
                        mondani, még tovább hazudta volna rettenetes híreit, de egy új vendég zavará
                        meg mulatságukat; ez egy magos férfi volt, erdélyi oláh paraszt öltözetében,
                        de csinosabb és tisztább minden sorsosainál, övében egy kés rejtezett, mely
                        nagyságára kardnak is beillett volna, kezében egy nehéz balta villogott,
                        merészen lépett be, idegennek tetsző mindenekelőtt; csak a czéhmester
                        dörzsölte homlokát, ki akarván belőle feszíteni, hol láthatta légyen ezen
                        neki ösmerősnek tetsző idegent, de hiába erőlködék; nem úgy Piócza Kristóf,
                        ő az első pillanatra megösmeré Pintye Gregort a belépőben.</p>
				<p>- Siessen, mester uram! - mondá a haramia nem durva, de parancsoló hangon. -
                        Pusztítsa el szakállomat, de csak hamar, mert ma még hosszú utat kell
                        tennem. - Ezután egy székre veté magát, baltáját mellé támasztva, s kését az
                        övben hagyva Kristóf szappant készíte ez alatt, az ujságszerető csizmadia
                        tudakozódni kezde az idegentől.</p>
				<p>- Honnan jő kend földi? - vala első kérdése.</p>
				<p>- Erdélyből, - volt a száraz felelet.</p>
				<p>- De melyik tájékából? - talán csak nem űzik a tatárok? - Unszolá tovább is a
                        hallgatni akart haramiát Kordován.</p>
				<p>- De nyomomban vannak - felelé amaz a kérdőre sem tekintve, ki azonban meg
                        nem csüggedve folytatá vallatását.</p>
				<p>- De mi okból támadhattak azon zsivány pogányok békés hazánkra?</p>
				<p>- Hogy a csizmadiákat mind megnyúzzák, mert a tatár khán nagybányai
                        czéhmesterüknél csináltatott egy pár csizmát, s az igen rosz volt. - Szóla
                        Pintye Gregor, s a csizmadia minden további kérdezéskedésről megfelejtkezék,
                        vetélkedője, a pénzverő hivatali szolga, nagy hahotára fakadt, s a többi
                        vendégek is, bár szelídebben, de elég harsányul kaczagtak.</p>
				<p>Ez alatt mindennel kész lett a borbély; beszappanozta a haramiát, s már fél
                        arczát leborotválta, midőn az ajtó hirtelen kinyilván, Karácson Tivadar, a
                        híres hajdu, lépett be. Első pillanatra megösmeré Pintye Gregort, s
                        egyenesen neki rohant, Piócza egy lökésre félre bukott s egy borotválkozó
                        szerekkel megrakott asztalt feldönte, a haramia késéhez akart nyúlni, mert
                        baltája az asztallal esett el, de izmos üldözője előbb megragadá, s
                        birkózásban kénytelenítteték menedéket keresni. Egyenlő erővel ment a tusa,
                        de mégis veszedelmes lehetett volna a haramia részére, mert az általa
                        megsértett csizmadia s a collegáját segíteni kivánó városi káplár is már
                        ellene készültek, midőn Tivadar egy az asztalról leesett szappanos
                        réztányérra tapodván, elcsúszott, s majdnem egészen a földre terült s
                        mielőtt fölemelkednék, Pintye Gregor már a hátulsó ajtón kirohant. A
                        konyhában Pióczáné ifjasszony túrós haluskáit a földre teríté, s a kertfalon
                        által eltűnt, foganatlanul üldöztetvén Karácson összehívott emberei
                        által.</p>
			</div>
			<div type="chapter">
				<head>
                 TIZENEGYEDIK SZAKASZ.
                </head>
				<head>
                     Mely oly rövid, hogy kár volna belőle még
                            rövidebb kivonatot adni, de mindazonáltal is sok van benne.
                    </head>
				<p>Rövideden fogjuk említeni, hogy Bagosy összegyűjté a szatmári nemességet
                        Nagybányára, és számosan is seregeltek a haza oltalmára. Egy részök tüstént
                        fölfegyverkezett, s városi, falusi emberekkel és vármegyehajdukkal
                        egyesülvén, valami ezer emberből állhatott, ez Nagybányán maradt Babocsay
                        vezérlése alatt. Ez az egész vármegyében tisztelt férfiú ötven éves
                        lehetett, de alig vala esztendei száma rajta észrevehető, hírét és
                        tekintetét még a szabadságháborúban szerezte. Rákóczi és a szövetségesek
                        hadában a legjelesebb tisztek közé tartozván, azóta nyugalomban élt, de a
                        vármegye minden fontosabb dologban nagy eszéhez és tapasztalásához
                        folyamodott, mindig a legjobb sikerrel. Most is első volt ő, kihez barátja
                        Bagosy az alispán fordult, s önkivánatára a nagybányai sereg vezérévé
                        rendelt.</p>
				<p>Babocsay maga választá alvezéreit és tisztjeit, több mint háromszáz emberből
                        álló lovassága kormányát Szodoray Boldizsárra bízta, ki régi kegyencze
                        volt.</p>
				<p>Így készülve szüntelen fegyvergyakorlás között tölté a kisded sereg kevés
                        idejét, mely az ellenség betöréséig még hátra volt, szerencsére a csapat
                        nagy része még Rákóczi hadaiban szolgálván, már rég tulajdonává tette a
                        fegyverforgatást, s így minden jót lehetett reményleni tőlök, annál inkább,
                        mert tüzes hazafiság lángoltatá vitézségöket, csak Türkenfrasz, a generális
                        statusoknál volt kapitány és szent birodalmi lovag, nem akart jót jövendölni
                        egy sereg felől, mely még egy fényes retirádában sem mutata militáris válort
                        és disciplinát, ámbár a magyarok természetes bravourját többé kétségbe nem
                        hozta, e felett a vezérről sem tarthata sokat, ki Montecuculi Rajnáldnak
                        épen nem nagy tisztelője vala.</p>
			</div>
			<div type="chapter">
				<head>
                    TIZENKETTEDIK SZAKASZ.
                </head>
				<head>
                   A haramiacsapat véletlenül megerősödik, és kik
                            által, Pintye Gregor egy merész tervet gondol. - A haramiák hadi
                            tanácsa. - Egy fontos jelenet a haramia kapitány előbbi életéből, -
                            készületek.
                    </head>
				<p>Minekutána Bagosy és Babocsay rendelései által a tatárok ellen meglehetős
                        bátorságba vagyunk helyeztetve, biztosan visszatérhetünk elbeszélésünk
                        második nézőhelyére, Husztra, hol is az ott hagyott személyek az alatt nem
                        kis veszedelemben forogtak. A nagybányai dolgok vagy két héttel később
                        történtek a huszti szerencsétlen napnál, azért az időre nézve is
                        kénytelenek vagyunk hátra lépni; de erősen igérjük olvasóinknak, hogy
                        mindazokat, kik már előbb vannak, utól érendjük.</p>
				<p>Pintye Gregor végső beszélgetése után a bojárral a Huszt körül fekvő
                        hegységekbe vonta magát, egyikébe azon rejthelyeinek, melyek ezen megyék
                        minden részeiben ki voltak maga és emberei számára jegyezve, s néhány nap
                        mulva azon összejövetel után alig haladhata az idő éjfélig, midőn a hold
                        fényes világánál a völgy mélyébe vezető ösvényen egy fegyveres csapat
                        mindennemű bútorral jól megrakva közeledék, öltözetük, mert oláh paraszt
                        ruházatuk volt, s az, hogy így megterhelve jőnek, nem támaszta épen félelmet
                        Pintye Gregorban és haramia társaiban, de mégis meglepetve voltak, mert
                        maga körül állott egész negyven vagy ötven emberből álló csapatja, két vagy
                        három kémlelődni küldött társain kívül, a közeledők huszan vagy harminczan
                        lehettek. Fegyvert ragadt azért az egész csoport, és puskáik a keskeny
                        ösvény felé feszültek, halált repíteni a jövőkre; de békét hirdetőn zendült,
                        a mint közelebb értek, a jövevények előtt Kosztán szava.</p>
				<p>- Mondjátok meg a kapitánynak, hogy jó barátokat hozok, csak tegyétek le a
                        puskát s emeljétek a kulacsot Bama Bila Paskuluj egészségeért.</p>
				<p>- Bama Bila Paskuluj, - mondá félig elcsudálkozva Pintye Gregor, de nem
                        mozdult ki helyéből, s a fegyvereket le nem rakatá, míg az őrök nem
                        jelenték, hogy az idegen valóban Bama Bila Paskuluj és csapatja légyen; ezen
                        új személy nem más volt, mint egy szilágysági haramiavezér, kinek szándékát
                        és jövetele okát tüstént önszájából megtudandjuk.</p>
				<p>- Mi jó hozott tégedet, talán csak nem szaladsz a tatárok előtt? - Kérdé
                        Pintye Gregor új collegáját. - Szeretem ugyan, hogy itt vagy, de már régen
                        kellett volna egyesülnünk.</p>
				<p>- Hadd el pajtás, - felelé Bama Bila, - most van a legalkalmasabb idő annyi
                        pénzt szerezni, hogy mindnyájan gazdag bojárokká lehetünk Oláhországban.</p>
				<p>- Hogyhogy?</p>
				<p>- Hát hallgasd ki csak Kosztánt, a kémedet.</p>
				<p>Kosztán így felszólítva Bama Bila Paskuluj által, előállott híreit
                        beszélendő: - Legelőbb is belopóztam Nagybányára, ott annyit tudtam meg, s
                        ez nekünk elég, hogy minden pénzt, mely most, mint mondják, az odavaló
                        pénzházban nem kis mennyiségben vagyon, Husztra fognak vinni, mert ott a
                        várban biztosabbnak tartják a tatárok előtt, alkalmasint Szigetről is
                        mindent ide hoznak, sőt a mint hallottam a vármegye pénzét is.</p>
				<p>- Na pajtás! - mondá derült arczczal Bama Bila - erre csak reá ütünk az
                        úton.</p>
				<p>- Nem hinném, hogy oly könnyű lenne, mint gondolod, mert igen erős őrizete
                        lesz. - Válaszolá szárazan Pintye Gregor, s nem igen tetszék neki, hogy
                        véletlen egy társra akadt, ki javallat tevésekre jogot tart.</p>
				<p>- Én is egy értelemben vagyok veled - vága közbe Kosztán. - Mert igen erős
                        őrizet rendelteték a kincs mellé, vármegyei, városi és bányahivatali
                        hajdukból, meg fegyveres bányászokból álló, Karácson Tivadar vezérlése
                        alatt; számok könnyen mehet kétszáz emberre.</p>
				<p>- Ez már pedig a soknál is több. - Mondá More, magát az új bajtársokkal
                        megösmertetni törekedvén; de szavaira senki sem hallgatott.</p>
				<p>- Azonban el ne csüggedjünk, még olcsóbb áron is a miénk lehet a pénz. A
                        kiséretnek csak kis része marad Huszton a várat őrzeni, a többiek hamar
                        visszatérendenek Nagybányára, hol a tatárok ellen sereg készül, mi lenne, ha
                        a gyenge várra csapnánk?</p>
				<p>- A gondolat nem rosz, és merész, - felelé Pintye Gregor, - már régen
                        forgattam én fejemben s közöltem Kosztánnal is, ki csak tulajdon szándékomat
                        adta vissza. Milyen szép lenne, ha míg ezen földön kényteleníttetünk lakni,
                        egy várat bírhatnánk fészkül.</p>
				<p>- S rövid nap a máramarosi kincsek is ott leendenek. - Folytatá Kosztán,
                        örülve, hogy ura egyszer alázatos tanácsát szívesen fogadta, bár annak
                        származását magának tulajdonítá. - Így egy csapással többet foghatunk.</p>
				<p>- Ugy lesz! - kiáltá Pintye Gregor s ábrázatjáról a kételkedés legkisebb
                        háborodása is eltünt.</p>
				<p>Bama Bila Paskuluj, ki csak közönséges útonálló volt, s legfeljebb magányos
                        lakok föltörésével foglalatoskodék, meg nem foghatá czimborája
                        merészségét, de a zsákmány tündöklése, és a czinkosa valóján szembetünő
                        bizodalom, mely mint mondatik, minden nagy hadvezérnél előjele a diadalnak,
                        elnémíták valamennyi a terv ellen talán felhozandó okait.</p>
				<p>Pintye Gregor nyugodni inté a haramiákat, maga pedig Bama Bila Paskuluj és
                        Kosztán, ki kedvencze volt vezérének, mint a csapat «Achileus és Odyszeusza»
                        egy személyben, mert bátorság- és ravaszságra csak maga Pintye Gregor multa
                        föl őt, ezek tehát hárman egy félrébb álló földdomb ormát foglalák el, mely
                        alá More teríté a henyéléstől fáradt tagjait.</p>
				<p>- Hát csakugyan ostromoljuk Husztot? - kérdé Bama Bila, miután
                        letelepedtek.</p>
				<p>- A mit egyszer kimondok, azt csak tettel s nem szóval szoktam ismételni. -
                        Hangzott Pintye Gregor válasza keményen és elhatározottan, mert ő új
                        czinkosát hamar akarta szoktatni uraságához. - S most azért már csak a dolog
                        kivitele módjáról lehet szó.</p>
				<p>- És hogy szándékozol a merész tervet végrehajtani?</p>
				<p>- Az a körülményektől függ, ha a várőrizet számos nem leszen, s keményen
                        vigyázni nem fog, úgy éjjel mászszuk meg a falakat, s ha a szoros vigyázat
                        ezt nem engedné, körülveszszük és ostromolni fogjuk; ha szükség, ágyúkkal
                        is, düledező falai nem fogják soká kiállani a tekéket.</p>
				<p>- Ágyúkkal? - kérdé a bámuló Paskuluj, sőt maga Kosztán is elcsudálkozék. -
                        Honnan veszed azokat?</p>
				<p>- Az én ágyúim itt teremnek az erdőkben. Hajnal hasadtakor harmincz emberem
                        az erdőbe megy s a legszálabb fenyőket vágja le, hogy a munka gyorsabban
                        menjen, még parasztokat is fogok hozzá szerezni. Azon két nagy földfurót,
                        melyek a sóbányák számára készültek, de általunk elraboltattak, hozzátok
                        elő, s a ledűlt fenyőket fúrjátok ki, s azok lesznek az avasi király ágyúi.
                        More pedig állítsa föl kovács műhelyét, legényeket majd szerzek én neki, s
                        abroncsokat készítsen, a csöveket erősíteni, de főleg minden található
                        vasat, ólmot és rezet hordjatok össze, ha mindjárt Nagybánya vidékéről is, s
                        a czigány segédeivel belőlök ágyúgolyókat fog önteni.</p>
				<p>- De hány lövést fog kitartani egy ilyen ágyú? - Kérdé Bama Bila.</p>
				<p>- Ha az elsőre elreped is - volt Pintye Gregor válasza - elég ilyen cső
                        terem, s kész volnék az avas minden erdejét kipusztítani, csakhogy Huszt
                        falai ledűljenek.</p>
				<p>- A nyereség nagy is lesz. - Jegyzé meg Bama Bila.</p>
				<p>- Más lelkesít engem leginkább. - Szóla Pintye Gregor; ki majd nem
                        elragadtatva terve újneműségétől örömében beszédesebb lett, mint elzárt
                        charactere ezt engedte. - Engem a boszú vezérel Huszt ellen, vigyázzatok,
                        okait elmondom.</p>
				<p>- Én, mint talán tudjátok, Rákóczi seregében szolgáltam együtt Karácson
                        Tivadarral, azon izmos erős vármegyehadnagygyal, ki újonan üldözésünkre
                        küldetett, vezérünk Szirmay vala, férje a most Huszton tartózkodó özvegy
                        Szirmaynénak, atyja két leányának, és Szirmay István testvére; én az ő
                        osztályában majdnem legvitézebb katona voltam, csak az egy Karácson
                        mérkőzheték velem, sőt engem sokak előtt fölhaladni látszott, őt vezérünk
                        nálamnál jobban szerette; ez, és vetélkedésünk gyűlöletessé tette előttem a
                        daczos Tivadart, ki e felett még igen iparkodék velem felsőbbségét
                        éreztetni. Bizonyos alkalommal egy csapat küldeték vizsgálódásra, a
                        tudósítás, mely erre okot adott, tőlem származék, s azért reménylettem, hogy
                        a csapat vezérlése reám fog bizatni, de azt Karácson nyerte el, s a mi több,
                        én még alája rendeltettem. Alig lihegve a harag miatt, követém őt, az első
                        szó, melyet kiejte, ok lett részemről az ellenmondásra, egy szájvita
                        támadt, - Karácson engem «veszett ebnek nevezett, ki őt ki akarja marni ura
                        kegyelméből,» én őt még inkább gyaláztam, mire ő büntetéssel fenyegetőzött,
                        míg kardot nem rántottam ellene; a csapat nagyobbrészt Karácson barátjaiból
                        állott, csak kevés fogta pártomat, harcz támada, sebeket osztánk és kaptunk,
                        míg Tivadar buzogányának egy súlyos csapása engem a földre terített, s
                        társaim megfutamodtak; ekkor az ellenség reánk ütött, nehéz vita után
                        visszaverte ugyan őket Karácson, de észre valánk véve, s így czélunkat el
                        nem érhetők. Visszatértünk, s engem kötözve hurczolt magával kevély győzőm,
                        s mint a terv kijátszásának okát vádolt, mert az idő vitámon elhaladt, s
                        alkalom adatott az ellenségnek reánk akadni. Halálra itéltettem, s csak alig
                        szabadíthattam magamat szökés által, egy erdőbe rejtezém el, sokáig
                        tusakodva lelkemben, mit tévő legyek; első gondolataim csupán a boszúé
                        voltak, lelkem forrott, s belsőmben a boszú egy egész poklot gyújta föl, meg
                        akartam lesni szerencsétlenségem okait, s orozva legyilkolni őket, de ez
                        kivihető akkor nem vala ön veszedelmem nélkül, s a könnyű, hirtelen halált
                        haragom nem eléglé. Egy nap és egy éjjel ültem majd nem azon egy helyen, egy
                        iszonyú szándék a másikat űzvén, s egy véres terv a másikat emésztvén el
                        föllázadt agyamban. Nem tudtam, élet virul vagy halál dühöng-e körülem, s ha
                        az egy éltető és gyilkoló boszú gondolatját valaki lelkemből kitéphette
                        volna, nehezen lett volna más inger, engemet az élet folytatására ösztönöző.
                        Zavart elmém nem gondolhata mást, mint hogy a véres boszúnak meg kell
                        történni, de annak eszközeiről, módjáról, vagy idejéről csak legkisebbet is
                        határozni iszonyú állapotjában képes épen nem vala.</p>
				<p>Csak midőn már a legnagyobb erőlködés után inkább fáradság, mint
                        lecsendesülés miatt nyugodni látszottak szenvedélyeim, tökélhetém el
                        magamat valamennyire jövendőm felől. A császári sereghez általlépnem
                        tanácsos nem vala, mert onnan szöktem a támadókhoz, és boszúmra is nehezen
                        akadt volna egész dühömet kielégítő alkalom; azért hazámba tértem
                        Máramarosba, hol már évek óta űzöm a vidék félelmére haramia mesterségemet.
                        Szirmay Györgyöt a halál már elragadta boszúszomjam elől; de én az egész
                        fajnak veszedelmet esküdtem, öregebb leánya óhajtott jegyesének keze által
                        esett el, s ez félig az én munkám volt, az ifjabbik leányt Bogdanu akarta
                        nőül, a büszke magyar nemes egy bojárnak nem adja magzatát; jól van, én
                        szerzem meg neki, s ez tekintetes Szirmay Györgyné asszonyomnak kínosabb
                        lesz a halálnál. S még azt is, ki ellen legvadabb méreg dúlta szívemet,
                        Karácson Tivadart, erősen hiszem, az ég vagy a pokol boszúm alá adja,
                        mindegy, csak késem villoghasson gégéje körül s most tudhatod, Kosztán,
                        miért valék a minap, midőn először küldeték Karácson ellenünk, úgy
                        elkomorodva, hogy legrégibb czimboráink is rettegve tekintének szemembe,
                        mert boszúm már aludni látszott, elvonva lévén régen tárgyaitól, midőn egy
                        pillanat ellenségemre, azt ha lehet az előbbinél nagyobb iszonyságban költé
                        föl, s a gyáva bojár épen jókor akadt szemembe, hogy eszközül szolgálhasson
                        terveimben. Már tudtok mindent, most merüljetek álomba, ha szenvedelmeimnek
                        egy csekély része, mely elegendő volna a sírt ébren tartani, nem szállt
                        belétek.</p>
				<p>Mind elnyugodtak a haramiák, de a hasadó hajnal már munkálódva lelte őket, az
                        erdő rengetegében viszhangoztak fejszecsapásaik, nem mint vezérök, első
                        szándéka volt, a nyers fákat levágva, hanem a már fekvő száraz szálfákat
                        kurtábbra darabolva. Móré, ki ezen munkában még téglaszin éveiből járatos
                        volt, többekkel egy kemenczét építe a golyók öntésére, mások vasat keresni
                        voltak, s maga Pintye néhányad magával biztos parasztokért ment a munka
                        elősegítése végett, s a völgy szorosan őriztetett, ne hogy korán
                        elárultassék a haramiák iparkodása.</p>
			</div>
			<div type="chapter">
				<head>
                   TIZENHARMADIK SZAKASZ.
                </head>
				<head>
                  A várt pénz Husztra érkezik. - A várbeliek
                            érzelmei és mulatsága. - A vár leírása.
                    </head>
				<p>Két nappal később, mint az ostromló szerek készítésével foglalatoskodó
                        haramiákat elhagytuk, érkezék este felé a nagybányai pénz, egy valóban
                        tetemes öszvély Husztra, s másnap a szigeti sóhivatal és Mármaros vármegye
                        pénztára is. Szirmayné szándéka ellen kénytelen volt a várban maradni, mert
                        súlyos betegség köté ágyához, önneit soká kétségben hagyó, nem fogná-e a bús
                        anya szeretett leányát követni; mert bármely mindennapi dolog az, hogy
                        szülék legvirágzóbb gyermekeiket elvesztik, a gyakori eset fájdalmán még sem
                        enyhít; annál inkább megbocsátható vala Szirmay Györgyné minden mérték
                        feletti szenvedése, mert leányát nem csendes, hosszú betegség által készülő
                        halál, nem egy természetes, minden emberen uralkodó vész végezte ki, ő
                        erőszakosan vígság és mulatság közepében ragadtatott el az életből, és nagy
                        Isten! - csak meggondolni is, mely kezek által? - szokatlan és nem gyakran
                        tapasztalható szerencsétlenség, ha magában csekélyebb volna is, csupán
                        szokatlansága által inkább lesújtja a lelket, mint egy valóban nagy
                        fájdalom, de a melynek okait gyakran s úgy szólván rendesen megtörténni
                        látjuk. Hát ha még ilyen váratlan balesethez, iszonyúság is párosul, mint
                        Szirmay Mária véletlen halálánál, ki csudálkoznék egy érzékeny anya
                        szenvedésein? Szirmay Ilona anyját ápolgatva és távol kedvesére gondolva,
                        tölté el idejét, majd boldog a legédesebb emlékezet által visszavarázsolt
                        világban, majd könyezve a jelen fájdalmában anyja ágyánál. Valahányszor
                        szülőjét egy jótevő szunnyadás nyugtatá, annyiszor eltünt a szerető leány, a
                        beteget hű cselédjére bízva, s azon kis toronyba vonta magát, hol kedvesével
                        tölte élte utolsó boldog perczeit. Itt azon tájon legeltek szemei, melyre ő
                        mutatott, azon levegőt szítták ajkai, melyben végső csókjok elcsattant, s
                        azon falak között enyelghete bájoló emlékezetben, melyek egyedül való tanúi
                        voltak leghőbb és legtisztább érzelmeinek. Szirmay István rokonaira
                        vigyázott, Bogdanu Gyurka dohányozva járkált a várban és henyélt,
                        minduntalan várván, hogy haramia pártfogója valami jó hírrel fog megjelenni,
                        s ez okból egy este sem mulasztá el a vár mély árkában sétálgatni, de sokáig
                        hiában.</p>
				<p>Miután a bent lévő személyeket leírtuk, szükséges lészen magáról a várról is
                        egy-két szót szólani.</p>
				<p>Huszt egy magos hegyen fekszik, és hajdan erős jól fegyverkezett vár volt,
                        mely az erdélyi hadak idejében több ostromot állott ki, ezek porhadó falain
                        nyilván nyomokat hagyták, azonban elbeszélésünk idejében már a magyar várak
                        nagy része romló félben volt, s Huszt többekkel együtt fegyverkezetétől is
                        megfosztaték, nehogy talán új támadás alkalmával a pártosok használhassák; e
                        felett körül a várnál magasabb hegyek emelkedtek, melyekről könnyű vala a
                        bástyákat összelőni. S a repedt falak legfeljebb is kevés ideig tartó
                        ellenállást igérhettek, a hajdan mély árkok itt-ott fűvel és bokrokkal
                        voltak benőve, másutt a földdel egyenlők. Az egész várat két rozsdás vas
                        ágyú védé, s vagy harmincz-negyven ember, nagyobbrészt szigeti hajdúk és
                        sóaknászok.</p>
			</div>
			<div type="chapter">
				<head>
                    TIZENNEGYEDIK SZAKASZ.
                </head>
				<head>
                   A haramia s a havasalföldiek új találkozása,
                            Pintye Gregor ajánlása, melyen Bogdanu méltóképen megijed, végre a dolog
                            elhatároztatik.
                    </head>
				<p>Minekutána szükségesnek találta Pintye Gregor magának bent a várban
                        egyetértést szerezni, az első, kire gondolt, természetesen Bogdanu volt; de
                        ugyan oly hamar eszébe jött a bojár lelki tehetségeinek csekélysége, és
                        restsége, ez elrémíté a haramiát első gondolatától; mindazonáltal hosszú
                        tanakodás után csak hozzá kellett visszatérni, mert Gyurkáról legalább
                        bizonyos lehetett, hogy általa, mint a dologban igen érdekelt által,
                        elárultatni nem fog, míg a várnak minden egyéb lakói e fő pontban meg nem
                        bízhatók valának. Ehhez járult még az is, hogy Pintye Gregornak eszébe
                        jutott Zakharovics Tógyer, kit rövid ösmeretsége mellett is minden
                        ravaszságban ügyesnek tett föl az emberösmerő haramia.</p>
				<p>Este tehát azon öltözetben, melyet leginkább viselni szokott, s mely mint
                        többször mondtuk, egy oláh póré volt, a vár környékéhez közelített; nem soká
                        kellett lesnie, mert Bogdanu hamar mutatá magát az árok szélén, s mintegy
                        lustán égő nedves fa tüzét, messziről pipája füstje árulta el, kevés
                        szökéssel a bokrok között, előtte termett Pintye Gregor.</p>
				<p>- Ideje, hogy megjelentél, - szóla az örömében megijedő Bogdanu, - már
                        féltem, hogy a vármegye kezébe kerültél.</p>
				<p>- Ne gondolj arról, hogy valakinek kezére kerüljek, míg kezemben nyársom
                        kerül. - Zengett a haramia válasza. - De itt az elhatározó pillanat, azért
                        csak erről szóljunk.</p>
				<p>- Van valami okos terved? én már meguntam a hosszú várakozást. - Kérdé
                        Bogdanu.</p>
				<p>- A legszebb és legokosabb, most jövök hozzád segedelmedért. - Mondá Pintye
                        Gregor a havasalföldi testőr kapitány nagy örömére.</p>
				<p>- És miben áll az? - kérdé emez.</p>
				<p>- Elmondom tüstént, csak előbb hivasd elő Tógyer utitársadat.</p>
				<p>- Ott a bokor alatt fekszik, hídd elő, Mitruj. - Kiálta hátul álló szolgájára
                        a bojár, s az óhajtott kereskedő kevés pillanat múlva a nagy tekintetű
                        tanácsot, melynek vitatásaival becses olvasóinkat megösmertetni szerencsénk
                        van, ön tisztelt személyével szaporítá. A szolga Pintye intésére hátrább
                        vonult, s eltávozván, imígy folyt a három hős tanakodása, legelőbb mint az
                        igazság magával hozta, Pintye emelé szavát.</p>
				<p>- A tatárok rövid nap reánk ütnek, pedig pénz és szép leány nekik is ám
                        inyökre van; ha a huszti várat előttünk kirabolhatják, addig várhatsz
                        Szirmay Ilonára, mint én az ott lerakott kincsre, azért hogy mind a ketten
                        boldogulhassunk, én a huszti várat ostrommal foglalom el.</p>
				<p>- Ostrommal? - Csudálkozék a bojár, - hisz erre az én magos rokonom, a
                        moldvai vajda egész serege sem volna képes ágyúk nélkül.</p>
				<p>- Nekem a máramarosi bérczek ágyúkat termenek, s már holnap után reggel le
                        fogják Huszt falait bontani, ti azonban senkinek se szóljatok, s csak ágyúim
                        durrogása adja tudtára a várnak veszedelmét, de hogy a bajos munka előbb
                        sikerüljön, szükséges azt ti nektek elősegíteni.</p>
				<p>- Hogy és miképpen? - kérdé Zakharovics Tógyer, mert Gyurka szót sem talált
                        elbámulásában a haramia terve felett, melynek végrehajtására, mint fölebb
                        említé, még hatalmas rokonát, a moldovai vajdát, sem tartá elég erősnek, s
                        minden eddigi nem csekély képzeletét ön becse felől, sokkal túlhaladta rabló
                        szövetségének ajánlása: őt ily veszedelmesen nagy dologban segíteni.</p>
				<p>- Figyelmezzetek - viszonzá Pintye Gregor Zacharovics Tógyer kérdésére. - Én
                        a várat hirtelen vagy alattomos támadással akartam elfoglalni; de a mint
                        tapasztalám, jobban őriztetik, mióta a szigeti és nagybányai kincseket belé
                        rakták, hogy sem az egyik vagy másik módon el lehetne foglalni. Egy
                        mennydörgő ostromlás mindazonáltal könnyen megijeszti csak az irtóvas
                        kopogásához szokott aknászokat, s reménylem, vagy föladják a várat, vagy a
                        golyóktól elrémülve elhagyják a falakat, s úgy már annyi, mintha benn is
                        volnék. Ti pedig vessétek ezen kanóczot a vár keleti oldalán álló alacsony
                        épület porhadt fedelére, s annak fölcsapó lángjai szolgáljanak nekem jelül a
                        rohanásra.</p>
				<p>Ezen ajánlás fölrázá Bogdanu Gyurkát bámulásából, mert eddig azon véleményben
                        élt, hogy ő kedveséhez jutand, s nem lészen egyéb dolga, mint kaftánjába
                        burkolva és kényére pipázgatva bámulni Pintye Gregor vakmerőségét; de most a
                        veszedelmes ajánlat oly hamar beszédre oldá nyelvét, mint az egész élete
                        folytában ritkán történt, s kiki észre vette volna, mily hirtelen vált
                        bámulása ijedéssé, ha természeti lustasága már ábrázatja vonásaiban is
                        annyira nem telepedett volna le, hogy azok a legnagyobb fölingerlés
                        alkalmával is alig háborítathattak ki tunya nyugalmukból, most tehát ezen
                        fölkiáltásra fakasztá Bogdanu Gyurkát a félelem. - Ösmerik-e golyóid
                        barátidat, jót állasz, hogy azok engemet kikerülnek?</p>
				<p>- Katona létedre csak nem fogsz rettegni egy haramia fenyő ágyúitól? - mondá
                        Pintye Gregor, s megvető pillanattal tetőtől talpig mérte a gyáva
                        kapitányt.</p>
				<p>- Rettegni, nem rettegek. - Felelé Gyurka minden kitelhető bátorságát
                        összeszedve. - De én éltemet miért veszíteném itten, azzal csak hatalmas
                        rokonomnak, a moldovai vajdának, tartozom.</p>
				<p>- Jól van. - Szóla hidegen a haramia. - A magamét segedelmed nélkül is
                        megnyerem, keresd mátkádat, a hol tetszik, de nálam többé ne. - Ezzel
                        elfordult, mintha távozni akarna.</p>
				<p>- Maradj az Istenért! - kiáltá ezt meglátván a bojár - maradj, és hallgass
                        meg: mit nyerek vele, ha te Husztot elfoglalod s Ilkát elrabolod, ha engem
                        előbb egy golyód megöl?</p>
				<p>- Szégyen, gyalázat! - mondá Pintye Gregor, - bátorságod éppen annyi, mint
                        csigának a vére. Állj embereiddel a vár keleti részén azon említett
                        épülethez, mintha ezen oldalt védenéd, én oda nem lövetek. Te azonban
                        nyiltan kimondva, sokkal gyávább vagy, mintsem benned bízhassam; azért, ha
                        Tógyer barátod meg nem igéri tervem kivitelét, egészen fölhagyok vele.</p>
				<p>- Mit igérjek én meg? - kérdé a fölszólított, ki idegen dologba avatkozni nem
                        akarón eddig némán állott.</p>
				<p>- Mihelyest a falak annyira omlottak, hogy ügyes emberek, kik meredek
                        sziklákon tanultak járni, azokat meghághatják, gyújtsd föl a kijelelt
                        épületet.</p>
				<p>- Azt nem teszem. - Mondá elhatározott hangon és fejét csóválva a kalmár. -
                        Hogy te a pénzhez és Bogdanu a leányhoz juthassatok, én koczkázzam
                        életemet.</p>
				<p>- Tedd azt - esedezék Gyurka, ki így legkönnyebben reménylett menekedhetni a
                        veszélyből - nem fog károdra lenni, azért bennem mindig kész szószólót
                        találsz hatalmas rokonom, a moldovai vajda előtt.</p>
				<p>- A ki a leányt elviszi, az bajlódjék érte, uram, ha te tovább maradsz, én
                        tüstént haza indulok Moldovába. - Volt a kalmár elszánt válasza.</p>
				<p>- Jól van, menj, de torkodra forr az út. - Mondá csúfolón nevetve Pintye
                        Gregor. - Menj akármerre! nyársomra mondom, szembe jösz a tatárokkal, s
                        képzeld, mint fogják azok fogadni a török császár alattvalóját, ki
                        ellenségének háború idejében lovakat adott el.</p>
				<p>Meghökkent a kereskedő, de hirtelen elnyomta az ijedés jeleit, s mivel távozó
                        félben volt, tétetvén magát, mintha nem is hallotta volna egészen a haramia
                        szavait, ámbár azoknak igazságát mélyen érzé, és tudta, hogy őt Pintye csak
                        bosszúból is a tatárok kezébe fogja játszani, de hogy nem kényszerítésből,
                        hanem önkénytesen cselekedni lássék, új meggondolást tüntetett ábrázatján,
                        és az előbbinél sokkal alább hangon így szóla:</p>
				<p>- Jobban meggondoltam a dolgot, s azt találom, hogy illendőbb és
                        barátságosabb, társam mellett maradni minden veszedelemben, mint őt
                        elhagyni. Azért ne haragudjatok első fölhevülésemben kiejtett tagadásomért,
                        erősen igérem, hogy szándékodat teljesíteni fogom, és az épületet
                        fölgyújtom.</p>
				<p>- Hiszek igéretednek, mert a tatárok állnak jót teljesítéséért. - Mondá
                        Pintye Gregor előbbi megvető hangján. - Siessetek tehát, és ügyesen,
                        vigyázón teljesítsétek rendelésemet.</p>
				<p>- Csak ne lövess a keleti bástyára. - Kéré fölsóhajtva Bogdanu a
                        haramiát.</p>
				<p>- Ne félj. - Válaszolá ez röviden - éljetek egészségben; s oly hirtelen, mint
                        jöve, el akart távozni.</p>
				<p>- De mi lesz vége a dolognak, ha már részes vagyok a tettben, csak szabad
                        lesz tudnom. - Kiálta a távozó után Zakharovics.</p>
				<p>A haramia visszafordult: - Ha a várat elfoglaltam, veletek és Szirmay Ilkával
                        Moldovába megyek, majd ott tőletek tanulok becsületes embernek lenni, hanem
                        erről akkor beszélünk többet, midőn a huszti várban ihatom új uramnak, a
                        moldovai vajdának egészségét, de az ezer arany fenn marad, kapitány
                        uram!</p>
				<p>- Fenn! - sóhajtá Bogdanu s a haramia kevés pillanat alatt eltűnt.</p>
			</div>
			<div type="chapter">
				<head>
                  TIZENÖTÖDIK SZAKASZ.
                </head>
				<head>
                       A haramiák ostromszer gyárai. - Móré esze egész
                            fényében tündöklik. - Pintye Gregor, mint politikus, és fáradozásának
                            sikere.
                    </head>
				<p>Midőn Pintye Gregor az előbbi szakaszban történt összebeszélésből tanyájába
                        visszaérkezett, Kosztán és Bama Bila Paskuluj fölvigyázata alatt nagy
                        serénységgel folytak a várvívás előkészületei, az utóbbi azonban inkább
                        szüntelen nógatásaival, mint tanácsadással vagy világos parancsolattal
                        segíté elő a munkát, mert rabláson és vad küzdésen kívül ő eddig semmit sem
                        gyakorolt és semmihez sem értett, azért ütött ő mindnyájok között legnagyobb
                        lármát, s azért valának folyvást hallhatók siettető szavai, míg Kosztán
                        csendesen s csak ott, hol tanács vagy parancs kivántatott, de éppen azért
                        kiáltozó társánál többet cselekedve, járt a munkások között. Szembetünő volt
                        kettejökben azon régi észrevétel, hogy magát kitüntetni vágyó butaság,
                        lármával szokta eltakarni tudatlanságát; míg az értelemmel párosított
                        serénység zaj nélkül, de éppen azért gondosabban és foganatosabban
                        munkálkodik.</p>
				<p>A haramia vezér új lelket önte munkásaiba, legelőbb is oda fordult, hol Móré
                        ügyelése alatt az ágyúgolyók öntettek, a czigány jól tudott bánni a vassal,
                        s most a környékből minden rokona, minden kovács, s általában minden
                        megkapható ember, ki valaha a bányák körül érczolvasztással
                        foglalatoskodott, ide vala Pintye Gregor által hajtva, és az ügyes Móré alá
                        rendelve; ez műhelyét egy vashámorban üté föl, mely hajdan itt a bérczek
                        mélyében építtetett, de az idők mostohasága miatt elhagyatván, most düledező
                        állapot felé közelgetett, ennek kemenczéi, mennyire az idő szűke engedé,
                        kijobbíttattak s este felé már egy kis pokolként lobogtak lángjai a minden
                        felülről beléjek hordott vasat megolvasztani; Móré agyagból formákat
                        készített több társaival, melyeknek belső üregek a már kifúrt fenyők öbléhez
                        volt illesztve, számtalan ilyen golyóminták valának a lemenő nap sugárain
                        száradni kitéve.</p>
				<p>- Rajkók, hogy égjen parázszsá bennetek a szalonna! alvó félben van a tűz a
                        szélső kemenczében, tüzeljetek belé, mert máskép kóczos fejetekkel gyújtom
                        alá. - Mondá kényes parancsoló hangon Moré egy sereg czigány gyerekhez, kik
                        szakadatlan tüzelés végett a kemenczékhez valának rendelve, de most egy a
                        bőkezű Pintye Gregor által nekik közös zsákmányul adott szalonna oldal
                        gyönyörűségeibe egészen elmerülvén, új hivatalokról majd tökéletesen
                        megfelejtkeztek.</p>
				<p>- Még jókor van tököt sütni. - Jegyzé meg, az egész környéket harsány
                        kaczajra fakasztva egyik a minta művészek közül; de a fiúk nem érték
                        tréfának a dolgot, s nemsokára tömve volt fával a kemencze.</p>
				<p>- Csak negyedét nyeljék el gombóczainknak a husztiak, tudom, nem vágynak több
                        étel után. - Folytatá beszédét, parancsát teljesítve látván, a tréfákat
                        kedvelő Moré.</p>
				<p>- De kemény konyhában is főzik azokat, s nem a legrosszabb szakácsok. - Toldá
                        meg egy másik.</p>
				<p>- A konyha s a szakácsok még irgalmasok lennének; de nagyon kegyetlenül
                        tálalják ki nekik. - Jobbítá meg Moré.</p>
				<p>- Rajta legények! - kiálta még egy kis távolságnyiról Pintye Gregor. - Moré,
                        ha most jól viseled magadat, az első boltot fölverem, s életed hosszára elég
                        posztót rabolok veres nadrágra neked.</p>
				<p>- Hej kapitány uram, ha a dolog sokáig tart, szükségem sem lesz reá, mert oly
                        veressé válok a kemenczék mellett, mint a rák a fazékban.</p>
				<p>Pintye Gregor, minek utána megelégedve mutatta volna magát a czigány
                        munkálatával, azokhoz fordult, kik a fenyőszálakból ágyúkat fúrtak, már
                        nagy rakásban feküdtek a kész csövek, mások elbontott szekerek első és
                        hátulsó kerekeiket hurczolták elő, és azokra a csöveket lánczczal, kötéllel
                        és szegekkel erősíték meg. Így folyt a munka egész éjjel és az egész
                        következő nap, mialatt a haramiák és új szövetségeseik csak egymást
                        felváltva pihentek és aludtak.</p>
				<p>A következő éjszaka, az után, melyet most leírtunk, fényesen volt a teli
                        holdtól világítva, s már éjfél felé annyira haladtak a haramiák a
                        várvíváshoz megkivántató szerek és eszközök elkészítésével, hogy ahhoz
                        magához fogni lehetett; megparancsolá tehát Pintye Gregor, hogy az ágyúkat
                        még az éji homályban a kitűzött helyekre vonják, oda hordván egyszersmind a
                        már tetemes számmal öntött golyókat és puskaport, melyben a rablók hiányt
                        nem szenvedtek.</p>
				<p>Ismerte Pintye Gregor a vidék parasztjait, mert köztük növekedett föl, s mint
                        rabló is gyakran látogatta meg telkeiket, hol majd félelemmel, majd
                        szeretettel fogadtatott, mint vagy rettenve valának borzasztó tettei hallása
                        által, vagy velök szokása szerint valami jót tett; még a nem régen mult
                        szabadságháború, melyben ugyan ők részt nem vettek, emlékezete utolsó
                        vonaglásokban élt közöttük, és éppen mivel annak veszedelmét és inségét nem
                        tapasztalták, vágytak nagyobb hévvel haszna után, mi alatt ők egy könnyen és
                        büntetés félelme nélkül nyert zsákmányt értettek. Ezekhez folyamodott most
                        a haramia, kiválasztván közülük a legvadabbakat, és a kiket legbátrabbaknak
                        ismert; maga átlátta ugyan, mily bajjal légyen egybekötve seregének ilyetén
                        szaporitása, mert a legfeljebb is korcsmai veszekedésekben gyakorlott
                        parasztok, kiket csupán zsákmány ingere, nem valami magosabb bátorság
                        tehetett katonákká, nehezen valának sikerrel használhatók oly helyen, hol a
                        veszedelem komorabb alakban tűnt föl, de az, hogy a várat minden oldalról
                        szorosan elzárni szükséges, győzött Pintye Gregor lelkében a fölhozott
                        okokon, mert hetven vagy nyolczvan embere, a mennyit csapatja az erdélyi
                        szökevényekkel együtt számlált, valóban kevés vala czélja elérésére.</p>
				<p>Mindazon hazugságok és fondorságokat használva, melyekkel köznéplázítók
                        mindenütt és mindenkor élni szoktak, békeháborító irányaikhoz jutni, járta
                        be Pintye Gregor a legközelebb helységeket, ijesztve majd, majd hizelkedve,
                        igérve és fenyegetve, a mint az egyik vagy másik módot vélte foganatosabbnak
                        az ösmert embereknél, így tért be a paraszt kunyhókba, s lázítá föl azoknak
                        békés lakóit. Elbeszélte nekik, miként a tatárokat csak földes uraik hítták
                        légyen az országba, a pórnépet gyilkolni és rabságba hurczolni, hogy a
                        falukat azután mint Szatmárban gróf Károlyi Sándor már elkezdé, svábokkal
                        népesíthessék; hozzá tevé, hogy Rákóczi Ferencz, kinek személyéről és
                        törekvéseiről e buta nép nevénél alig ismert többet, nagy haddal
                        Törökországból már úton van, és segíteni fogja a pórnépet az urak ellen, kik
                        őt előbbi háborújában gyalázatosan elhagyták, s ha előbb csak uraikat
                        megölik, ezeknek szövetségeseik, a tatárok, megrettenve fognak visszatérni.
                        Hazugságok annál nagyobb benyomást tesznek a köznép lelkébe, minél
                        képtelenebbek s magának megvallani szégyelvén, hogy azokat meg nem foghatja,
                        és nem is sejtvén mély ostobaságában, dühösséggel pótolja ki az észnek
                        hiányát, s annál lehetetlenebb igaz útra téríteni, mert az iszonyú csaláson
                        még csak nem is mer kételkedni, míg talán csekélyebb és ártatlan
                        hazugságnak, éppen azért, mivel kicsinysége miatt tompa érzékét föl nem
                        ingerelheti, hitelt adni nem fog. Így Pintye Gregor mende-mondája is,
                        bármily képtelen s ellenmondásokkal telve volt is. Isten igéje gyanánt
                        vétetett föl a nép által, és ezreket gyűjtött volna kevés napok alatt
                        tanyájába: de ez ellenkezett a haramia szándékával, mert ily nagy számot
                        nehéz lett volna vezérleni és kivánt zabolában tartani, s még nehezebb lett
                        volna, mint Pintye okosan, de nem becsületesen szándékozott, a vár
                        elfoglalása után a kincsekkel Moldovába elillanni. Ezen okokból Pintye
                        Gregor csak azokat választá, kiket merészebbeknek ugyan, de szándéka iránt
                        különösen hajlékonyoknak ösmert, és csak annyi számban, mint a várvíváshoz
                        elkerülhetlenül megkivántaték, ezek között terjeszté vigyázva és jó sikerrel
                        gonosz evangéliomát.</p>
			</div>
			<div type="chapter">
				<head>
               TIZENHATODIK SZAKASZ.
                </head>
				<head>
                       Melyben említtetik, mily jó reggelt mondott
                            Pintye Gregor a husztiaknak, s a várbeliek miként fogadták üdvözlését, s
                            mily készületeket tettek annak méltó viszonzására.
                    </head>
				<p>Mint már előbb említettük, még éjféltájban helyre hordatá Pintye Gregor
                        ostromszereit; szemben a vár leggyengébb oldalával, hol a bástyák széles és
                        hosszú repedezései hamar ledülést igértek, egy a vár felől meredek hegy
                        emelkedék, a várral egyenlő magasságú, csekély távolsága miatt innen még
                        Pintye Gregor faágyúi is belökheték a golyókat a bástyákig. Ide állíttatá
                        Pintye Gregor ágyúit, s valóban a hely oly alkalmas vala ezen czélra, hogy
                        csak kicsinyt ügyesebb pattantyúság és nem éppen ily idomtalan ágyúk,
                        melyek egy-két lövés után törtek, szakadtak és repedtek, s golyóikat
                        mindenfelé csak nem a czélhoz szórták, kivántattak volna, a várat kevés órák
                        alatt porrá lőni.</p>
				<p>Pintye Gregor maga ezen helyen maradt vagy száz emberrel, Bama Bila Paskuluj
                        pedig és Kosztán ugyanannyival a vár többi oldalait fogak körül, szorosan
                        őrízve minden rést, ne hogy a várba segedelem, vagy abból segélyt kérni
                        hirnök suhanhasson által, s így a hajnal első szürkülete készen lelte őket
                        a nagy tettre. Megparancsolá Pintye Gregor, mihelyt az éji homályból Huszt
                        falai csak egy kissé világosabban kitünnek, azokat minden ágyúiból
                        köszönteni. Ez egészen kivánata szerint történt, mert mintha a nap sugarai
                        egy puskaportárt gyujtottak volna föl, oly robbanással durrant el Pintye
                        Gregor huszonnégy ágyúja majdnem egyszerre. Mivel már az ostromlóknál
                        vagyunk; írjuk le előbb, náluk mi foganatú légyen az első tüzelés. Pintye
                        Gregor embereit fölbátorítani akarván, maga fogott kanóczok hiányában egy
                        tüzes üszköt. Mire is több emberei követték, némelyek bátran, mások, kik az
                        ágyúkat csak hírökből ismerték, azon véleményben lévén, hogy egy ilyen
                        pokolbeli eszközzel az eget lyukassá lehetne lőni, remegve közelítének és
                        kétszer, háromszor is érinték a gyújtólyukat, míg a por föllobbant, voltak
                        olyak is, kik a durranástól ijedten a földre terültek. Ez a pattantyúsokkal
                        esett, még gyászosabb következés mutatta magát az ágyúk között, közülök több
                        hosszában elrepedt, másoknak tengelyeik eltörtek, némelyek előlről nem
                        eléggé megerősítve lévén, a hegy meredek konyulatán lezuhantak, mivel
                        azonban Pintye Gregor okos intésére senki sem állott az elsütéskor az ágyú
                        mellett, hanem mindnyájan hátulról gyújták föl a port, az elrepedés által
                        alig sértetett meg egy-kettő tetemesen, de az ágyúknak alig maradt negyed
                        része épen. A haramiák ezen előre várható esetre pótolékokkal készen
                        valának, s még folyvást újakon dolgoztak, azért a romlottak helyébe épek
                        vonattak, az elkezdett tüzelést szünet nélkül folytatván, és valóban nem a
                        Pintye Gregor által lelkesített haramiák akaratja és serénysége, hanem
                        inkább tűzgépeik gyengesége volt hiba, ha a várt védő falak az első órákban
                        össze nem omlottak.</p>
				<p>Most térjünk a várba megvizsgálni, mily kedvvel fogadtaték ottan Pintye
                        Gregor reggeli üdvözlése. Ha a haramiák golyói robogás nélkül röpültek
                        volna be, nehéz lehetett volna az ágyúzást csak gyanítani is, hasonló volt a
                        tüzelés egy vendég jöveteléhez, ki minden kitelhető pompával és zajjal
                        jelentetik be; de megérkezvén, rövid vizsgálat után a gerjesztett lármán
                        kívül mindent nélkülözni találtatik. Ugyanis a golyók, egyet kivévén,
                        részint a levegőben kényökre repültek, a nekik tűzött czélt megvetve,
                        részint nagy tisztelettel a vár iránt, jó mélyen az alatt a hegyoldalba
                        csapódtak. Azon egyetlen egy, mely mint mondtuk kivételt tett, ablakába
                        ütött a szobának, melyben kevéssel az előtt Szirmayné és leánya Ilka
                        fölébredtek, az ablakból az ajtóba csapott a teke, de ezt áttörvén, vége
                        lett dicső pályájának, mert fáradtan esett a tornácz kövezetére és onnan
                        kegyetlen robajjal futott le a magas lépcsőkön, kártékonyságot még egy véka
                        nagyságú felsőbányai fazékon gyakorolva, melyet kásával tele két szolgáló
                        czipelt a konyhára, alkalmasint reggelit főzni az őrseregnek.</p>
				<p>A szokatlan dörgésre az egész vár lakói előrohantak, sápadtan, veresen,
                        ijedve, haragudva, imádkozva és szitkozódva, kinél hogy fejezte ki magát a
                        különböző indulat, sokan alig valának még egyébbe, mint hálóruháikba
                        öltözve, s oly közös volt mindnyájoknál nem annyira az ijedés, mint a
                        meglepetés és bámulás, hogy ezen első pillanatban, egy hirtelen rohanás
                        által alkalmasint a várba juthatott volna Pintye Gregor. Mindnyájan szerte
                        futottak, mindenik mindenről aggódott, mindenre gondolt, csak a véletlen
                        eset igaz okára nem, míg végre egy minden veszélyben közönséges ösztön
                        valamennyijöket a vár udvarában egy csomóba nem űzte. Itt állottak
                        pillanatokig némán, vagy legfeljebb is csak suttogva, mintha rettegnének
                        fenhangon beszélni, egyik a másiktól várta rémülése fölfejtését s talán,
                        mint a népregélők mondani szeretik: «ma is úgy állnának», ha egyike azon
                        szolgálóknak, kiknek kezökben a kása még főtelen semmivé tétetett,
                        előrohanván, s talán mivel az elkövetett kegyetlenség végrehajtására mást
                        képesnek nem tartott, tele torokkal nem kiáltotta volna: «a tatárok!
                        Istenért a tatárok!»</p>
				<p>- A tatárok! a tatárok! - zengé minden torok utána a vastag csoportban, s a
                        rövid szóban fejtve vélték okát rettegésöknek. Sokan szaladni akartak, de
                        dicséretére legyen a várbelieknek még a késő maradék előtt is följegyezve,
                        ezek csak asszonyok és gyermekek voltak, és ők is nem azért szaladtak,
                        mintha elfutni akarnának, mert így a kapunak vették volna irányokat s nem a
                        bástya legmeredekebb részének, de vannak olyanok is, kik ezen tévedést a
                        félelemnek tulajdonítják. A férfiak mind legyökerezve állottak, s mégis a
                        gonosz világban akadtak rágalmazó nyelvek, kik azt locsogták, hogy sokan
                        közülök csak lábok reszketése miatt nem iramlottak odább; de barátilag
                        intjük olvasóinkat, ne higyjenek ily rosz szívűek állításainak, mert csak
                        férfi nem ijedhete úgy meg, hogy képes nem lett volna azon menedékhez
                        folyamodni, melyben gyenge hölgyeik és gyermekeik csak az imént üdvöket
                        keresték, s meglátandjuk, hogy ők a vár védelmében nagyobb vitézséget
                        mutattak, mint sem ily galád vádat felőlök csak föltenni is lehetne, és az
                        is inkább csak boszúra lelkesítő fölkiáltás lehetett, mint félelemé, mely
                        csapatokban zendült, midőn Szirmay István sógornéjával és hugával látható
                        lett. - A tatárok! a tatárok! zengett újra.</p>
				<p>- A tatárok, ha ha ha! - monda Szirmay harsány, de erőtetett nevetéssel, mert
                        bár az egész várban egyedül bírt még józan észszel, mégis neki is nehéz volt
                        elrejteni meglepetését, azonban minden okokkal bátorítá a csüggedőket. -
                        Mit beszéltek? sűlt esztelenség. - Az égből potyogtak volna le, vagy a
                        földből bujtak volna ki, még utolsó hírünk szerint Nagybányáról, Erdély
                        széleit sem hagyták el, s így lehetetlen volt ide érniök; csak vizsgáljátok
                        meg jobban a dolgot, bizonyosan más oka lesz.</p>
				<p>- De mi lehetne más? - kérdé a föleszmélő várnagy. - Talán egy puskaporos
                        szekér, melyet Nagybányára vittek, lobbant föl. - Biztatá Szirmay a
                        kételkedni kezdőket.</p>
				<p>- De veszedelmesebb a dolog, - vága hirtelen sógornéja beszédébe, - szobánkba
                        egy iszonyú golyó csapott és ajtót, ablakot összetörvén szörnyű koczogással
                        gurult le a lépcsőkön. - Még csendet intve és boszankodva tekintett Szirmay
                        az özvegyre, midőn még nagyobb mérgére ekkép bizonyítá a szolgáló annak
                        állítását.</p>
				<p>- Nekem pedig és Julinak a kezünkben alkalmasint ugyanazon golyó törte össze
                        a kásás fazekat; vasból volt, és legalább is olyan nagy, mint a fejem.</p>
				<p>Ez alatt a másik szolgáló kihozta a már békén heverő golyót, mely azonban
                        sokkal csekélyebb nagyságú vala, mint fent leiraték, és ezen «corpus
                        delicti» ily hiteles tanú kezében ismét bizonyossá tevé, hogy csak tatárok
                        lőhették azt a várba, mely meggyőződésöket elég hangos morgással
                        nyilváníták. Szirmay, ki félelmök alaptalansága felől meg volt győződve,
                        egyszerre véget kivánt a bizonytalanságnak vetni, s mindnyájokat a vár azon
                        oldalára hítta, melyre a sógorné szobájának megrontott ablaka nyilt. Kiértek
                        nem kissé bámulván, hogy a tetőkön még egy tatár zászló sem lobog, egy
                        dzsida sem ragyog, láttak ugyan itt-ott embereket paraszt öltözetben, de
                        az őket inkább megnyugtatá, mert nem gondolhaták, hogy azok a tatárok
                        közellétében oly nyugodtan állanának, s már félelmök oszolva, könnyebben
                        leheltek, midőn ismét egy az előbbinél alig gyengébb dörgés rendíté meg
                        halló érzékeiket, de most foganatjok nagyobb volt a lövéseknek, mint előbb,
                        mert egynehány golyó erőszakosan csapott alattok a bástyába, mások pedig
                        felettök az épület falaiba hatottak, s egy alacsonyabban álló kémény
                        hatalmas robajjal dűlt le. A sűrű füst, mely a robajjal egyszerre a szemben
                        álló hegyen gombolyodott, elárulá, honnan háborog feléjök a veszély. A
                        többiek rettegve csudálkoztak, kiktől támadhat ezen halálos zenebona, midőn
                        körül csak parasztok valának láthatók. Szirmay, ki mindnyájok között nemcsak
                        észre, de tapasztalásra is első vala, rövid fontolgatás után kitalálta az
                        igazságot, s azt így fejezé ki embereinek:</p>
				<p>- Hogy ellenségeink nem tatárok, az bizonyos, s így ki lehetne más, mint
                        Pintye Gregor, kire a körül leskelődő oláhok is vallanak.</p>
				<p>- Pintye Gregor - mondá a várnagy, ki okosabb emberek állításai védésében
                        helyezé bölcsességét. - Ez valóban az lehet. És kiki felejtkezve a
                        tatárokról, Pintye Gregort, a vérengző haramiát emlegeté. De Szirmay
                        átlátván egyszer a veszedelmet, tüstént el volt tökélve annak erős gátot
                        vetni: bátorító szavakat intéze a várbeliekhez, s valóban nevekedék is
                        merészségök, mihelyt csak gyaníthaták, hogy nem a tatároktól
                        fenyegettetnek.</p>
				<p>Mostan egyenként kezdettek az ellen ágyúi dörögni, de a bástya magos falától
                        védetteknek nem árthatának a golyók. Szirmay egy lőlyukon által vizsgálódék,
                        s a por hatalma által közel a várhoz vettetett darabja Pintye Gregor egyik
                        elrepedt ágyújának, sejteté véle ezeknek anyagát. Észrevételét haladék
                        nélkül közlé a várbeliekkel, s ön két szolgáját, kik vele szolgáltak Rákóczi
                        hadában, őrül hagyván, a többiekkel a vár védelmét elrendelni az udvarba
                        tért.</p>
				<p>Szerencsére, talán régi katonai szokásának következésében, Szirmay minden
                        védszereket már előkészíttete, mert nem ugyan hivatala, hanem tekintete
                        miatt, mindenektől megkéreték fölvigyázni ottléte alatt a várra; körül
                        tekinte tehát a huszti csatarenden, mint Virgil mondja.</p>
				<p>- Constitit atque oculis phrygia agmina circumspexit. - És harminczhat embert
                        olvasott, kik fegyvert viselhettek, puskapor nem épen megvetendő
                        mennyiségben, és két régi vas ágyú, annak erejét az ellenségre vetni állott
                        rendelésére, elegendő kézi fegyverekkel együtt, az őrizetben csak
                        vármegye és szigeti hajdúk, sóaknászok, és Szirmay cselédjei voltak, így
                        emberek, kiknek hűségök kétséget nem szenvede, közülök már sok
                        katonáskodván, hadi tapasztalások által foganatos használást igértek; de
                        Szirmay mint okos hadvezér igyekezett minden módon seregét szaporítani, és
                        így a mondott számba nem foglalt havasalföldiek is eszébe jutottak, s csak
                        most tünt föl szemében, hogy alig jelent egy néhány meg közülök, ezek is
                        csak szolgák, kik lovaiknál az istállóban voltak, hivatá tehát Bogdanut, ki
                        Zakharovicscsal és többi embereivel meg is jelent, és Szirmaytól a dolog
                        mivoltát megértvén, nagy készséggel ajánlá magát a vár keleti oldalának
                        megőrzésére. Olvasóink nehezen fogják oly nagylelkű okoknak tulajdonítani
                        nemes elszánását, mint Szirmay. A többiek között fegyverek osztattak el, s a
                        két ágyú azon helyre vonaték, melyről Szirmay előbb az ellent vizsgálta,
                        mivel itt a fal magossága és épsége fedezte a védőket, s az ágyúkat
                        veszedelem nélkül lehetett a lőlyukakon által irányozni, melyek is kis idő
                        mulva jobb foganattal durrogának Pintye Gregor ágyú tanyája közé, mint ennek
                        fa csövei a vár ellen. Az okos rendelések által növekedék a várbeliek
                        megcsökkent bátorsága, s annál inkább reménylettek boldog foganatot, mennél
                        bizonyosabb leve, hogy az ösmert haramiával s nem az iszonyú tatárokkal
                        gyűlt meg bajok. Mindazonáltal nem valának egészen mentek azon aggódástól,
                        melyet bizonytalan állapot szűl. Az egész terjedelmében nem ösmert veszély,
                        bár csekélyebb legyen is, tetemesebb félelmet szerez, mint az egészen
                        átlátott; az elfogult lélek tudniillik baját voltaképen megösmerni
                        törekedvén, a valónál sokkal komorabb színekkel festi azt. Ezen
                        bizontalanság nagy hasznára válhatott Pintye Gregornak, ha abból véletlen,
                        mint a jövő szakaszban látni fogjuk, maga ki nem rántotta volna
                        ellenségeit.</p>
			</div>
			<div type="chapter">
				<head>
                   TIZENHETEDIK SZAKASZ.
                </head>
				<head>
                       More, mint követ. - Ezen szakaszból kitetszik,
                            hogy a czigány szerencsésebb a kemenczénél mint a diplomatikában, s hogy
                            a számolásról különös fogalmai vannak.
                    </head>
				<p>Így folyt egész nap az ostrom, s még éjszaka is hullottak néha golyók a
                        várba, azonban folyvást nagy kár nélkül. Más nap reggel jelenté az őr ember
                        közelítését fehér lobogóval, s az ellenség lődözése is megszünvén, Szirmay
                        egy békekövet jövetelét sejté, azért a falra állíta hasonlólag fehér
                        zászlóval egy embert, kit a közelgő megpillantván, bátrabban látszék jönni,
                        nemsokára a kapu előtt termett és bebocsájtaték. Szirmay egy a vár tulsó
                        részében fekvő teremben fogadá őt, hová mindnyájan költöztek, itt menten
                        lévén a golyóktól.</p>
				<p>- Nagyságos tekintetes uram! - kezdé a követ. - Az Isten áldása oly bőven
                        omoljék a nagyságos úrra, mint a zápor a Tiszába.</p>
				<p>- Kivánatod igen keresztény, csak kár volt előbb záporral önteni reánk. Mi
                        hírrel jösz? - viszonozá Szirmay.</p>
				<p>- Engem uram Pintye Gregor küld, mint követet.</p>
				<p>- Téged, Pháraó gyermeke! - kiálta Szirmay hangosan nevetve. - Talán meg akar
                        tánczoltatni jóféle urad, mert a mint látom, hegedű is van a válladon. - És
                        valóban igazat mondott az öreg úr, mert a követ nem vala más, mint More, ki
                        egész butyorával jelent meg nemzete ősi szokása szerint.</p>
				<p>- Jaj nagyságos tekintetes uram, én csak azt tartom; nem mindig tér oda az
                        ember, a honnan jött; és azért magammal viszem a magamét. - Vala a
                        czigánynak okos felelete.</p>
				<p>- Most az egyszer nem is csalatkozál, mert innen vissza nem térsz s tudod,
                        hogy könnyen olyan helyre küldhetünk, hová butyor nélkül kell menned, bár
                        soha sem várhatsz visszajövetelre, neked is jobb lenne, ha urad más követet
                        küldött volna. - Folytatá Szirmay beszédét, More nem legnagyobb
                        vigasztalására, mire is ez a következőt felelte savanyú ábrázattal, melynek
                        nem annyira ijedésén szomorkodni, mint ostobaságán nevetni kellett.</p>
				<p>- Én is azt mondtam kapitány uramnak; de hiában, ő nagyra becsül engemet, és
                        így biztatott, csak eridj More, nincs egész bandámban több olyan emberséget
                        tudó legény, mint te, azért akarlak a nagyságos úrhoz küldeni, s ha
                        jószántodból nem mégysz, lőporral vettetlek a várba. Ezen két szép kérésnek
                        annál inkább engedtem, mert avval bátorított, hogy egy követ személye még a
                        pogányoknál is szent, de biz én csak azt gondoltam, hogy egy szegény czigány
                        legény személye, ki a felett még haramiákkal társalkodik, csak olyan szent,
                        mint a hízott malaczé a komám kalibájában. Még azt is hozzá tettem: hol kap
                        uram pattantyusainak oly ügyes vezért, mint én eddig voltam, de -</p>
				<p>- Hát te vagy azon dicső bajnok, ki Pintye Gregor fenyű ágyúit vezérled? így
                        sokat fedhetsz föl ellenségünk állapotjáról. - Szólítá őt Szirmay mindig
                        nevekedő vidámsággal.</p>
				<p>- Már ezt kapitány uram nem parancsolta, sőt inkább keményen megtiltá, tudni
                        ugyan mindent tudok, de elárulni semmit sem fogok. Röviden: uram azt izeni,
                        hogy bocsájtassék be embereivel a várba, mert neki nagy kedve kerekedett az
                        itt lerakott pénz odább vitelére; és így talán éltöket megkiméli, de
                        különben nem marad lélek a testben, mert uram kétezer emberrel és hatvan
                        ágyúval ostromolja a várat. - Ezen szavait ejtvén, elváltoztatá More
                        ábrázatját, s csak most tünt ki, hogy előbbi butasága inkább fölvett, mint
                        természetes volt, ezzel akarta alkalmasint Szirmay haragját magáról
                        elhárítani, és utóbbi beszédét bizonyos vakmerőséggel hangoztatá, a melyben
                        mégis elég okos volt előbbi ostobaságának egy részét megtartani, de ismét és
                        nagy sebességgel egészen ábrázatára vonta azt, mint egy megtámadt lovag
                        sisakellenzőjét, midőn Szirmay haragra lobbanva így dörge reá:</p>
				<p>- Jól van ficzkó, de gyalázatos hazudságodért a bástyára akasztatlak, hogy
                        legyen mire irányozni a hatvan ágyút.</p>
				<p>- Nagyságos, tekintetes uram! Szent a követ személye! - kiálta félholtan
                        More.</p>
				<p>- De akasztófára való a haramiáé. - Jegyzé meg Szirmay. - Milyen erős
                        seregetek?</p>
				<p>- Kétezer ember és hatvan rézágyú. - Vala ismét More felelete. - És mind
                        boszút állanak érettem.</p>
				<p>- Hajdúk! - Zengett Szirmay szájából, verjetek annyit a hátára, a mennyivel
                        többet fillentett. - A megszólítottak fölemelék pálczáikat, More hol egyik,
                        hol másik oldalra vonogatta vállát, és pislogva felelt.</p>
				<p>- De nagyságos tekintetes uram, úgy hiszem, hogy mégis csak ezer ember és
                        harmincz réz ágyú.</p>
				<p>- Üssétek a gazembert! - kiálta ismét Szirmay és egy serény hajdúnak botja
                        szoros közösülésbe jött More hátával, mi is ezt szívszaggató jajgatása
                        között egy hatalmas ugrásra, és Pintye Gregor hadiseregének további
                        levonására kényszeríté.</p>
				<p>- Hiszen nagyságos uram, ember csak még sem lesz több ötszáznál, de
                        huszonnégy réz ágyúnál nincsen kevesebb.</p>
				<p>- Majd belőlök is el ver egynehányat a hajdú. S ezen szavaira ismét ütést
                        inte Szirmay, s a mogyorófa ismét hangos csattanással jelenté magát a
                        czigány vállai között.</p>
				<p>- Csak háromszáz ember uram, és huszonnégy réz ágyú.</p>
				<p>- Üssétek! - S új csapások következtek.</p>
				<p>- Kétszáz ember! - de az ütések nem szüntek meg. - Jaj nagyságos uram! -
                        Kiálta Moré - senki sincs, egy ember sincs!</p>
				<p>- Kivallasz-e mindent igazán? - kérdé Szirmay.</p>
				<p>- Alig vagyunk kétszázan, s ennek is fele, lázított parasztokból áll. -
                        Felelé a czigány.</p>
				<p>- Most addig üssétek, míg a réz ágyúk fává nem változnak. - Mondá a hajdúknak
                        újra Szirmay.</p>
				<p>- Ugy csak ne is bántsanak. - Szólamla meg hirtelen More, vállait összehúzva.
                        - Mert azok már is mind fából vannak.</p>
				<p>- Vigyétek el, s dugjátok egy börtönbe. - Parancsolá Szirmay. - Ne gondolja
                        Pintye Gregor, hogy Szirmay zsiványokkal, mint becsületes emberekkel bánik.
                        - A czigány kegyelemért rimánkodott, de elhurczoltaték, s a többiek
                        helyeikre indultak, elkezdeni ismét az ellenségeskedéseket, ez által
                        Szirmay bátorságának jeleit akarta mutatni, s egyszersmind tudtára adni a
                        haramiának, követe miként fogadtaték. Az ágyúzás tehát újra kezdődött mind a
                        két oldalról, s bár a haramiák a várban jobban irányzott és derekabb
                        ágyúkból tetemes kárt szenvedtek, mégis kapitányok által lelkesítve, vagyis
                        inkább bátorságra kényszerítve csüggedetlen folytaták az ostromot, mely
                        több napi tartás után egyszerre szerencsés véget igért a haramiáknak. Az
                        ellen lövéseinek kitett vár oldal bástyái, mint ezt Pintye Gregor tudá, már
                        igen gyengék voltak, sőt egy helyt már fa támasztékokkal erősítve, a
                        fenyegető roskadás ellen; ezen gerendákat egy néhány nem annyira
                        szerencsésen irányzott, mint szerencsésen eltévedt golyó ketté lőtte, több
                        pedig magába a falba csapott, ehez járult még a szünetlen durrogás, mely a
                        viszhangozó várüregek felett és körül épült bástyát szokatlan rengésbe hozá:
                        omha és gyarló állapotja nem győzhete ily hatalmas kisérteten, és mintha a
                        felkelő napnak bókolna, egy kora hajnalon nagy robogással a mélybe zuhant,
                        nemcsak föl a várba elég kényelmes utat készítve, hanem két vagy három
                        várüreg ásítozó száját is tág bemenetelre kitátva. A haramiáknak előbb a
                        dörgés, s azután egy vastagon sötétlő porfelleg, mely mint az omladék
                        halálsóhaja kelt a romok közül, adta tudtokra ezen örvendetes esetet; és
                        valóban Pintye Gregor mindent rendelni kezdett a rohanásra, véghezvitelére
                        csak a Togyer által meggyújtandó épület lángjait várván; mert bár jól tudta
                        a haramia, mennyivel legyen erősebb elleneinél, még sem merte lomha
                        csoportjait a várra vezetni, ha annak egész őrizetét maga ellen elszánt
                        védelemre késznek tudta volna, mert az alattomos rablásra, és hirtelen
                        meglepetés által már félig lefegyverkezett ellenség meggyőzésére alkalmatos
                        haramiák között kevesen voltak nyilván és gyakorlott férfiak ellen küzdeni
                        merészek, kivált hol a kellemetlen puskaropogás oly alkalmazható vala, mint
                        ezen szokatlan várvívásnál. A gyülevész parasztokra pedig csatában épen nem
                        számolhatott. Ezért küldé előbb Pintye Gregor Mórét a várba, bár ösmervén
                        Szirmay erős lelkét, mily kevés reménye is volt kivánt sikerre, s ezért
                        akarta most is előbb magában a várban gerjesztett veszély által az őrizetet
                        megrémíteni és figyelmét fölosztani, ön embereit pedig bátorítani, minek
                        előtte a rohanáshoz kezdene.</p>
				<p>A milyen örvendetes a bástya ledőlése a haramiákra nézve, oly szomorú csapás
                        volt az a várbelieknek, kik a nélkül is aggódni kezdének a reménylett
                        segedelmet napról-napra késni látván, és lehetetlen vala távol barátaikat
                        bajokról tudósítani, mert a haramiák minden rést héja szemekkel őriztek, és
                        több a várból segedelem keresés végett küldötteket lövésekkel utasítának
                        vissza, és valóban csak Szirmay aggódni nem tudó lelke óvhatá meg őket az
                        elcsüggedéstől, a veszedelmet a még eléggé el nem látott várban élelem
                        szűke is nagyobbítván, annál inkább képzelhető a bástya bedűlése miatt
                        támadt ijedés. Szirmayné és szép leánya, kiknek félelme, könnyen
                        magyarázhatólag, legnagyobb vala, a legmélyebb szánakozásra is adhattak
                        okot, mert mily rémítő sors lehet: egy öreg asszonyságnak és egy gyöngéd
                        lánykának csak meggondolni is, hogy ő durva, úgy szólván félvad haramiák
                        kezébe jutand, erős férfinak is borzasztó viszály. Az anya, mint kora
                        magával hozta, sírt és jajgatott, a lányka búját, ha épen nem könnyebbíté
                        is, de legalább fölosztá és más édesebb tárgyra vezeté szerelme; mert
                        szerelmesek örvendeni és szomorkodni a legidegenebb dolgon sem bírnak a
                        nélkül, hogy abban szerelmöknek fő szerepet ne juttatnának. Az egész várban
                        Bogdanu, ki alig jöve néha-néha elő őrhelyéről, mutatott leghidegebb vért,
                        ennek oka az olvasóink előtt már tudva lévőkön kívül az is lehetett, hogy
                        valóban egy golyó sem tévedt az általa elfoglalt várrészbe.</p>
				<p>A gyáva bojárnak ezen tetszőleg bátor magaviselete, semmi különöst sem
                        gyaníttata Szirmayval, mert ő annak okát Bogdanu ösmert tompa
                        érzéketlenségében feküdni vélte.</p>
				<p>Alig mulhatott a falomlás után egy rövid óra, midőn új csapás rettenté az
                        őrizetet; tudniillik a moldovaiak által őrizett oldalon tűz támadt, s a
                        korhadt száraz fedelen csakhamar hatalmas lángokban csapdosott szerte, s
                        mennél veresebben dühönge az emésztő tűzgomoly, annál haloványabbá lettek az
                        ijedett várlakók arczai. Maga az ősz bajnok Szirmay állott ezen
                        végromlással fenyegető bajban is nem tántorított lélekkel, egy pillanat
                        alatt kész vala rendelésével, és embereinek zajos kiabálással kitörő
                        ijedését zabolázván, keményen rájok parancsola a résről semmi ürügy alatt el
                        nem távozni, maga az ide futott havasalföldiekkel a tűz helyére indult. A
                        lángba borult épület egy alacsonyabb szegletében feküdt a várnak, három
                        oldalról bástyáktól körülfogva, csak a negyediken függött össze a várral, s
                        itt is egy magos fal s erős vas ajtó választá azt külön, ezen előre hagyá az
                        idegeneket lépni Szirmay, s alig valának lent, az ajtót becsapván, reájok
                        zárta e füleikbe menydörgés gyanánt hangzó szavakkal: - Magatok vagytok okai
                        a tűznek, - itt a kút - edényeket is leltek, - oltsátok azt, és ki az ajtón
                        kimászni próbálna, azt agyon lövetem. - Gyanítá-e Szirmay alávaló tettöket,
                        vagy a szerencsétlenséget gondatlanságoknak tulajdonítá, ez nem bizonyos; de
                        mindenesetre határozása igen bölcs vala.</p>
				<p>Midőn az ősz a bástya-résre visszatért, már sebes rohanással közelíteni látá
                        a haramiákat, s még embereit elszánt védelemre bátorítá, a mint az ellenség
                        már fele útján megállott, s oly sebességgel, mint jött, a várbeliek nagy
                        bámulására vissza fordult.</p>
			</div>
			<div type="chapter">
				<head>
                   TIZENNYOLCZADIK SZAKASZ.
                </head>
				<head>
                       Melyben előadatik, ki és mi hárítá el a harmadik
                            szerencsétlenséget. - Engesztelődés.
                    </head>
				<p>A milyen csudálatosnak tetszett a haramiák visszatérése, oly természetes
                        volt; de ennek megfejtése végett szükséges egy kissé a történet mostani
                        folyamából kitérnünk. Egy fiatal szegényebb sorsú nemes, ki a nagybányai
                        táborba sietett, kevés ideig Huszt mezővárosában lakó rokonainál mulatott,
                        innen azelőtt való nap indult el, melyen Pintye Gregor az ostromot elkezdé,
                        a haramiák kezébe akadt: de ezek előtt gyanús nem leve közönséges pór
                        öltözete miatt, ügyes hazudságai által annyira vitte a haramiákat, hogy ezek
                        neki befogadást ajánlottak czimboraságukba, ő ezen nagyobb veszély
                        elhárítása miatt örömöt színlelt, köztök maradt, de tervöket megtudván,
                        midőn másnap hajnalkor az ostrom kezdetére fordított figyelmök a haramiákat
                        minden egyéb iránt vigyázatlanokká tevé, elillant, s az úton egy kocsira
                        akadván, elég hamar érkezett Nagybányára, még kora segedelmet kérni, a
                        vészben lebegő Husztnak.</p>
				<p>Képzelhetni, hogy Szodoray volt az első, ki repülni inkább, mint menni akart
                        segítségre, de Bagosy és Babocsay is, részint mint barátjai a Szirmayaknak,
                        részint a Husztra vitetett pénz megmentése végett épen nem szándékoztak e
                        dologban késedelmeskedni, annál kevésbbé, mivel még a tatárok betörése előtt
                        vissza is jöhetett a felmentő sereg. Szodorayra bízaték a vezérkedés, de
                        mivel többet elbocsátani tanácsos nem vala, csak száz ember adatott keze
                        alá, kiknek egyik csapatát Karácson Tivadar kormányozta. Minden kitelhető
                        sietéssel indula és folytatta útját Szodoray Huszt felé s felejteni
                        látszaték, hogy kisded serege lépéseinek a szerelem nem kölcsönözött
                        szárnyakat; a leghőbb tünődés és a legszaggatóbb aggodalom egyiránt gyötrék
                        szívét, s csak akkor engedett valamennyire kínja, midőn Huszthoz érvén, a
                        várra rohanó haramiákat pillantá, de ez sem enyhülés volt, mert az
                        eltávozott aggodalom boszúnak adott helyt.</p>
				<p>Mint mondtuk, épen a várra akartak a haramiák támadni, midőn őket Szodoray
                        haragja elérte, ezért téríté vissza csapatát Pintye Gregor a veszedelmes
                        ellennel szembe állani. Csak kevés lövések történhettek a két felekezet
                        hirtelen közeledése miatt, s tüstént a kézi fegyverek csattantak össze,
                        Pintye Gregor gyülevész parasztjai az első támadásra minden szelekbe
                        eloszlottak; a haramiák, ezeknél bátrabbak, a vár és ennek segítői közé
                        szorítva kétségbe esetten viaskodának, Szodoray és Karácson ön példájokkal
                        lelkesíték vitézségre embereiket, míg az ellennél Pintye Gregor, Bama Bila
                        Paskuluj, ki elöljárójánál talán még erősebb, s hol csupán testi tehetségre
                        jött, vakmerőbb is volt és a kegyetlen Kosztán valának a csata heroszai.
                        Paskuluj egy iszonyatos balta csapással üté le Szodoray lovát, de ugyanazon
                        pillanatban csapott az ifjú szablyája a szilágysági zsivány kemény
                        koponyájára s ez széjjel repedve párolgá ki az élettel együtt azon kevés
                        észt, melynek negyven évig fedele volt. Az óriási haramia esése nem kissé
                        hökkenté meg társait, s ijedt bámulások időt engedett Szodoraynak fölugrani
                        és gyalog folytatni diadalmát. Karácson súlyos keze alatt több haramia
                        hullván el, Pintye Gregorra ütött, rettenetes vala harczok a roppant erőre
                        és ügyességre hasonlóknak, de Karácson javára kezde fordulni, mert Pintye
                        Gregor kardja egy súlyos csapás alatt csengve repült darabokban szét, s már
                        irányozva volt reá a halálos csapás, mert baljába mindig készen álló
                        fegyverét is, a vas nyársat megragadta Karácson, midőn az ura és barátja
                        veszedelmét észrevevő Kosztán baltáját hajítá, még maga oda ugorhatnék
                        Tivadarra, ez szerencséjére azon pillanatban hajolt félig meggyőzött ellene
                        felé, s így csak a fejszenyél érheté őt, de már Kosztán is közel vala s
                        kardot akart rántani, azonban a hajdú megelőzé és halva teríté őt a földre.
                        A többi haramiák még nagyobb szerencsétlenséggel harczoltak s már futásnak
                        eredni kezdének. Pintye Gregor bátorítására sem ügyelők többé. Ez, midőn a
                        csatát mulhatatlanul veszve s embereit széledve látá, egy sebes fordulattal
                        eltünt Karácson elől, s majd oly hirtelen a legrövidebb s legbajosabb úton
                        a csatatérről is; a szaladók nagy része Huszt felé sietett ijedtében s az
                        eddig cselt félő várbeliek most kirontottak részt venni, ha nem
                        meggyőzésében, legalább büntetésében ellenségöknek. Harmincz vagy negyven
                        haramia feküdt halva és halálosan sebesítve, húsz vagy harmincz elfogaték,
                        kik még nap lemente előtt felakasztattak az erdőszél legizmosabb fáira.</p>
				<p>Szodoray tehát diadalmasan költözött be az általa megmentett várba; a köz
                        örömben, melylyel fogadtatott, találkozék olyan, ki elkeseríté éltében
                        legédesebbnek reménylett óráját, ez nem vala más, mint Szirmayné, kinek
                        keblén a határtalan anyaszeretet még egészen be sem gyógyult sebét új
                        fájdalommal szaggatá föl, tekintetén leánya ártatlan gyilkosának. Legelőbb
                        könyei árulák érzelmeinek fölháborgását s midőn Szodoray mély tiszteletet
                        jelentő köszöntéssel felé közelíte, mintha könyeit törlené, takará el
                        kendőjével ábrázatát s fájdalmában hihetőleg nem is tudva, nem is érezve,
                        mily sebeket ejt az ifjú szívén, e szavakra fakadt:</p>
				<p>- Távozzál, Boldizsár! mert látásod újra öli meg lelkemben leányomat.</p>
				<p>- Édes néni! - esdekle Szodoray, mert így szokta gyermekkora óta nevezni
                        Szirmaynét - bocsásd meg nekem azt, a mit általam a sors vétett.</p>
				<p>- Anyám! - sóhajtá kedvese megsértésén könyekre fakadva Ilka - anyám! ő
                        ártatlan!</p>
				<p>Szirmay tanúja ezen szomorú jelenetnek, nem tűrheté békével sógornéja
                        igazságtalanságát, bár azt fájdalmának nagysága mentheté, és szelid, de
                        férfias szemrehányással fordult feléje.</p>
				<p>- Hogy fogadod ily hálátlanul megmentőnket? ki egészen ártatlan abban, a
                        mivel kínozod, nem lehetett-e más - nem én magam oly ártatlan oka leányod
                        halálának, nem él-e még vigasztalásodra kedves Ilkád?</p>
				<p>- És én - mondá Boldizsár - örök háladatos gyermekként követlek vigasztalni e
                        véletlen szerencsétlenségért.</p>
				<p>- Igen, élsz még édes gyermekem! - sóhajtá Szirmayné nyakába borulva
                        leányának, engesztelt pillanattal fordult Boldizsár felé. - Én nem
                        haragszom! - Az ifjú csókjaival borítá az özvegy kezét, ki gyermekével
                        lassan eltávozott.</p>
				<p>Parancsa szerint Szodoraynak tovább kelle küldeni a Huszton lerakott pénzt,
                        hol többé bátorságban nem lehettek, ajánlá azért Szirmaynak: utazzék haza
                        ezen alkalommal Ugocsába, hol biztosabban maradhatnék és a tatárok ellen
                        erőt gyűjtvén, hazájának is használhat. Az öreg tehát mindent elkészíttete a
                        tüstént történendő útra, s erről rokonát is tudósítá. Csak míg sógora
                        beszélt Szirmaynéval, akadt a szerelmeseknek nehány pillanat tanúk nélkül
                        együtt lenni, de mennél rövidebb ideig éltek a szerelem kéjében, annál
                        forróbban ömledezett ez boldog szíveikből. Ki is törekednék hiában fösteni
                        azon érzelmeket, melyek két szerelmes keblét búsan üdvezítik, midőn azok
                        hosszú és veszélylyel fenyegető elválás előtt együtt vannak; ki ismételné
                        azon, talán magokban közönséges szavakat, melyek ilyenkor mély és kesergő
                        boldogságot és legforróbb érzelmeket fejeznek ki, ők úgy váltak el, mint
                        kik csak az emlékezetben s a távol reményben boldogok; de kiknek a közel
                        komor homályú felhővel boríttatik el.</p>
				<p>Szirmayné nyájasan búcsúzott Szodoraytól, kétségtelen jelét adva
                        engesztelésének.</p>
			</div>
			<div type="chapter">
				<head>
                  TIZENKILENCZEDIK SZAKASZ.
                </head>
				<head>
                      Két bűnösről itélet tartatnék; de az első egy még
                            nagyobb bűnös s a másik sors segedelme által megszabadul.
                    </head>
				<p>Még egynehány személy sorsa tartóztat minket Huszton vissza, ezek pedig a
                        havasalföldiek és More. Alig mult a vár fölmentése által támasztott zaj, s
                        legottan mindnyájan a tűznek oltására siettek, melynek elnyomásában
                        folyvást, de foganat nélkül kénytelenek voltak fáradozni a havasalföldiek, a
                        gyuladásnak az egyesült erő hamar véget vetett; de annál terhesebb sors
                        fenyegeté gerjesztőit, mert némely várbeliek, főleg asszonyok, látni
                        akarták, miként Tógyer a tűz kitörése előtt a padláson járkált legyen, hol
                        semmi dolga sem lehetett, ez kereken tagadta a terhelő állítást; de Szirmay,
                        ki ugyan a vádat erősebb bizonyítások hiányában hinni általlotta, legalább,
                        mint vélte, vigyázatlanságokért meg akarta ijeszteni a havasalföldieket, és
                        csak kemény vallatás után nem épen barátilag bocsájtá el őket, kik is
                        Nagybánya felé vevék útjukot.</p>
				<p>Morét alkalmasint azon sors várta, mely társai nyakainak állapotját az erdő
                        szélen jóval szűkebbé tette a természetinél. Hajdúk küldettek őt a
                        tömlöczből fölhurczolni; de ezek csak hűlt helyére akadtak, alkalmasint
                        sejteté vele jövő sorsát azon nemzetségében csodált jósló erő s azért ő
                        kelme még korán megszökött, a mi igen könnyen történheték meg, mert börtöne
                        a vár azon üregére dűlt, melynek a bástyabedűlés által szabad lett kijárása,
                        s a czigány az alkalmat okosan használva, elillant; még pedig Szirmay István
                        jövendölésének daczára butyorával és így hegedűjével együtt.</p>
				<p>Ekként végezvén dolgukat, még alkony előtt mindnyájan útnak indultak:
                        Szirmayék az egy hajdú csapat által kisért pénzzel Ugocsába, Szodoray
                        Boldizsár pedig, Karácson Tivadar s velök maradt emberei Nagybánya felé.</p>
				<p>Mi azonban kénytelenek vagyunk a futó Pintye Gregort követni, ki az ütközet
                        után kevesed magával szaladott, hogy üldözői rá ne akadjanak, egy szeretett
                        költőnk kifejezése szerint «úttalan utakon» Nagybánya felé. A város tájára
                        érkezvén, kisérőit, kik azonban társaik veszedelme óta inkább félelemből,
                        mint előbb szerencséjéhez és erejéhez vonzó bizodalomból ragaszkodtak hozzá,
                        az erdőségben hagyá, maga pedig a városba ment és egyenesen Piócza Kristóf
                        boltjába, hol a nagybányai politikusok nagygyűlése tartatott, itt mily
                        embertelenül bán legyen haramiánk a czéhmesterrel, már elmondtuk
                        olvasóinknak, azt is, miként űzé el a félig beszappanyozottat Karácson
                        Tivadar. Azt fogja kiki gondolni, hogy Pintye Gregor így űzetve, útját az
                        erdőbe vette; de korántsem; ő terve kivitele előtt szándékát soha sem hagyta
                        el, ha csak épen elkerülhetlen szükség nem kényszeríté rá, azért most is,
                        mihelyt észrevevé, hogy üldözője nyomát vesztette, egy melléksikátorba
                        fordult és a városba visszatért. Az első, kivel találkozott, Zakharovics
                        Tógyer vala, egy ház előtt, melynek nyilt kapuján több moldovaiak is
                        látszottak, habozás nélkül tért ide a haramia, a kalmárt is beintvén maga
                        után. Bogdanut és magát Tógyert is nagy aggályban lelé, mert épen hírt
                        vettek, hogy a tatárok már átrontottak Erdélyből, Bogdanu pedig
                        hazautazására már pénzt is kölcsönözött a Bányán tartózkodó moldovai
                        származású kalmártól, s most kénytelenítteték fölhagyni szándékával, ha a
                        tatárok kezébe akadni nem akart, kiktől nyájas elfogadást reményleni semmi
                        oka sem volt. Pintye Gregor menté őt ki félelméből, igérvén, hogy titkos
                        úton és más részén a határnak által fogja vezetni minden baj nélkül a
                        veszedelmen: mert a haramia, ámbár Bogdanut gyávasága miatt megveté, mégis
                        azon esetre, ha szerencsétlen viszontagságok kényszerítenék hazáját
                        elhagyni, pártfogót akart magának szerezni a szomszéd Moldovában. Ez pedig
                        annál jobb alkalom volt czéljának elérésére, mert a porta ellen elkövetett
                        árulásban maga a vajda is részt vőn, s így igen is szívén fekhetett a
                        közvetetlen eszköz megmentése. Azért mindjárt indult a haramia tanácsára
                        Bogdanu, Pintye pedig előre ment, a találkozás helyét kijelelvén, megolvadt
                        csapatát az útra készíteni. Az ügyes haramia vezérlése alatt szerencsésen
                        elkerülte Bogdanu a tatárokat és baj nélkül ért haza Jászvásárba.</p>
			</div>
			<div type="chapter">
				<head>
                    HUSZADIK SZAKASZ.
                </head>
				<head>
                       Melyben előadatik, minek nem kellett volna
                            történni, hogy egész történetünk meg ne történjék. - A nagybányai
                            csata.
                    </head>
				<p>A krimi tatárok százados szövetségesei, úgy szólván rokonai valának a
                        törököknek, és így bajtársaik minden háborújokban. Az 1717. esztendő,
                        történetünk ideje, egy volt azon igen gyászos évek közül, melyek boldogtalan
                        honunk térein látták pusztítani a kelet vad csordáit, mi a tizenharmadik
                        században a mongol berontáskor legrémítőbb volt, de rövidsége miatt a másfél
                        századot haladó, majdnem szakadatlan török zsarolás és vérengzés által
                        okozott szenvedésekhez, melyeknek most is érezzük gyászos következéseit,
                        nem is hasonlítható. A jelen tatár pusztítás, melyet a köznép gyakoriabb
                        volta miatt «tatárjárásnak, tatárfutásnak» szokott nevezni, nem vala ugyan
                        oly gyászos és káros hazánkra nézve, mint az előbbiek, mert honunknak csak
                        három éjkeleti megyéjét érte, úgymint: Szatmárt, Ugocsát és Máramarost, de
                        ezekben mély sebeket ütött, s már csak azért is nevezetes, mert utolsó volt
                        a nemzetünket üldözni látszó átok efféle csapásai között, nevezetes még a
                        felett, mert egy kisded fölkelő magyar sereg az ősi vitézség új
                        fölsugárlásában diadalmat nyert a dicsőség és szabadság csatájában.</p>
				<p>A fent mondott évben véres háború folyt Savoyai Eugen vezérlése alatt hazánk
                        déli határain a törökök ellen, azért minden seregek ott viaskodtak, kivévén
                        Steinville tábornok vagy nyolczezer emberből álló osztályát, mely Erdélyben
                        tartózkodék ezen tartomány védelmére. A krimi tatár khán látván, mily gyenge
                        állapotban légyen az ország keleti része, egy tizenötezer tatárok- és
                        törökökből álló sereget külde fia, Gerai Mahmud Abdul khán és Ali Muza,
                        khocimi basa vezérlése alatt, annak pusztítására. A gyilkos ellenség
                        Besztercze vidékén tört Erdélybe és hazánk felé irányzott útját - mint
                        Türkenfrasz kapitány már mondotta - lángok és vér jelelték, sokaságuk
                        naponként nevekedett az ezernyi foglyok által, mindnyájan csinos hölgyek,
                        vagy izmos, erős fiatal férfiak, kiket örökös rabságra viendők, hurczoltak
                        magokkal, míg a népség egyéb része, ha az erdők vagy bérczek mélyébe nem
                        bújt, vagy máskép futással nem menekedheték, gyilkos fegyvereik alatt
                        gyakran a legkínosabb halálnak áldozatja lőn.</p>
				<p>Steinville az ország kárára a Türkenfrasz kapitány által fölhozott okokból
                        hátrahúzta magát, örülve, hogy a tatárok békén hagyták és egy dicsekedő
                        jelentést külde a diadalmas Savoyai herczeghez, hogy ő a számtalan ellenség
                        elől «szerencsésen retirált».</p>
				<p>A tatárok gáttalanul áraszták el a vidéket, minden boldogságot elriasztva
                        borzasztó tetteikkel. Nem akarunk azonban a gyászos kép élénkebb festésével
                        a történet folyamának akadályt vetni, azért visszatérünk Nagybányára, hol a
                        vérengző ellenséggel ismét fogunk találkozni.</p>
				<p>Alig hallotta meg Babocsay az ellen közelítését, tüstént kivezette eddig a
                        városba szállított seregét a táborba, mely a város déli oldalán vala
                        felütve. A tatárok kétfelé oszlottak, a nagyobb rész jobbra hagyta
                        Nagybányát, a vármegye síkabb részére ereszkedő, és öt vagy hatezer
                        küldeték a bányavidéket zsákmányolni, s az oda helyezett kisded magyar
                        sereget elszórni, ezen részt Ali Muza vezeté, a khocimi basa.</p>
				<p>Éj vala, s Babocsay serege vizsga éberséggel leste az egész tájékot, midőn a
                        táborszemek egyszerre szokatlan vörösségben láták világlani az eget s
                        gyaníták a tüneménynek szörnyű okát. Nemsokára visszatért kémleléséből
                        Karácson Tivadar, s jelenté a tatár sereg kettészakadását, s hogy a kisebbik
                        osztály másnap szándékozik a magyarokat Nagybányánál megtámadni.
                        Babocsaynak ez értésére esvén, meghatározá a nálánál ötször számosabb
                        ellenséget bevárni és vele bátran szembeszállani. S még éjjel megtevé a
                        szükséges rendeléseket. A hajnal első sugarainál indult Szodoray lovassága
                        nagyobb részével a táborból, vele Karácson Tivadar, mint egy hajdú-csapat
                        vezére, s fölállítá osztályát a völgyteren, szemben a hegyekből kitekergő
                        elég széles úttal. Jobbra, valamivel hátrább, egy domborulás tetejét
                        Babocsay foglalá el a gyalogsággal, s a szárnyak közé két ágyú
                        helyezteték, utánok egy gyalog és egy lovag csapat állván, részint ezeket
                        védeni, részint oda fordulni, hol az ellenség véletlen törne elő. Ezen
                        csatarend igen okosan vala a hely minéműségéhez alkalmaztatva.</p>
				<p>A tatárok épen nem hagyák kihülni ellenségeik bátorságát hosszas várással:
                        legalább is azon úton jelentek meg, mely Szodoray előtt terjedett, az
                        ellenség vakmerőn lovaglott elő, de meghökkent a magyarokat keményen helyt
                        állani látván, már vagy ezer ember fogott helyet a völgyben, kurjongva és
                        ordítva egy rendetlen rohanásra készülni látszottak; de Szodoray vezérének
                        ezen esetre adott rendelése szerint megelőzte őket, és szoros tömegben
                        tartván csapatát, villámsebességgel rohant a tatárokra, ezek az első támadás
                        erőszakától összehányatva, szorultak majdnem ellenállás nélkül az út
                        torkolatja felé, sűrűen dűlve a magyarok halálos csapásai alatt. Karácson
                        sebes fordulattal kerülé meg a tatárokat, és hátuk megett állott a hegynek
                        oldalán, onnan szórva le a tolakodó török gyalogokat. Babocsay, mihelyt
                        észrevevé szárnyának szerencsés előmentét, megindítá seregét és jobbra az
                        úttól tört a tetőkre, visszanyomva az arról tolongó ellent, mely bajtársai
                        veszedelmén nem kis háborodásba esett. Babocsay, ezen elrendelése kivánt
                        foganatú volt, mert a hirtelen támadás a hegyek szűkében nem engedé
                        kifejteni a tatároknak nagyobb számokat, s az elsők a zavart szorulásban
                        csak gátul voltak az utolsóknak, és zsákmányul a magyarok kardjainak, nagy
                        veszteséggel kezdének tehát a tatárok hátrálni, erősen nyomatva az
                        ellenféltől.</p>
				<p>Még csak a kis tartalék, mely az ágyúknál állott, tartá helyét, ezen seregnél
                        vala Türkenfrasz Gottlieb Konrád Friderik is, mert nem képzelhetvén, hogy az
                        ily kisded sereg a tatárokat minden oskolai taktika daczára megverhesse,
                        vélé, hogy ezen seregnek lesz főszerepe az általa annyira kedvelt, s itt
                        elkerülhetlennek látszó retirádában. Itt azonban jelenléte jó darabig nem
                        volt egészen haszontalan, mert a tartalék tüzes vezére, Tunyoghy Kálmán,
                        alig vevé észre főseregének haladását, már is, hogy a nap dicsőségében részt
                        vehessen, utána akart, vezére parancsát nem várva, rohanni. Türkenfrasz
                        tehát a szent birodalmi lovag tüdejének minden vitorláit megereszté,
                        törekedvén megmutatni, mily helytelen légyen ezen szándék, sőt bűnös minden
                        szükséges fenyíték ellen. Egy darabig nem volt ékesen szólása sikeretlen,
                        míg tudniillik Tunyoghyt a remény táplálta, hogy őt vezére a csatába
                        hivandja, de az ütközet távozásával ez is távozván, jelt ada népének az
                        indulásra.</p>
				<p>- Egy ily natio győzni akar, ki csak vad courageban és bravourban találja az
                        egész nobilem artem bellicam! - Kiáltá Türkenfrasz, talán ideálja,
                        Montecuculi Rajnáld szellemét idézvén boszúra. - Barbaroza és pogányhalál!
                        Ilyesvalamit a híres partiszan Szikingen Ferencz sem merészelt volna. - Míg
                        a vitéz kapitány így beszélt, egyszerre csak egy dragonyos szolgájának
                        társaságában lelte magát, mert Tunyoghy siető serege már jól elhaladt.
                        Türkenfrasz, mint mindig, ha este kaszamátáit, mint mondani szokta, Bacchus
                        Isten és Ceres Istenasszony munitiójával már ellátta, a mi ma reggel nagy
                        mennyiségben történt, legelőbb is a retirádáról gondolt, és talán nem
                        annyira félelemből, mint azért, mert Tunyoghy sebes előmozdultában a hegyek
                        között haszonvehetlen ágyúit elhagyta s Türkenfrasz nem tarthatá a taktika
                        reguláival egyezőnek, hogy két ágyú mellett, mihez is legalább nehány száz
                        ember kivántatnék, csak két dragonyos álljon, az is pedig egy százados
                        kapitány s csak egy közlegény. Ezen habozásának hamar véget vetett egy
                        oldalt kerekedő, s hamar háta megé terjedő zaj. Egy oldalvást vonuló
                        tatár-csapat tudniillik elkésett, és bajtársai megveretését nem is álmodva,
                        megkerülé a csatázókat, s azon völgybe, melyet a magyarok győztesen hagytak
                        el, kibukván, vad kurjongással rohantak a városnak, elvágván arra a római
                        szent birodalmi lovagnak, mint ő magát czímezni szerette, a retirádát, ki is
                        ez által kénytelen volt minden szándéka s meggyőződése ellen előre szaladni,
                        kardot rántott, dörgő «marsch»-ot kiáltott emberének, és lóhalálában
                        vágtatott Tunyoghy már a hegyek között eltűnt serege után, tele torokból
                        kiabálva: - Így járnak a taktika megvetői, az ellenség posztot vett a
                        hátunkon s Nagybányát egy coup de main-el occupirozta.</p>
				<p>Szerencsére Babocsay látván Tunyoghynak parancsa elleni mozdulatát, hozzá
                        tért, és így hamar meghallá a dragonyos reménytelen kiabálását, s legottan
                        visszahivatá Szodorayt, hogy lovasságával vágtatva vigyen a veszélyben forgó
                        városnak segedelmet.</p>
			</div>
			<div type="chapter">
				<head>
                  HUSZONEGYEDIK SZAKASZ.
                </head>
				<head>A nagybányai polgárság vitéz lelke, s a
                            czéhmester kalpagának halálos veszedelme. - Kik mertek a tatárok
                        előtt megállani s ezeknek sorsa.</head>
				<p>A város körül ugyan voltak némely hirtelenében fölhányt sánczok, de mint az
                        idő szűke és építőik tapasztalatlansága magával hozta, igen csekély
                        tekintetűek, s ennél még csekélyebb az őket őrző nagybányai polgárok
                        bátorsága. Régi ösmerőseink közül itt kevesekre akadunk, mert Piócza Kristóf
                        chirurgus és borbély otthon volt minden készületekkel ellátva a netalán
                        behozandó sebesek gyógyítására. A harangozó és egyházfi a toronyból lesték a
                        csata folyamatját, hírt adhatni felőle a lakóknak; meg volt nekik
                        parancsolva: ha a vész magát a várost fenyegetné, a harangokat, mint
                        tűzlármára kondítsák meg, s ha a magyarok győznek, mint úrnapi
                        búcsújáráskor, ünnepélyesen harangozzanak. A pénzverőházi szolga otthon
                        maradt fölvigyázás végett. Csak Kordovánt, a csizmadiák becsületes
                        czéhmesterét nem oldhatá föl semmi a hazavédés szent kötelességétől, sőt két
                        békés mesterségét, a kaptát és politikát kénytelen volt elhagyni, hogy mint
                        előljáró vitézi példájával bajnoki lelket öntsön egész czéhébe. És
                        dicséretére meg kell vallani: ő vezérlé minden kézművesek közül a
                        legszámosabb sereget; ámbár egy fenhéjázó kovács rágalmazón hangoztatá, hogy
                        ő kalapácsával az egész czéhet puhábbá verné cserepes kordoványoknál. Maga a
                        czéhmester elől ment, karddal az oldalán, ennek vasát, huzamos fekvés által
                        hüvelyébe rozsdásodván, csak nagy erőszakkal lehetett kirántani, mely
                        kínszenvedésnek közötte a sárgarezes bőr kettészakadt, ura egy csirizes
                        bagariafolttal gyógyítá a sérvet, de ezen hirtelen orvoslás úgy kitekerte
                        ősi helyheztetéséből, hogy új veszedelem nélkül a kardot ismét hüvelyébe
                        dugni teljes lehetetlen vala; így kénytelen lévén azt szünet nélkül kezében
                        forgatni, ezen pontban hasonlítható volt Sziget halhatatlan bajnokához
                        Nagybánya oltalmazója. A kard maga talán még Ázsiából vándorolhatott be
                        őseinkkel, mert szélessége és vastagsága akkori izmos karokat látszottak
                        kivánni, s bizonyítá vénségét az is, hogy nem fitogtatá magát a fiatalság
                        szokása szerint ragyogásával, hanem ősi érdemeit mély rozsdába borítá,
                        alatta talán még a kiovi csatából rejtve vérfoltokat. A vitézzé vált
                        csizmadia rókaprémes mentéjét öltötte föl, s inasa, mint fegyvernöke egy
                        középkori lovagot kiséré egy agg puska terhe alatt görnyedezve; ezen fegyver
                        is hosszú nyugalom jeleit mutatá, mert birtoka lévén az egész czéhnek, csak
                        nagy ünnepeken szokott, s akkor is örömet durrogni, főleg a
                        czéhmester-választáskor, de mivel a város védelme ezen ünnepnél kisebb
                        fontosságúnak nem tartatott, halál eszközévé kellett a puskának változnia.
                        Utána a csizmadia czéh ereklyéjét, a czéh zászlóját hurczolta a legizmosabb
                        legény, mellette a két legfiatalabb mester, az egyik kardosan, a másik egy
                        az éjjeli őrtől kölcsönözött alabárdot emelve, utánna vonultak a mesterség
                        többi tagjai, számra vagy negyvenen, mindenik más század szokása szerint
                        fegyverkezve, de mindnyájok arczán tökéletes egyezésben uralkodott azon
                        kinyomás, melyet vágószékre hajtott juhokon láthatni. A többi czéhek nem
                        igen különböztek csizmadia társaiktól, s így felőlök röviden csak azt
                        említjük, hogy ők a sánczokban helyöket elfoglalák. Innen örömmel nézte a
                        nagybányai polgárság Babocsay diadalmát, s ha már elő nem segíté, legalább
                        ordításával akará dicsőíteni, mint mennydörgés a lecsapott mennykövet.
                        Kordován bátorságát kitüntetni igyekezvén, midőn már Tunyoghy serege is
                        eltűnt, kiléptete a sánczok közül, és magosra emelt karddal haladhatott vagy
                        húsz lépést, midőn az oldalvást kitörő tatárok kurjongása rázta össze halló
                        érzékeit és jéggé vált szemei egy egész pogány sereget pillantának meg a
                        városnak vágtatva.</p>
				<p>- A tatárok! - Rajta, a tatárok! - Kiálta, felejtve minden czéhmesteri
                        méltóságot, és mint lábai engedék rohant, - de vissza a sánczok felé. Az
                        inas, ki czéhbelinél több bátorsággal, de nem több észszel bírt, elsüté a
                        czéh puskáját, s az ón keresztül süvölte futó mesterének kalpagán, ki épen a
                        cső irányában szaladt. A többi őrizet minden védelemről felejtkezve,
                        hatalmas ordítással rohant a város felé. Ezen zűrzavar előtt a harangozó
                        már győzelmet harangozott társával együtt, s a támadó lármát diadal örömének
                        tartván, ki sem nézve a toronyból, folytatá a győzelmeket hirdető kongást.
                        Az otthon maradt hölgyek és gyermekek örömlázra gyuladva rohantak elő
                        házaikból és szaladó férjeiket diadalmasokként akarták fogadni, de ezek az
                        ölelés helyett földre dönték a szíveskedőket, megosztva velök félelmök
                        súlyának egy részét, mely alatt magok is alig állhattak. - Nyakunkon a
                        tatárok! - nyakunkon a tatárok! - harsogák szerte a városban bajnok védői, s
                        az öröm perczek alatt mindenütt halálos ijedéssé vált, a nagy templom
                        tornyát kivévén, hol a harangozó és egyházfi még folyvást diadalmakat
                        zengettek.</p>
				<p>Dobogott azonban még egy szív Nagybányán, melynek bátorságát a tatárfutás sem
                        vala képes megrendíteni, - egy Amazon volt ez, és pedig nem más, mint Judit
                        - Piócza Kristóf, a borbély, hites társa, és chirurgusné asszonyom. Ne
                        gondoljuk ugyan, hogy mint hajdan Bethulia vívásánál szép és bajnoki
                        név-véde, Holofernesz fejét levágta; ő is oly hősi szellemtől lelkesítve:
                        kiment volna Gerai Mahmud Abdul khán herczegnek, vagy a khocimi basának
                        előbb szívét, aztán fejét elrabolni. Nem, ő merészségét csak otthon és
                        szegény férjén gyakorolta. Nem tudni mi okból, de erővel azon volt Pióczáné,
                        hogy férjét a sánczok közé kergesse; ez mindazonáltal megátalkodva állítá,
                        hogy helye neki otthon legyen, és hivatala csupán a sebesek bekötése; az
                        eleinte tűrhető villongásból csata támadt, még pedig jóval keményebb a vitéz
                        polgárságénál a sánczokban. Jutka pergett, pattogott, csipőibe nyomta
                        karjait, csak akkor emelvén föl, midőn szava erősítése végett férjének orra
                        alá akart hadarászni; ma történt házassági életükben először, hogy Kristóf
                        makacsul merte ellenzeni háziasszonyának véleményét, s ma is csak azért,
                        mert az asszony, mit eddig nem tett, tudományába keverte magát,
                        megbocsátható tehát ezen női felségsértésért a csinos Judit haragja, annál
                        inkább, mivel szomszédnéi állítások szerint, a már említett bányatiszt
                        többször elment Piócza boltja előtt, vágyódva tekintve be annak üveges
                        ajtaján, mindezen körülmények kivetkezteték Jutkát szelidségéből; s mint az
                        izlam terjesztői, ha szavok sikeretlen maradt, fegyveréhez nyúlt; ez ugyan
                        damaszki aczél nem vala, hanem egy ép tenyér, mely kétszer megcsattant
                        Piócza Kristóf orczáján, a szikár borbélynak majd minden vérét oda kergetve.
                        - Ezen pillanatban zengett az utczán kettőztetett erőszakkal: - A tatárok! -
                        a tatárok! - De mi eléggé édes vagy rettenetes egy haragos nőt engesztelni
                        vagy ijeszteni. Régen szeretik a költők hőseiket kölykeiktől megfosztott
                        oroszlánokhoz hasonlítani: azonban nem kellene ezt férfiakra pazarolni, kik
                        azt semmi esetre sem érdemlik meg, mert oroszláni indulat dühéhez csak egy
                        férjével veszekedő asszony hasonlíthat; mivel mint az oktalan állatok
                        országában rettentőbbet a kölykeitől megfosztott oroszlánnál nem ismerünk,
                        úgy nem lehet emberi lény, ki képesebb lenne minden iszonyúnak elkövetésére,
                        mint egy férjével amúgy lélekszakadtából czivakodó asszony, s ezen
                        hasonlítást még a nemek egyenlősége is erősítené. Ily állapotban kell tehát
                        képzelnünk Juczit, hogy bátorságát megfejthessük, ugyanis a kiabálásra nem
                        hallván, még urával is elfelejteté a krimi félsziget minden nemzetségeit, s
                        csak akkor eszmélt föl, midőn az utczát már</p>
				<p>«Napkelet ifjainak dobogó paripái tiporták.»</p>
				<p>A tatárok átugratván a város védetlen sánczait, eláraszták az utczákat, s
                        néhányan már Piócza előtt iramlottak el.</p>
				<p>- Lásd gyáva féreg! - kiálta a szelid nő remegő férjének, s azon tagnál
                        fogva, mely bizonyos szürke állatoknál leghosszabb, húzta őt ki az ajtóba.
                        Lásd gyáva féreg, nyomorult szappanhabaró! nyakunkon az ellenség, és csak
                        azért, mert ti férfiak mind pulyák vagytok. - Szemrehányását alig végezé a
                        bősz asszony, midőn egy csapat tatár közelge feléjök, az első egy szálas
                        erős legény, tetszőleg legelteté apró szemeit Judit asszonyon, megállott
                        kisérőivel együtt, s egy tatár fölkiáltás után, mely mosolygásából itélve, a
                        menyecske dicséretére volt intézve, hirtelen lehajlott nyergéből, s minden
                        epedés nélkül oda emelé új kedvesét, ki férje ellen mindig lángoló mérgében,
                        meg sem gondolá, mily messze veti őt honától ezen egyetlen emelés, sőt örült
                        talán az elrabláson, mert általa nyilván meggyőzheté férjét állítása
                        igazságáról, hogy tudniillik az ő s polgártársai gyávaságok miatt a tatároké
                        lesz a diadal. Judit nyelve épen nem szelidült a tatár karjai között, sőt ha
                        lehet még élesebben pergett magos üléséből félig elmeredt férjére. Ez
                        szegény habozva állott, nem tudván, búsuljon vagy örvendezzen-e? Félig
                        kesergőn tekinte azonban neje után, midőn rablója kengyele hegyét lova
                        oldalába nyomván elugratott. Kétes állapotján az oly hamar özvegygyé lett
                        Piócza egy nagy sóhajtással könnyebbíte; mert azt tanulta orvosi életében,
                        hogy szorult kebelnek legenyhítőbb egy mély fohászkodás, s még egyszer
                        pillantott szívének elragadtatott kincse után, alig érthetőn suttogva
                        valamit. Egy példa beszédünk, s két költőnk szerint ezen ismerős szavakat
                        morogta-e: «szegény tatár», már eredetiségünk fentartása végett sem akarjuk
                        állítani. A hátra maradt tatárok lovaikról leszállván, részint a szomszéd
                        házakba, részint Piócza boltjába széledtek, a szegény borbélyt magok előtt
                        taszítván műhelyébe.</p>
				<p>- Na sárga kutya! - riaszta rá egy nyers tatár, - ide az aranynyal, különben
                        sápadt arczádból olvasztom ki.</p>
				<p>- Tatár uram, Bombastus Theophrastus Paracelsus, a chirurgiának nagy mestere,
                        aranyat tudott csinálni, mégis szegény volt; hát én, ki csak egy ficzamult
                        tagot bírok helyrehúzni, s legfeljebb is finomul borotválni, hol vehetném
                        az aranyat? - mondá alázatosan Piócza, - bár egy esztendeig tanultam Bécsben
                        Pare Ferencz chirurgiája szerint.</p>
				<p>- Hát szakálkaparó vagy? - Jól van, ilyennek hasznát vehetjük. - Ragadjátok
                        meg.</p>
				<p>Piócza Kristóf hamar elveszté lába alól a földet, megmarkoltatván a tatárok
                        által, s minden, a mit tulajdonából menthete, egy borotvatok, Pare Ferencz
                        munkája a chirurgiáról és borbélymesterségről volt. A boltnak s lakásának
                        egyéb bútorait rablói szedték fel, indulva a szegény borbély lakából,
                        melyet, midőn Misztótfaluból Nagybányára utazott, oly óhajtva óhajtott
                        elfoglalni, de felesége háborgásai által azóta majdnem gyűlöletessé lett
                        előtte. Bár magában is igen kínos volt Kristófnak rabságra hurczoltatnia, de
                        az leginkább gyötörte lelkét, hogy a tatár földön sem lehet nyugta édes
                        hites társa miatt, vagy ha tőle menekednék is, látnia fog kelleni nejét egy
                        tatár férjnek karjai között.</p>
			</div>
			<div type="chapter">
				<head>
                 HUSZONKETTEDIK SZAKASZ.
                </head>
				<head>Melyben a polgárok rettenetes bátorságának több példái fordulnak elő. - A
                        város megmentése. - Ki jutalmaztaték meg a kalpagért, s mily fényesen
                        győzött Kordovány véleménye a csapszékben.</head>
				<p>A tatárok elszéledének Nagybányán, s lakói a házak legsötétebb zugaiba rejték
                        magokat, az ajtókat hirtelen elzárván, vagy hol a félelem hódítóbb volt,
                        nyitva hagyván, az őrsereg kora futása által már jó előre tudósítva lévén
                        mindenki, ha vagyonát nem is, legalább ön becses személyét bátorságba hozni
                        igyekezett; és csak a Piócza hites pár, vagyis inkább csupán ennek gyengébb
                        fele bírt elegendő bátorsággal a tatárok szemébe nézni. Így ha a tatár üres
                        kézzel odább állani nem akart, kénytelen vala a házakba törni, melyekbe
                        többen is közülök, de mint látni fogjuk inkább károkra, mint hasznokra
                        elszéledtek. A város előbbi zabolátlan lármája után mélyen elcsendesült,
                        csak a tatárok kurjongása és lódobogása, mely közé folyvást a harangok
                        diadal zúgása vegyült, zavarák meg síri némaságát.</p>
				<p>Ezen leírt állapotban találta Szodoray a várost, lovasaival segítségére
                        érkezvén; az utczákon elszórva kóborló vagy állongáló tatárok hamar halálba
                        omoltak a magyarok súlyos csapásai alatt, ezen sorsra jutván azok is, kik a
                        házakból zsákmánynyal rakottan kijöttek. Egyrész a lakokban veszté életét,
                        Szodoray lovasai oda is berontván, s rövid idő mulva a száguldó csapat
                        nagyobb része elveszett, csak a legtovább haladtak illanhatának el, a
                        veszélyt korán észrevévén csekély prédájokkal, ezek között valának azok is,
                        kik Piócza Kristófot és nejét elrabolták. A megszabadultak vakon rohantak ki
                        a városból, mint e tájon ismeretlenek minden irány nélkül iramodva, alig
                        kerülendők ki üldözőiket, ha szerencséjökre Pintye Gregorral, ki Bogdanu
                        Gyurkától tért vissza, nem találkoznak: ez hirtelen barátságot köte új
                        szövetségeseivel, s ismert utakon vezeté őket, a khánfi még veretlen
                        seregéhez.</p>
				<p>A város megmentése oly hirtelen történt, hogy a pinczékbe és hászjákra
                        rejtezett lakosok észre sem vették, s azért dughelyeikből előbújni sem
                        mertek; annál inkább, mivel a szemes harangozó véletlen a toronyból
                        lenézvén, akkor pillanta meg néhány tatárt, mikor azokat már Szodoray
                        lovasai kergeték, s azonnal kétségbeesve kezdé félre verni a harangokat.
                        Síró gyermekek, kikről szüleik ijedésök első zavarában megfelejtkeztek,
                        valának első üdvözlői Szodoray diadalmas hadának, visítások még nagyobb
                        félelemmel hasogatván nemzőik bátor szívét, kik gyermekeiket legalább is a
                        tatárok nyársain képzelék. Ily körülményekben majd nehezebb volt Szodoraynak
                        a polgárokat rejtekeikből, mint a tatárokat a városból kiűzni. Végre mégis
                        napfényre bukkanván, bámulva tekinték, hol egymást, hol megmentőiket, s
                        reszketve a tatárok holttetemeit. A derék Kordovány is előlépett, őt inasa
                        húzta ki saját padlásán a bőrök alól. A czéhmester diadaljelként emelte
                        átlyukasztott kalpagát, melyet a bőrök alatt félelmében szorongatván, benne
                        a keresztül repülő golyónak világos nyomaira talált, s valóban a haza
                        védelmében nyert ily tetemes sérvvel a város polgárai közül senki sem
                        dicsekedheték, bár ezt is magyar kar ejté, s csak két vagy három ujjnyival
                        csapott volna lejebb az ón, el lehetne mondani honunk akkori siralmas
                        esetéről:</p>
				<p>«S lettél magzatod miatt </p>
				<p> Magzatod hamvvedre.»</p>
				<p>Csak lassanként tért vissza rémült lelkeikbe bátorságok, s ekkor mind a
                        tatárok üldözésére akartak rohanni, alkalmasint mert sokkal tovább reménylék
                        őket már lenni, mintsem elérhessék. Visszatért Babocsay is, tönkre tévén a
                        tatár sereget, - több mint ezer halott fedte a csatatért, sokat, kik az
                        erdőségbe vonták magokat, az oda rejtezett pórnép vert agyon, mások Erdélybe
                        menekedtek, ott hasonló veszélyt találni. Csak kevesen érheték el a khánfi
                        táborát, folyvást űzetve a fáradhatlan Karácson Tivadar által, Babocsay
                        hadának egy csapatával.</p>
				<p>A polgárok, mily hamar kiállották, oly hamar el is felejték a veszedelmet; s
                        már este a csapszékben ült Kordovány a nap több bajnokaival Babocsay
                        katonái, s a város polgárai közül, kiknek mindnyájoknak volt hasonlatosságok
                        a homeri bajnokokkal: az elsőknek vitézségökre s az utóbbiaknak gyors
                        lábaikra nézve. - Kordovány előtt jobbról borkancsó állott, balról kalpaga,
                        bő alkalmat lelvén mindenki ennek halálos sebét kényére vizsgálni; s itt is
                        teljesült a világfolyás igaztalansága; mert a szenvedés a kalpagé vala, s a
                        dicsőség uráé. Majd hatalmas kortyokkal mosta le a becsületes czéhmester
                        rettenetes bátorságát, mely most még inkább ki ki fakadt, mint a sánczok
                        védelmében, s kalpaga tátogó sebével némítá el a fenhéjázó kovácsot, és
                        kalapácsa erőszakát, mert Vulkán izmos növendéke még most is kormos volt a
                        széntől, mely közé bújt a tatárok elől. Ismét előfordult a régi vita a
                        kutyafejekről, a polgárság, s főleg Kordovány erősen a kutyafők mellett
                        maradtak, és teheték is, mert a gyors futásban senki sem ért rá az
                        ellenkezőről meggyőződni. Sőt a rézműves nyilván erősíté, midőn a pinczébe
                        futott, egy tatár dugta be az ajtón a fejét, s ez természetes szőrös kutyafő
                        volt, későbben ugyan kisült, hogy ezen kutyafő a rézműves házi ebének
                        tulajdona vala, de ez sem árthatott sokat a dolog hitelességének. Kik a
                        dolgon kételkedtek, azért erősíték, mert ezen rettenet által menthetőbbnek
                        vélték futásokat, Babocsay katonái pedig részint saját vitézségöket inkább
                        kitüntetni, részint a polgárokat bolondítani, rá hagyták a dolgot, s így
                        emelt kancsóval kiáltá Kordovány:</p>
				<p>- Az Isten éltesse azon vitézeket, kik a kutyafejű pogányokat dicsőségesen
                        meggyőzték! - S utána kiáltott és ivott az egész gyülekezet.</p>
				<p>- Csak kár - folytatá Kordovány kancsóját letevén, - hogy Piócza Kristóf
                        borbélyunk nincsen itt, ő a kutyafőket mindig makacsul tagadta.</p>
				<p>- Dejszen - mondá egy, - már bizonyos lehet felőlök, mert feleségestül
                        elragadták a tatárok.</p>
				<p>- Sajnálom szegényt, - sóhajta föl a czéhmester, - mert ezen dologbeli
                        fejességét kivévén, áldott jó lélek volt. Így tehát igen jó, hogy kalpagom
                        sebét szűcs gyógyíthatja be, mert chirurgusunk már nincsen.</p>
				<p>- De czéhmester uram, azt be ne foldoztassa, örök emlékül e napra akaszszuk
                        azt úgy lyukason gomb helyett a czéh zászlajára, melyet vivője ijedtében egy
                        ház szegletbe akadván, letört. - Ezen javallattal emelkedék föl egy
                        csizmadia mester, Kordovány nagy örömére.</p>
				<p>- Úgy legyen e bölcs tanács, - mondá Kordovány, - a legközelebbi
                        czéhgyűlésben ezt fogjuk elhatározni, s egyszersmind pénzt gyűjteni számomra
                        egy új kalpagnak, a régi helyett, melyet a czéh dicsőségére örömmel
                        áldozok.</p>
				<p>- Éljen czéhmester úr! - kiálták mindnyájan és ittak késő éjjelig, hallgatva
                        a katonák csudameséit mai és régibb csatáikról.</p>
			</div>
			<div type="chapter">
				<head>
                HUSZONHARMADIK SZAKASZ.
                </head>
				<head>
                       A tatárok pusztításai. - Mi módot választa a
                            haramia a megboszúlásra. - Nagy rettegés, halálos készület, és rabság,
                            sok más ide tartozó dolgokkal együtt.
                    </head>
				<p>Babocsay diadalma után következő napon Bagosyhoz küldé serege kisebb részével
                        Szodorayt, kit a csatában mutatott vitézségéért dicséretekkel halmozott az
                        ősz bajnok. Maga Nagybányán maradt; mert félni lehetett, hogy Erdélyből új
                        elmaradt tatár csapatok rontandanak elő, pusztítást terjesztőn a védetlen
                        városon és vidékén. Fontos tanácsadással bocsájtá el magától az öreg vitéz
                        az ifjút, véle küldvén a haszonvehetlen Türkenfrasz hollandi dragonyos
                        kapitányt is, ki a tegnapi csata óta megszelidült kemény itéletében a
                        felkelő seregek ellen, és csak az sajnálta, hogy számára nem akadt occasio
                        egy szerencsés retirádában bravourját és valorát fényleni hagyni. Szodoray a
                        legrövidebb úton indult Bagosy táborához, ki részéről már útnak eredt hamar
                        alkotott hadával a tatárok ellen. Utjában Karácson Tivadar is Szodorayhoz
                        csatolta magát, s együtt sok magyart mentének meg száguldó kisebb tatár
                        csapatoktól.</p>
				<p>Gerai Mahmud Abdul khán vezérlé a még ép tatár sereget, ez a nagybányai
                        harczból szabadultakkal számra tizezeret fölmult, s pusztító özönben áradt
                        el Szatmár vármegye keleti részén, főleg a Szamos jobb partján; több ezreket
                        fűztek lánczra magok után hurczolván, a lakók legbecsesebb vagyonaikkal. A
                        tüzes khánfi oly sebesen vezérlé seregét, hogy lehetetlenné vált a lakosok
                        nagyobb részének magokat s vagyonokat előtte menteni; a kik megfutottak,
                        Ugocsába vevék útjokat, ez Abdul khán tudtára esvén, utánok küldé serege egy
                        részét s maga a nagyobbal Bagosy ellen indult.</p>
				<p>Nem szándékozunk leírni a köz inséget, melyet a krimi csapatok minden felé
                        terjesztének, csak azt akarván a gyász esetben érinteni, mi beszélyünk
                        folyamához szükséges. Ez bennünket a Szirmay családhoz vezet vissza, mely
                        Ugocsában tartózkodék Fertős-Almás helységben. Ezen falu a Túr partján
                        fekszik, mély alacsony tájékon, mocsároktól körülfogatva, melyek a Túr
                        áradásaitól neveltetve, bizonyos erősséget adtak a helységnek, házai
                        többnyire agyagból és fából inkább fonva, mint építve valának, csak itt-ott
                        emelkedvén egy tehetősebb gazdának vályog laka, kővel Szirmay takaros úri
                        házát, s a templomot kivévén, egy épület sem dicsekedheték. Az egyház régi
                        erős épület vala zsindelylyel fedve, csak tornya látszék ingadozó állapotban
                        sínlődni, mit tág repedései, s nem épen egyenes állása árultak el. Ezen
                        időben, melyben olvasóinkat ide vezetjük, az esthajnal első borúja kezde
                        terjedni, s az áradt mocsárok keskeny düledező töltésén halkkal ballagtatá a
                        csordás barmait haza felé, midőn lódobogást hallván maga után, hirtelen
                        hátra nézvén, egy sebesen vágtató lovagot pillanta meg.</p>
				<p>- Utat! - kiáltá ez már messziről, - tágíts a töltésen, mert hírem oly
                        szomorú, hogy a pap zsákjába is alig férne be.</p>
				<p>- Csak nem fullaszthatom vízbe a teheneket. - Viszonzá a csordás.</p>
				<p>- Jobb oda, mint a tatárok gyomrába. - Vala a lovag válasza.</p>
				<p>- A tatárok! - sóhajta elsápadva és meredten a csordás.</p>
				<p>- Azok bizon, - rémíté őt tovább a lovag, ki a teheneket elérvén, kénytelen
                        volt megállani az elzárt úton. - Már nyomomban vannak! Nem látod Nagypalád
                        felett a füstöt, nemsokára magosan fog piroslani, ott már a tatárok
                        gazdálkodnak.</p>
				<p>- Az úr Isten s a pécsi boldogasszony segítsen tehát bennünket. - Kiáltá a
                        csordás; de a lovag kirántá nyergéből csákányát, ütlegeket osztva
                        mindenfelé, a nem nyájasan érintett tehenek futáshoz láttak, s a szűk
                        töltésen egymást szorítván, kevés perczek alatt az egész csorda vad
                        rohanásnak eredt végig a gáton kolompzúgás és sűrű bőgéssel, köztök a lovas
                        vágtatott, s hátul a csordás ügetett, ostora csattogatásával még inkább
                        nevelve a zavart. A szokatlan lármára több lakosok gyűltek a falu végére, és
                        kik a mezőről haza mentek, megállottak fölvilágosítást várni; ennek
                        megadásában épen nem késett a csordás, mert mihelyt hallhatónak vélte
                        szavát, torok szakadtából ordított: «a tatárok! - a tatárok! - már lángba
                        borult Nagypalád!» - Ez elég vala az egész népségbe ijedési lázt űzni, s
                        őrülten futottak az uraság lakja felé, ott, hol mindig és minden inségökben
                        segítséget találtak, most is menekvést keresőn. Vastagon tódult be a sokaság
                        az ősi szokás szerint mindig tárt kapukon, s az udvar alig adhata helyt a
                        tolongó és folyvást szaporodó népnek, ez legtarkább vegyületben rimánkodék,
                        minden nem és kor hangváltozásain, s bár csak töredékekben, de még is elég
                        körülményesen festék a még nem ösmert, s csak a csordás fölkiáltásából
                        sejtett bajt. A falu utczáin uralkodó zűrzavarban gazdái példájára a
                        csorda is el látszott veszteni eszét, mert a helyett, hogy a tehenek és
                        bornyúk szokásokként haza tértek volna, a néptömeggel az udvarba tódultak,
                        itt bőgések erőszakosan nevelé az egész zűrzavar hatását, Szirmaynak harsány
                        ugatásra indított számos kutyáival együtt. Az idétlen zaj kihívá Szirmayt és
                        családját is, a tornáczról kérdé a sokaságot: mi baj hozta légyen őket
                        udvarába? Egy ön lármájában elfuló kiáltás lőn a felelet, míg végre az
                        előbbi lovag a tornáczig magának pályát törvén, a szóláshoz helyet ugyan, de
                        csendet nem nyert. Szirmay és cselédjei egyesült törekvéseire az embertömeg
                        elnémult, s csak a barmok és kutyák zajával kellett a hirnöknek küzdeni,
                        mire is így harsogá el gyászos zsoltárát.</p>
				<p>- Én Nagypaládról jövök lóhalálában, jelenteni a tekintetes úrnak, hogy a
                        tatárok már oda rontottak, sőt azóta már alkalmasint Batár és Csedreg is
                        égnek, azért tehát szaladjon, a ki bír, s a ki nem bír, szánja meg bűneit,
                        mert az holnap nehezen eszi tiszteletes uram kezéből az urvacsorát.</p>
				<p>- Ember nem ijedséged hagymázában beszéllesz-e? - megfontoltad, mit tesz
                        egész helységet csak amúgy bolondjában rémíteni? - Mondá bátor feddő hangon
                        Szirmay.</p>
				<p>- Higyjen az égnek tekintetes úr, ha nekem nem hisz, - nézzen föl: itt Batár,
                        - ott Nagypalád, amott Csedreg égése pirosítja az eget; látja a füstgomolyt
                        felettük? sok halálhörgés száll abban az Istenhez. - A mutatott tájékra
                        fordítá mindenki szemeit, s a már homályosabb szürkületben tagadhatatlanul
                        látható lőn az ég iszonyú verese, barna füsttömegekkel szegetve be, s az
                        iszonyú látványban kiki halálitéletét tetszék olvasni, oly némán, oly
                        meredten bámulának a gyászos tüneménybe, míg a hirnök szavai új rettegésbe
                        nem olvaszták föl a régit.</p>
				<p>- Ezzel az estét üdvözlik, majd az éjfélt Almással fogják világosítani. -
                        Eddig mérséklettek voltak az idegen szavai, s épen semmi különöst sem
                        mutatók; de most egy percz alatt elváltozott arcza, előbbi hidegségét egy
                        majdnem határtalan dühnek jelei válták föl, és szörnyű káröröm és boszúvágy
                        lőn uralkodóvá vonásaiban, a mit szántszándékkal nevelt. Borzasztó hahotára
                        fakadva megtöré mérges indulatjának minden gátjait s e szavakban ordítá
                        boszúját Szirmayra.</p>
				<p>- Szirmay István kételkedjél, ha lehet szavamon, fájdalmas az igaztalan
                        büntetés; de még fájdalmasabb a tatár rabság a kevély magyar nemesnek.
                        Menekedjél meg ősz vitéz, - itt a boszú ideje, melyet én hőbben karolok át,
                        mint Szodoray úrfi most, ha lehetne, szép hugodat ölelné; de arról már rég
                        hegedült szent Dávid.</p>
				<p>Most vizsgálta élesebben a lovagot Szirmay s a legmélyebb harag veresíté
                        egyszerre arczait, azt megösmervén, s így szóla gyorsan, részint hozzá,
                        részint a néphez intézve szavait:</p>
				<p>- Gonosztévő, te mertél ide jönni. - Ragadjátok meg, ez Pintye Gregor, - a
                        gyilkos haramia!</p>
				<p>De a zsivány, - mert jól ismert reá Szirmay - el volt erre készülve, hirtelen
                        pisztolyt ragada gubája alól, és jobbkezével éles baltát villogatva, lovára
                        veté magát, kik hozzá közelebb állottak, rémülten vonultak az első
                        pillanatban vissza, s talán nem annyira fegyvereitől, mint nevétől, a
                        távolabbak nem is értheték Szirmay parancsát, s utat nyitának a sebesen
                        elvágtatónak. Ez a kapu előtt kevés pillanatokig megállott, s előbbi
                        hangján fölszólalt:</p>
				<p>- Szirmay! még éjfél előtt számolunk. Jó, hogy megösmertél, magam jöttem a
                        boldog hírrel, mert irígylem minden másnak ezen nagy szerencsét; évek óta
                        forralám a boszút, de annál rettentőbbé főtt ki. - Még többet mondott volna
                        a haramia; de a föleszmélt nép már zúgolódni kezde, megsarkantyúzá tehát
                        lovát s elnyargalt, hangos kaczaj között e szavakat kiáltva vissza:</p>
				<p>- Nemsokára ismét meglátjuk egymást!</p>
				<p>Most a nép ijedése kétségbeeséssé vált; mert a szomszéd faluk több lakói, kik
                        a veszély előtt elillanhatának, érkeztek az udvarba, s iszonyú színekkel
                        festék földieik szerencsétlenségét. Szirmay törekvék ugyan, de hiába a nép
                        félelmét józan okok által mérsékelni, mert míg igyekezetében sógornéja és
                        huga, kik hozzá, mint védőjökhöz erősen ragadtak, hátráltaták, a nép sem
                        vala képes valami okosabbat hallgatni, vagy azt fölfogni; e felett Szirmay
                        szavai is csak puszta vigasztalásból s bizonytalan reményből állottak, mert
                        a közel nagy veszedelemben maga is átlátá a szabadulás lehetlenségét, a nép
                        ugyan a félelem első eszközére, a futásra vetemedett; de ennek
                        hasztalanságát a minden oldalról lángoló faluk jelenték, mert a tatárok
                        hihetőleg Pintye Gregor javallatára egy kört vontak Almás körül. Ugyanezt
                        bizonyíták a szomszéd falusi szökevények is; de sokan Almás lakói közül nem
                        akarák magokat az utolsó reménytől is megfosztatni, és szaladásnak eredtek,
                        hanem a réteken száguldó tatárok hamar kiragadák őket csalódásokból.</p>
				<p>Ez alatt mély sötét lett, az éjszaka holdatlan vala, csak az ég legmagosabb
                        kúpjáról ragyogtak a csillagok, míg a láthatárra konyult oldalait a lángba
                        borult faluk égése veresíté, s mint a homály nevelé a lakosok félelmét, a
                        rettenet minden alakjának még borzasztóbb idomokat kölcsönözve, úgy a
                        homályban mindig világosabban dühöngő tűz azt, a mit örök sötétben szerettek
                        volna tudni, ragyogtatá ki. A félelem azon állapotja lelkünknek, mely
                        legelőbb emlékeztet az Istenre, mert földi segedelmet nem remélve, tőle
                        óhajtjuk csak s tőle várjuk a szabadulást; így a nép is a futás
                        lehetlenségét megismervén, a templom felé tódult, a szent helyet elég
                        erősnek vélvén daczolni vagy legalább szelidíteni a pogányok dühét, s hogy
                        ott buzgó imádságok az Isten csodáit fogja levezetni segedelmökre, és
                        mennyköveit a tatárok ellen. Hagyjuk el azonban a sokaságot, mely örömben,
                        búban és minden indulatban örökké és mindenütt ugyanazon egy itélet és ész
                        nélkül habozó tömeg; s forduljunk azokhoz, kiknek sorsok, mint elbeszélésünk
                        fő tárgya, sokkal érdekelőbb. A Szirmay családot értjük.</p>
				<p>Szirmay István bátornak mutatta magát a veszélynek ezen elkerülhetlen
                        támadásában is, de bátorsága nem lehetett azon lélekébresztő és szabadulást
                        igérő, mely máskor lenni szokott, hol, bár mily fáradsággal is, erejében
                        állott a veszélyt elhárítani; bátorsága most inkább elszántság vala: erős
                        lélekkel tűrni a sors csapásait, s az élet sokféle viszontagságaiban
                        tapasztalás által megkeményült lelke az aggodalom semmi érzetét sem hagyta
                        volna festeni rajta, ha csupán egyedül lenne kitéve a jövő szenvedéseknek;
                        de egy pillanat szeretett testvérének özvegyére, s édes Ilkájára, kit élte
                        gyönyörű virágában ennyi vihar fenyegetett erőszakos letöréssel,
                        elcsüggesztheték a legerősebb szívet is, melyben gyengédebb érzetnek csak
                        szikrája is pislogott.</p>
				<p>Az anya keblére szorítá leányát, s csak búja és félelme, melyek leánya iránt
                        gyötrék őt, tarták vissza az ájulástól, s a lányka sűrű könyhullatással és
                        zokogással nyomá el vagy nevelé fájdalmát, míg magát csak szerelme tevé
                        talán képessé a bajnak ellene állani. Így kevéssé meg lett törve Szirmay
                        lélekereje, s ha ez épen nem lőn is láthatóvá rajta, de legalább észrevehető
                        volt, hogy nem csekély erőködésbe került neki nyugodt elszánást mutatni.</p>
				<p>Az udvar már puszta lett, s a közel templomból hangzott által a nép tompa
                        zúgása, csak egy két hív cseléd álla még körülök. Szirmay sejté, hogy a
                        magány még mélyebbé teendi gyötrelmöket, mert sokakkal megosztott
                        fájdalomnak jelei lármásabbak ugyan; de a magányos benn a szívben uralkodik,
                        azt marczangolva kínzásaival. Ezen okból a templomba vezeté rokonait Szirmay
                        és azután mind maga, mind jobbágyai becsesebb vagyonát oda hordatá, minden
                        található fegyverekkel együtt, az elsővel a tatároktól éltüket akará
                        megvásárlani, az utóbbiakkal, ha mindjárt boldog foganatról álmodni sem
                        lehetett, legalább tekintetet czélzott magoknak szerezni s minden talán
                        előadandó fordulatára sorsoknak készen lenni.</p>
				<p>Ezen foglalatosság alatt már az éjfél közeledék. Még eddig semmi sem háborítá
                        a falu csendét, csak a templomban nyüzsgött a tolongó sokaság zaja gyermekek
                        és asszonyok sírása vegyülve belé; de a veszély irtózatos jele, az égés,
                        csillogó veresben mutatkozék a templom ablakain s az elzárkózottak sápadt
                        arczait természetlen pirossággal festé. Épen midőn az ajtó belülről
                        elrakaték, zendült meg még meglehetős távolból az ellenség nyers kurjongása
                        s a künn maradt ebek harsányabb ugatása jelenté közeledését. Azon mértékben,
                        melyben a zaj künn nőtt, csillapodott az a templomban, végre csak itt-ott
                        ütött ki egy elfojtott zokogás, egy mély sóhaj - s a félelem még a lélegzést
                        is visszatartani látszék.</p>
				<p>A tatárok már valóban a faluba rontottak s a boszút lihegő Pintye Gregor
                        vezeté őket zsákmányok felé. Kesergett ugyan a haramia, hogy azt, a mit,
                        mint iszonyú lelke rég óhajtott ünnepét, csak egyedül magának akart
                        föltartani, most másokkal megosztani kénytelen, de ezt annak tudása pótolá
                        ki, hogy boszúja a legtökéletesebb leend, mert Szirmaynak mind ön, mind
                        szeretett rokonai személyére egyszerre és elháríthatlanul fog lecsapni s e
                        felett ha magát a dologba nem vegyíti, a tatárok könnyen akadhattak volna
                        nála nélkül is Szirmayra, így pedig a bosszúban semmi részt sem vehetne.
                        Ezért kereste ő föl a tatárokat, kik a haramiát, mint hasznos szövetségest,
                        nagy örömmel fogadták, az ismeretlen vidéken kalauznak használhatván. Ő lett
                        vezetőjök Almás felé is, hová a gazdag Szirmayék kincseivel kecsegteté őket,
                        - Pintye Gregor tanácsára lepeték meg a falut oly hirtelen és minden
                        oldalról. A tatárok szerte bolygának a helységben, de pusztán és kiürítve
                        minden zsákmányra ingerlő portékáktól lelvén a házakat, már morgani kezdének
                        kalauzok ellen s a vezér szemrehányásokkal illeté ezt; de a haramia
                        nyugodtan mutatott a templomra e szavakkal:</p>
				<p>- Az almásiak most földi számadásokat teszik az égiekkel, ott könyörögnek a
                        gyávák mennyei életért, mert a földit védelmezni nem bírják.</p>
				<p>Kettőztetett ordítással rohantak erre a tatárok a templomnak, de az erős és
                        belülről elrakott ajtó daczolta a betörést, fejszéket hoztak azt bevágni,
                        míg Pintye Gregor harsány szava érthetőleg a bentlevőknek zengé e
                        fenyegetést:</p>
				<p>- Nyissátok ki az ajtót, mert fejetekre perzseljük a templomot!</p>
				<p>Szirmay átlátá, mily haszontalan légyen ellenzése ezen erőszakos kivánságnak,
                        azért fölnyittatá az ajtót, csak kihallgatást kérvén előbb. A tatárok
                        vezére, egy krimi murza (tatár nemes) nem volt minden emberi érzetből
                        kivetkezve s mélyen hatott reá a templomba vonult népség félelme, kijelenté
                        azért, hogy életét senkinek bántani nem fogja, ha vagyonokat önként
                        kiadják, de a rabságból csak aggság és gyengeség menthet ki. Szirmayné és
                        leánya magok veszedelmét felejtve, nyomultak elő rokonjok felé, midőn őt a
                        tatárok közelében láták, legalább vele vágyván a szerencsétlen zsákmányává
                        lenni, nehogy szokott gyámoktól megfosztatván, ne legyen paizsok a sors
                        csapásai ellen. A murza alig pillantá meg Ilkát s elbájolva lőn
                        szépségétől.</p>
				<p>- A próféta koporsójára! ezen rózsát Abdul khán szakaszsza le! - Legények,
                        vigyétek el a szép leányt, de annak fejét üttetem el, ki ferdén mer ránézni.
                        - Szava teljesítteték, az anya átkarolá leányát, az egyért esedezvén, hogy
                        gyermekétől el ne szakasztassék. - Az nem is történik: mert asszonyom, te is
                        velünk jösz. - Monda a vezér. - A kitől váltságdíjt várhatunk, elragadjuk
                        azt, ha Ábrahám szakállánál vénebb lenne is. S te öreg úr mutasd meg
                        kincseidet s azután készülj velünk az útra, hallottam már én, hogy ti gazdag
                        rokonnal dicsekedhettek.</p>
				<p>- Uram! nem úgy alkudtunk, - mondá a közel álló Pintye Gregor, - ezen öreget
                        én díjul kértem fáradozásaimért, kincseit megtarthatod.</p>
				<p>- Hitetlen eb! - riada föl a murza. - Hogy mersz szólani? - Hitvány
                        szolgálatodat megjutalmazom, de míg urad vagyok, magad tetteimbe ne keverd,
                        mert egy égő ház szarufájára akasztatlak.</p>
				<p>- Mi hát a váltságdíj ezen öregért? - kérdé daczosan a haramia, - én
                        megfizetem, csak hatalmamba add őt.</p>
				<p>- Az Istenért, ne tedd azt, rokonink sokkal többet fizetnek. - Esedezék Ilka,
                        míg Szirmay némán állott és megvetőn tekinte a haramiára.</p>
				<p>- Nem is szoktam haramiákkal alkudozni, - felelé a murza, - ettől megóvlak
                        öreg, de most kincseidet add elő.</p>
				<p>Szirmay a templom hátulsó részébe vezeté a tatárokat s által adá nekik
                        pénzét, mely a drágaságokon kívül nagyobbrészt aranyban egy tetemes
                        öszvélyt tett, mit a murza öröme is bizonyított. Ez alatt a tatárok a
                        templomban lévő többi javakat szedék föl s rabszíjakra füzék a lakók színét
                        mind a két nemből, kiknek reggelig, mert a tatárok az éj hátralevő részét
                        nyugvásra szánták, idő engedteték búcsút venni honoktól és kirabolt
                        telkeikben siránkozni gyászos sorsokon. A falu iránt szokatlanul kegyelmes
                        volt az ellenség, talán a nevezetes prédáért, mert azt az otthagyott
                        véneknek és kis gyermekeknek épen engedé által.</p>
			</div>
			<div type="chapter">
				<head>
               HUSZONNEGYEDIK SZAKASZ.
                </head>
				<head>
                      A khánfi leírása. - Ujvárosi csata. Kik és mikép
                            harczoltak ottan. - A dragonyos kapitánynak alkalom adatik kedves
                            kivánságát teljesíteni és mikép használta azt.
                    </head>
				<p>Míg a mellékcsapat Ugocsában zsákmányolt, Gerai Mahmud Abdul khán Szatmár
                        keleti oldalát tevé pusztításai láthelyévé. A tatár herczeg bátor tüzes ifjú
                        vala, inkább vad, mint kegyetlen s ha tettei néha az utolsó indulatnak
                        jeleit adták is, azt nevelésének és nemzete szokásainak lehetett
                        tulajdonitani. Rablást, pusztítást ő keleti eszméi szerint a háború
                        szükséges és talán dicsőséges részeinek tartott s tudván, hogy táborozásának
                        híre s foganatja csak a hazahozott zsákmányból és rabokból itéltetik meg,
                        épen nem mulasztá el ezeket, bármi módon is szaporítani, vad csapatjai a
                        nélkül is készek lévén minden kegyetlenség elkövetésére, melyeket, ha nem
                        parancsolt is fejedelmök, de nem is tilalmazott, mert ő minden fölgyújtott
                        falu lángjában dicsőségét és minden keresztény templom égésében igaz hitét
                        látta fényleni s e felett az izlám, melynek buzgó követője vala, parancsolá
                        a keresztények üldözését és elei s a keletnek minden nagyjai, kiket az ifjú
                        csudált, nem jutottak szelidebb módon dicsőségökhez. Így vallás, példa,
                        szokás, nevelés, az emberi lélek leghatalmasabb ösztönei egyesültek a khánfi
                        eredetileg talán szelidebb természetét vaddá változtatni; de ő mégis
                        földieinek legnagyobb részét fölülmulta észre s vitézségének már több
                        helyeken ragyogó jeleit adá.</p>
				<p>Meghallván a herczeg Bagosy közelgését, legottan visszahívatá az Ugocsába
                        küldött csapatot s ezzel egyesülvén, fölosztá seregét. Rabjai már vagy
                        nyolcz ezerre mehettek s átlátá a vezér, mily alkalmatlan, sőt veszélyes
                        legyen ily nagy számnak megőrzése közel az ellenséghez, a melytől
                        szabadítást reménylett. Azért kétezer embert velök őrizetül külde, kik a
                        szorosan kötözötteket Moldova felé hajtsák. A Túr jobb partján húzta össze
                        seregeit Abdul khán s minekutána rabjaitól menekedék, készült a másik
                        partra általkelni.</p>
				<p>Bagosy seregei alig voltak két ezeren felül s a tatárok még mindig lehettek
                        legalább tízezeren. Újváros a Túr bal partján fekszik, egy nevezetlen
                        mezővároska; benne és körüle üté föl Bagosy táborát. A túl parton
                        Rózsapallag helysége terül el, most a tatárok szállása. Ezen időben a két
                        helységet egy fahíd köté össze, mely Ujvárosnak fő utczájára nyílt.
                        Használva a hely ezen javát, az utczát fölsánczoltatá Bagosy s ágyúit
                        vonatta belé, az egész hídon uralkodó állásba, a parti házakat puskásokkal
                        rakatván meg, visszaűzni a hídra törekvő ellenséget, egy kétszáz embernyi
                        német vonal gyalog csapatot a városba helyezett tartalékul s a mellettek
                        levő dragonyosok közé Türkenfrasz is állott, ki jól fölpoharazván a csata
                        előtt, esküvék: ha a dolog retirádára kerülend, jobban fog vitézkedni a
                        tatárok, mint őse valaha a szent földön a szerecsenek ellen, hol iszonyú
                        tettei miatt a Türkenfrasz nevet nyerte Fridrik Barbaroza császártól. A
                        magyar lovasság kevés gyalogokkal, részint a mezőváros szélin, részint
                        azonkívül állott.</p>
				<p>A tatárok déltájban sebes rohanással támadák meg a hidat; hanem a magyarok
                        kemény tüzelése épen oly gyorsan űzé őket vissza; nehányszor ismételt
                        törekvések mindig hasonló sikerrel koronáztaték, sőt még este is tüzelének
                        rosszul irányzott puskák és ágyúkból. Bagosyt azonban meg nem csalák az
                        áltámadások, éles esze korán átlátá az ellenség szándékát. A Túr tudniillik
                        annyira apadt, hogy Ujvároson alól több helyeken átlábolható vala s ezen
                        tájon a folyó mentében sík rétek és mezők terjedtek el, éjszaknyugotra egy a
                        folyóba nyúló mocsár által záratva. Nyugotra a folyammal szemben egy erdő
                        terjedett, nem nagy ugyan, de sűrű, alsó széle s a mocsár között keskeny
                        mezőség vonult el, míg felső vége a mezővárossal egy vastag csere által
                        majdnem egyesült. Maga a mezőváros, mely a lapály délkeleti határa volt, egy
                        domborodásra vala építve s a rétek felől elég meredeken egy ellenséges
                        támadás akadályoztatására emelkedék földje, annál inkább, mivel több
                        vízmosások, mély utak és csalitok által volt keresztül borozdálva. A rétség
                        tehát minden oldalairól körül lévén fogva, kelepczébe vonhata minden
                        ösmeretlen ellenséget és Bagosy ez okból a környék állapotjára építé jól
                        gondolt tervét, mert tudta, ha ellenségei a hídon könnyen által nem
                        törhetnek, más átmenetelt fognak keresni s ez csupán a fentebb kijelelt
                        helyen vala található, itt ugyan nem lett volna nehéz a tatárokat, mivel
                        csak csapatonkint mozoghatának, visszaverni s erre tökélette volna magát el
                        sok nagy hírű és tapasztalású vezér; de a lelkes Bagosynak nem volt elég egy
                        folyamtól az ellent elűzni, ő egy elhatározó diadallal akará hazáját tőle
                        megmenteni s elrablott polgártársait kiszabadítani, azért választá a leírt
                        vidéket csatatérül s hozzá illőleg tevé előre rendeléseit. A város lejtős
                        oldala a rétek felé sánczokkal és árkokkal vétetett körül, a támadás minden
                        természetes akadályai megnagyíttattak, sőt egészen újakat is alkotott a
                        védő sereg. Hol a vész legcsekélyebb vala, a partok megett a német
                        katonaság fogott helyet, innen az erdőig a védvonalt a felkelő nemesség
                        gyalogsága foglalá el, közben helyt hagyva ágyúiknak, melyek, mihelyt a
                        hídnál nélkülözhetők, ide hozatni rendeltettek. Az erdőben favágások mellé
                        rejtezve hajdúk állottak, ezen csak védelemre rendelt seregek egy hátrább
                        álló lovag csapat által valának erősítve, mely véletlen esetben vala
                        használandó. Szodoray, kire az elhatározó mozdulat bízaték, az erdőcske megé
                        vonult hét vagy nyolczszáz lovagaival készen, mihelyt az ellenség a Túron
                        átkelvén, Ujvárosra rohanna, azt hátulról megtámadni. Karácson legmerészebb
                        hajdúival a part fűzbokrozatába bújt, meglesni onnan a tatárok mozdulásait.
                        Az ellenség, szándékát jobban eltitkolhatni, csak éjszaka fogott az
                        átkeléshez, ez a szemes Karácson által tüstént tudtára esvén Bagosynak,
                        seregeit a leírt csatarendbe állítá.</p>
				<p>A csekély számú rendes katonaság tisztei mindenképen rá akarták venni
                        Bagosyt, hogy az ellenséget a folyamon átjönni ne engedje. Türkenfrasz és
                        Vanschloot egy németalföldi gyalog kapitány, kik hamar megbarátkoztak, mert
                        valaha együtt szolgáltak a hollandi seregben, ismét egész taktikai
                        pedanteriával víták az alispánt, ki hidegen hallgatá szavaikat; de végre
                        megszakadt türelme, midőn azok az illendőségről felejtkezve, gorombább
                        kitörésekre fakadtak s elhatározott hangon fordult hozzájok e szavakkal:</p>
				<p>- Uraim, gróf Károlyi Sándor ő excellentiája, királyunk hadvezére nékem adta
                        a kormányt s így az történik, a mit én akarok s ki még egyet szól ellenem,
                        az éltében utolsót szólott.</p>
				<p>- Mi katonák vagyunk! - kiálta Vanschloot.</p>
				<p>- S halál a katonán, ki vezére iránt engedetlen, azt e pillanatban vasra
                        veretem. - Dörgé az alispán.</p>
				<p>Bagosynak ezen igéire mindenki elnémult; a seregek elfoglalák helyeiket s az
                        éjszakát tábortüzek nélkül mély csendben tölték, csupán a városszélen
                        valának táborszemek távolabb kirakva s hallatszék némi hadi nesz, oda
                        akarván a magyarok elleneik figyelmét vonni. Az éj homályában minden
                        háborgatás nélkül áttakarodék az egész tatár sereg s a nap első sugarai
                        lándzsáik aczél hegyein csillogtak s egy légrázó kiáltás üdvezlé azokat a
                        tatárok részéről, a magyarok viszonzák, de csupán Ujváros felől s a már sűrű
                        csapatokra oszlott ellenség vágtatva iramlott a mezővárosnak, a magyarok
                        jól irányzott lövésekkel feleltek, de a tatárok első hevekben a domborodás
                        aljáig nyomultak, itt azonban megcsökkent futások s új, a csekély távolság
                        miatt még foganatosabb, tüzelésnek lettek kitéve, kevés ideig kitarták a
                        golyózáport, sokan bátrabbaik közül a domb magasára hatni törekedvén, de
                        iparkodása csak egynehánynak sikerült, ezek fent mint vakmerőségök áldozatai
                        hullottak el, mit pajtásaik látván, futásnak eredtek s az erdőből Karácson
                        hajdúi köszönték őket, részint zavarodásokat nevelni, részint jelül
                        Szodoraynak a kitörésre. A vitéz ifjú szokott tüzével rohana elő s kevés
                        perczek alatt a mocsár hosszában a Túrig terjedett lovassága s rémült
                        hátvéde a tatároknak majd védelem nélkül tódult a folyam felé, részök
                        szerencsésen a vízbe jutott, de csak kevesen menekedhetének ki, mert néhány
                        órák alatt, mint minden hegyi és csekélyebb folyamok, tetemesen földagadt a
                        víz és erőszakos árjai elragadák a futó ellenséget s örvényeikbe temeték. A
                        folyótól elvágott rész Ujváros felé fordítá futását, hol Abdul khán épen
                        második futásra indítá seregeit, ezek zavarba jöttek a véletlen baj által s
                        futó társaikra annál sebesebben vonultak vissza, mert az erdőből Karácson is
                        jobb szárnyokra csapott, az alkalmas pillanatot használva, Bagosy is kitört
                        sánczaiból, szemközt ragadván a félig már meggyőzött ellenséget. Itt
                        végképen veszendő vala a tatárok serege, ha Abdul khán bátorsága rést nem
                        nyitott volna. Az ifjú fejedelem legelőbb seregeit akará rendbe hozni, egy
                        részét Szodoray ellen szándékozván vezetni; de midőn oldalt és előlről új
                        veszélyek viharzának föl, minden rend megbomlott seregeiben, Abdul
                        haragjától magánkívül ragadtaték s ön karától estek el több szaladó emberei,
                        kiket szerencsétlen csillagzatok közelébe hozott. Vak dühbe látszott
                        kiömleni minden józanabb eszmélete, midőn seregének másfelé tódulása, ha
                        nem is győzelemre, legalább szabadulásra szerencsés gondolatot költe
                        fejében; mint mondtuk, a magyarok csatarendében rendes katonák képezék a
                        legkülsőbb jobbszárnyat s rájok volt a híd megőrzése bízva, ez vagy talán
                        más okokból is, ők sánczaikból ki sem rohantak s állások fedve lévén, nem is
                        igen láthaták a csata minden fordulásait, Türkenfrasz vezérök pedig inkább
                        retirádára, mint harczra készíté őket. A megrémült tatárok minden úttól
                        elzárva lévén, ezen tájat védtelennek gondolták s egy talán minden
                        veszélyben közös ösztön arra fordíttatá futásokat. Ez vala, a mit Abdul khán
                        észrevévén, tüstént használni elhatározott.</p>
				<p>- Utánnam! - utánnam! - kiáltá, - a híd felé, ott senki sem áll ellenünk. -
                        Kik közel hozzá szavait hallhaták, követék, ezeket ismét mások s a fordulás
                        sebesen tudtára esék a távolabbaknak is s így hamar közönséges lőn. Csak
                        azon elég számos csapatok, melyek a magyarok közé keményebben beszorultak,
                        nem vehetének részt benne, mert irgalmatlan csapások alatt hullottak el.</p>
				<p>Türkenfrasz és emberei, midőn a közeledő zajból az ellenség rohanását sejték,
                        már fölkonczolva vélvén magyar bajtársaikat, hátat fordítának és
                        eszeveszetten szaladtak a mezővároson végig, bár a vitéz kapitány
                        retirádáját a taktika szabályai szerint akarta tenni, de alig lépett
                        egynehányat s már egyedül látta magát s alkalmasint embereit megállítani
                        utánnok szaladt. Így a tatárok akadály nélkül ugraták által az alacsony
                        sánczokat és vágtattak keresztül a hídon. Hátul azonban nem tágíta rajtok a
                        magyarok fegyvere, de mégis nagyobb részök megszabadulhatott.</p>
				<p>Abdul khán, midőn mentve látá seregének nagyobb felét, hogy ezt tökéletesen
                        bátorságba hozhassa, elhatározá a még hátralévőket föláldozni. Maga ragada
                        egy fejszét és parancsára többen követék, a futók nyomása által már
                        gyengített hídat lerontani. Szándékok hamar sikerült, mert a szélső
                        hídlábakat átvágván, a hídnak jó darabja ledűlt. Abdul khán, mennyire
                        lehetett, rendbe szedé seregeit és már többé nem oly reménytelen
                        fölbomlásban folytatá hátrálását.</p>
			</div>
			<div type="chapter">
				<head>
                    HUSZONÖTÖDIK SZAKASZ.
                </head>
				<head>
                      A csata következései s a diadal folytatása. - Egy
                            szerelmes érzelmei és szenvedései. - A tatárok hátrálása.
                    </head>
				<p>Ugyanazon ok, mely a tatárok futását hátráltatá, gátja lőn az üldözésnek is,
                        tudniillik a Túr sebes dagadása s a híd is megrontva lévén, Bagosy nagy
                        bosszúságára kénytelen vala békével tekinteni az ellenség szabadulását.</p>
				<p>Bagosy első gondja a hidat ismét járatható állapotba helyezni, míg ezen
                        serényen dolgoztatott, ideje volt a csata folyamatját vizsgálni. A tatárok
                        szabadulások által csak a végső veszedelemből menekedtek ki, mert
                        veszteségök oly tetemesnek mutatá magát, hogy többé nevezetesebb tettekre
                        nem gondolhatának: több három ezernél feküdt halva és sebesen a csatatéren,
                        nehány százat a Túr árjai ragadtak el s így egész veszteségöket lehetett
                        négy ezerre tenni, mi hozzá járulván a megveretésből származott ijedés és
                        fölbomlás, levonta rólok az előbb pusztításaikat előző félelmet. A magyarok
                        vesztesége, mint föltehető, igen csekély vala, mert eleinte fedve ütköztek s
                        később egy rémült s a veszedelemre nem is gondoló ellenséggel. Bagosy és
                        társainak diadalmi örömöket egy aggodalom azonban nagyon elborítá,
                        tudniillik azon sok ezerre menő foglyokból, kiket a tatárok honokból
                        elhurczoltak, egy sem vala szabadítva; csak addig engedett tehát a vezér
                        fáradt hadának nyugalmat, míg a híd elkészült s azonnal indult ellenségét
                        üldözni.</p>
				<p>Szodoray vezeté az elősereget, szárnyakat óhajtván embereinek s magának, mert
                        mi könnyen elillanhatott egy gyors tatár, ragadva magával életének ez egész
                        boldogságát. Most hazája már meg vala mentve, addig ezen szorgalom osztá föl
                        a derék ifjúnak érzelmeit, s bár a magasabb gondok szerelme tüzét nem hűték,
                        legalább eltakarák azt ön lelke előtt is, mely tettek után sovárgón talán a
                        szerelem erejét is csatahévnek tartá s maga is csudálkozék, miként bírhatja
                        ily veszedelmes időkben kedvesétől a távollétet eltűrni, szivének előre
                        képzelt fájdalma nélkül. De az igaz szerelem hasonló a nap tüzéhez, melyet
                        ideig elboríthatnak ugyan zivataros fellegek, gyengíteni azonban nem bírnak,
                        ismét kitörnek sugárai s az egész földet vagy szende tavaszi meleggel, vagy
                        sorvasztó nyári hőséggel hatják által. Ugy a szerelem olthatatlan szikrája
                        nyugszik néha a szív legmélyebb redőjében homályosítva hatalmas szenvedelmek
                        által, főleg magas lelkű férfiaknál, de a legkisebb inger erős lángokra
                        lobbantja s tűzfolyamban villámolja által a lélek minden erejét. Ezen
                        állapotban volt vitézünk s míg kedvese szerencsétlenségét nem tudá,
                        szerelmes gondolatok épen nem látszának megosztani hadi bajait. A csata
                        végén kapta hírét Ilka balesetének s tüstént az egy érzelem fogta el
                        valóját, mely máskor oly édesen mulatott szívében s most a legmélyebb
                        szenvedés, a legszaggatóbb kínok által lázítá föl érzését. Most tűnt
                        szemébe, mily keveset emlékezett légyen eddig arról, kinek ő s ki neki örök
                        hűséget esküdött, s bár ez férfiú lelkének hibául nem tulajdoníthaték s a
                        véletlen veszélyt elhárítani hatalmában nem lehetett, mégis magát vádolá,
                        mint okát mindazon szenvedéseknek, melyeket kedvese eltűrni kénytelen vala s
                        melyek mind kettejeket életök örömétől talán örökre megfosztandják s mintha
                        az időt, melyben néma és csendes volt, kipótolni akarná, sokszorozott
                        erővel fogta el kebelét szerelme.</p>
				<p>Lelkének ily háborgó állapotjában könnyen átláthatni, miért unszolta légyen
                        katonáit szünet nélkül a legfárasztóbb sietésre s ezeknek egész szeretetök s
                        tiszteletöket vezérök iránt össze kelle szedni, hogy néha igen is kemény
                        parancsainak eleget tegyenek.</p>
				<p>Midőn Rózsapallagról Szodoray a tatárok üldözésére kiindult, ezek már jó
                        messze haladtak gyors futásokban s ezt Felsőfaluig folytaták, itt a
                        megveretett sereg azon részszel csatolá magát össze, melyre a rabok kisérése
                        bízva volt; így ezután a nyolcz ezer rab és zsákmányolt javak miatt
                        lassabban ment a hátrálás, mint eddig, és nehéz lett az élelemszerzés is,
                        mert ezen vidéket a tatárok már jöttökben elpusztították.</p>
				<p>Abdul khán seregét három dandárba osztá, maga a zsákmánynyal közepén maradt,
                        balra és jobbra küldvén egy-egy csapatot, az utánok nyomuló ellent
                        eltéveszteni. Az éjszak felé vonuló osztálynak Pintye Gregor volt kalauza s
                        a tanácsára elővett ügyes mozdulatok megcsalák Szodorayt, ki szerelme
                        fellegborított látköréből úgy is alig vala képes tisztán látni a
                        körülményeket, ő tehát elfordult a fő seregtől és több napig űzé az oldal
                        csapatot éj-kelet felé, míg a fősereg egyenesen keletnek vonult. A harmadik
                        osztály délkeletnek s így Nagybánya felé fordulván, hamar visszavetteték a
                        főseregre, mert az újvárosi diadal hírére Babocsay, a várost többé félteni
                        oka nem lévén, onnan kiindult s a tatárok csak megjelenésére is visszavonták
                        magukat. Babocsaytól tudták e szerint meg Bagosy és Szodoray, hogy a tatárok
                        dereka Gyulafalvánál akar által kelni Mára hegyi folyamon; ezen hír az
                        alispánt Farkasréven jóval tova éjszak felé találta, hol ő Szodorayval
                        egyesült és hol a fennevezett folyó az Izába ömlik. Ő legottan átkelt a
                        Márán s a két folyócska között délnek nyomult, maga előtt űzvén a
                        tatárokat, kik a borsai szorosutat, mint egyetlen rést szabadulásokra,
                        választák hátrálások czéljául. Így leírván a hadi eseteket, forduljunk
                        történetünk azon személyeihez, kik a tatárfogságban epedtek.</p>
			</div>
			<div type="chapter">
				<head>
                    HUSZONHATODIK SZAKASZ.
                </head>
				<head>
                      A tatárok tábora. - Egy árnyék az éjszakában,
                            melyben olvasóink egy régi jó barátjokra fognak ismerni, s kire
                            találkozott az. - Abdul khán szerelme.
                    </head>
				<p>Gyulafalva a Mára partján egy oláh falu, s csak regényes fekvése a zúgó
                        szirtpatak felett fenyőkoszorúzott bérczek között egy keskeny, de kies
                        völgyben teheti emlékezetessé, hasonlóan egy csúf asszonyhoz ízletes és
                        pompás öltözetben. Itt ütött tábort egy este a tatárhad, vezérök a veszélyes
                        napok után egy vidám hajnalt várván fölsugárzani, mert tudósíttaték, hogy
                        segedelem érkezett hazájából s az Erdélyben maradott népeit s a nagybányai
                        csatából szabadultakat magához vévén, mint egy hét ezer emberből állott, és
                        már szerencsésen átvergődvén a havasakon másnapra lehetett várni
                        megérkezését, ezekkel ismét tizenötezer fegyverest számlált Gerai Mahmud
                        Abdul khán serege, s új remény éledt a diadalra a vezér szívében.</p>
				<p>Tábortüzek pirosíták a völgy majdnem egész széltében az éjszakai eget, s
                        mintegy viszhangja a komor világosságnak tündöklöttek a bércz hátáról
                        Babocsay tanyatüzei, ki megtámadhatatlan állásából tartá szemmel a
                        tatárokat, bajtársa érkezését várván. Lent tüzeik körül forgolódtak a
                        tatárok, míg a szegény rabok kötözve s lánczolva istenadta földön pihenték
                        ki hosszú fáradságokból óhajtva az álmot, mely csak keveset vigasztalt
                        jótékony és mégis fájdalmas csalásával.</p>
				<p>Egy sovány árnyék, - vagyis inkább kettő, mert az egyik maga a test volt,
                        másikát ebből képezék a teli hold sugarai, - lépett ki Abdul sátorából,
                        kezében fényes aczél villogott; de ne gondolják olvasóink, hogy ez a
                        herczegnek testőre volt, kinek egyedül van joga aczélt villogtatni ily közel
                        urához, - vagy épen ne gondolják ezen árnyékpárt valamely
                        fejedelemgyilkosnak, ki azon jogot magának erőszakkal veszi, - a villogó
                        eszköz nem volt élet-, hanem csak szakálirtó eszköz, s e szavakat sopánkodá,
                        mint egy szerelmes a holdba:</p>
				<p>- Egy egész esztendeig voltam Bécsben, de még soha sem kellett valakinek
                        egész koponyáját, egy kis üsteköt kivévén, lekopasztani, még a szürke
                        barátok is egész koszorút viselnek, sőt az ilyen operátióról a nagyon tudós
                        Paré Ferencz sem emlékezik a chirurgiáról és borbélymesterségről írt derék
                        munkáiban. De legalább az az egy bizonyos, hogy a tatároknak kutyafejük
                        nincsen, kár, hogy ezt Kordován mester s a nagybányai többi vakhitüek nem
                        láthatják.</p>
				<p>Ezen bölcs okoskodásból kiki megismerheté Piócza Kristófot, előbb nagybányai,
                        most krimi fejedelmi udvari borbélyt. Csak egyfelől tartozunk számot adni:
                        miért neveztük légyen tudniillik a becsületes borbélyt árnyéknak?</p>
				<p>Ha emlékezünk, mindjárt ezen történet elején testi állapotját soványnak
                        neveztük, később Judith asszony túrós haluskái hatni kezdettek, és teste, ha
                        épen nem hízott is, legalább tehetségeket árult el nagyobb szétterjedésre,
                        de ennek csak hamar súlyiránt talált Judith asszony, nem legszelidebb
                        leczkéivel a kellőn túl előmozdítván férje emésztését, s végre, mint utolsó
                        csapás találta szegénynek husát a tatár rablás, és mivel lelkén úgy is kevés
                        pusztítani való volt, egész dühét testére fordítva, azt mindentől, a mi
                        csont és bőr nem volt, végképen megfosztá; ezért senki sem fog neheztelni,
                        hogy Kristóf urat az árnyék névvel ruháztuk föl.</p>
				<p>A két árnyék tehát, tudniillik az eredeti árnyék s ennek másolata a földön,
                        jó darabnyira ballagott a táboron, míg egy tűz előtt álla, hol a másolat
                        eltünt. Egy zömök tatár, ki egy piros magyar menyecske mellett ült, legottan
                        megszólamlott.</p>
				<p>- Holnap az én fejemet is megtisztítod borbély. - Hogy volt veled megelégedve
                        a kán?</p>
				<p>- Egy olyan borbélylyal, ki könyv nélkül tudja Paré Ferenczet, és egy egész
                        esztendeig volt Bécsben, minden ember megelégedhetik - felele Piócza, de
                        beszéde közben szakadhatlanul a piros menyecskére pisloga, ki félig bús,
                        félig boszankodó ábrázatot mutatott. Ez alatt egy tatár érkezik, ki a
                        menyecske szomszédját vezérökhez hivá, ez mentében Pióczához fordult, s
                        nevetséges ijesztéssel szóla hozzá:</p>
				<p>- Itt maradhatsz feleségednél, de ha meg mered csókolni, lehasítom ajkaidat!
                        - Ezzel ment. Piócza képe még hosszabb és soványabb lőn, midőn a piros
                        menyecskére tekintett, mert az nem más, mint elrablott neje volt, könnyei
                        sűrűn potyogtak, s fogsága óta igen kellett neki bennök szenvedni, mert már
                        egész csatornát képeztek arczán, melyekben búfolyamként ömlének a sírásra
                        vonult szájnak tág öblébe. Sokáig nem lelt szóra szomorusága, s végre
                        feleségét is sírásra fakasztá férjének mély szenvedése, sympathiából-e vagy
                        talán más okokból, azt maga sem tudta. Végre hosszú kínlódás után kibírta
                        Kristóf dadogni felesége nevét.</p>
				<p>- Judith lelkem - Judith! - sóhajtá szívrepesztőn és epesztőn lelke mélyéből,
                        s úgy érzé magát, mintha borotvával vágták volna ki tüdejéből ezen keserves
                        szavakat. Ez már sok volt Judith gyenge lelkének, hangosan kezde zokogni,
                        kötényébe takará arczát könyeit törleni-e, vagy a felett érzett
                        szégyenkedését elrejteni, hogy most először életében szóra nem talált,
                        szótalan siránkozásában több perczeket töltött, míg végre «gemitu permissa
                        loqui», mint Lucanus mondja, vigasztalni kezdé élete párját.</p>
				<p>- Ne remegj édes Kristófom! korántsem bánnak velem oly kegyetlenül a tatárok,
                        mint képzeltük; Jeszid Murza derék ember, és épen nem kutyafejű; igazad volt
                        édes férjem, midőn ezen buta állítást tagadtad; én csak az elhagyott
                        édeseimet siratom és tégedet, mert talán nincs oly jó dolgod, mint
                        nekem.</p>
				<p>Ezen szavak azonban a czélzattal épen ellenkező foganatúak voltak Piócza
                        Kristóf szakadozó szívében, mert sehogy sem szolgált vigasztalására a szelid
                        bánásmód, melyben feleségét a tatárok részesíték, s most először kivánt
                        volna vitatásai meggyalázásával is minden tatár nyakra kutyafejeket. Még is
                        jó szíve nem engedé a viszontlátás ezen édes pillanatában feleségét
                        boszantani, azért előbbi szomorú hangján folytatá beszédét, melybe már
                        valamivel jobban belejött.</p>
				<p>- Lelkem Juczim, én talán tehetek valamit javunkra a tatár herczegnél, kinek
                        udvari borbélya lettem, hiszen én herczegekkel jól tudok bánni, mert Bécsben
                        egy egész esztendeig -</p>
				<p>- Hallgass ezen bolond beszéddel, késő mostan segíteni, vitézebbül kellett
                        volna harczolnotok! bizonyosan tudom, ha mi asszonyok állottunk volna a
                        résen, egy férfit sem raboltak volna el Nagybányáról a tatárok, neked is
                        mondtam, menj a várost védelmezni, nem fogadtál szót. - Ezen beszéde közben
                        már nem vala többé oly sűrű zokogása, mint az előbb, és a boszúság villámai
                        által sugárzák a bú éjjelét arczán; de a következő szavait ismét mély
                        szomorúság és zokogás között ejté: - Lásd azért vagyok most én szegény
                        feleséged a tatárok rabszolgálója, azért kell inséget szenvednünk.</p>
				<p>Ki tudja mire nem vezették volna a szerelmes házas párt bú és harag, ha épen
                        Jeszid Murza nem érkezett volna vissza; a tatár Judith felé fordulván,
                        mondá:</p>
				<p>- Téged Abdul khán méltóztatott, mint szolgálót kedveséhez fogadni; s azért
                        míg haza érkezünk, Szirmay Ilona mellett fogsz maradni, de gondold meg,
                        hogy zsákmányom vagy, és a szerint viseld magadat. Most jer velem a
                        herczeghez. Szóejtéséből látszaték, miképen nem volt inyére a Murzának
                        herczege választása; de mindazonáltal karon fogta a menyecskét, és vezeté őt
                        oda, hova az irgalmatlan sors hítta. Judith visszapillanta még férjére,
                        kinek arczáit ijedtében egy gyenge veresség futa által, mint hóhérpallost az
                        elitélt vére, hihetőleg, mert a sápadtság már nem fogott rajta.</p>
				<p>Hagyjuk tehát el a szegény borbélyt mink is, mivel őt még a felesége is
                        elhagyja, azon egyetlen személy, ki által ő szorosabb összeköttetésbe jött
                        másokkal. Kérjük azonban olvasóinkat, ne gondoljanak rosszat felőlünk, midőn
                        az elhagyottat elhagyjuk; mi kénytelenek vagyunk feleségével menni, mert
                        Abdul khán sátorának egyik osztályában, melybe Jeszid Murza Pióczánét
                        vezeté, ránk történetünk fontos személyei várnak.</p>
				<p>Szirmay Ilona, anyja és bátyja Abdul khán fényes sátorának egy mellék
                        osztályában tartattak, mert a herczeg meglátván Ilkát, az első pillanatban
                        leghőbb szenvedelemre érzé iránta szívét gyuladni s az elrabolt leányt ezen
                        pillanat óta úgy tekinté, mint hitvesét, mit is inkább parancsolat, mint
                        ajánlás, vagy épen kérés módjában legott kijelentett. Nemzete szokásainál
                        fogva ő eddig sehol is, főkép a szép nemnél nem tapasztalta kivánatinak
                        ellenzését, ez a keleten vak engedelmességre neveltetvén; annál inkább
                        ütődött meg, midőn a leány utálattal viszonozá az alacsonyító ajánlatot.
                        Első pillanatban haragra lobbant, de a szép lányka könyei hamar elolták a
                        hirtelen lángokat. Ezért, és nyomósabb hadi foglalatosságai miatt,
                        fölhagyott további unszolásaival, az időre bízván imádottja szívének
                        meglágyítását, ezen engedékenységben az is erősítvén őt, hogy haza értekor
                        semmi sem fogja gátolhatni szándékát. A Szirmay család tehát mindig körüle
                        volt, de ez ideig alig látta kétszer Ilkát a herczeg, s akkor is kevés
                        időre; hanem szíves szorgalommal látszék felőlök gondoskodni, mert épen
                        semmit sem nélkülöztek, a mit szükség vagy kényelem kiván. Most azonban,
                        midőn Jeszid és Judith beléptek, Abdul khánt a Szirmay családdal együtt
                        lelték.</p>
			</div>
			<div type="chapter">
				<head>
                  HUSZONHETEDIK SZAKASZ.
                </head>
				<head>
                 Abdul khán szerelmének folytatása. Összejövetel
                            sátorában s mily kimenetele lett annak.
                    </head>
				<p>Annak oka, hogy oly keveset alkalmatlankodék az ifjú herczeg Szirmayéknak,
                        talán nemcsak gyengéd érzet, de a megveretéséből származott szégyen is
                        lehetett, most, midőn az említett segítséget bizonyosnak tarthatá, és így
                        méltán remélhete győzedelmet, foganatosnak tartá szerelmes ajánlásait
                        megújítani.</p>
				<p>Ezen szándékában leljük őt most kedvesénél, hol előkényszeríté minden
                        gyengédségét meghódítani azon lényt, mely minden zsákmányánál becsesebb
                        volt előtte. A leány, de főleg az anyja csak könyekkel feleltek. Szirmay
                        István vala az egy, ki szavakat állíta ellen Abdul khán szavainak. Ez
                        azonban igen boszantá a herczeget, mert Szirmay rendíthetlen bátorsággal
                        felelt, s csak a legszükségesebb tiszteletet mutatá a herczeg személye
                        iránt, hadát többször egy rabló csoportnak nevezve. Abdul khán türedelme
                        többször határán állott, és Ilka könyei alig bírák haragja kitörését
                        visszatartani. Látván azonban a khánfi, hogy minden eddigi ajánlásai és
                        igéretei sikeretlenek, az utolsóhoz, és mint vélé legfoganatosabbhoz,
                        folyamodott.</p>
				<p>- Ti rabjaim vagytok, és így durvaság tőletek megvetni kegyelmemet, melyre az
                        első tatár nemes büszke lenne, de meg akarom mutatni, hogy nagyobb
                        jószívűségem hálátoknál. Halljad tehát Szirmay: te és Ilka anyja szabadon
                        haza térhettek minden váltságdíj nélkül, csak Ilkát hagyjátok nekem. - Szép
                        leány, ezen nagylelkűség csak meghódítja szivedet. - Szirmay némán, de
                        kitetsző megvetéssel tekinte a herczegre, Szirmayné azonban, kit a leányától
                        történhető elválás bús andalodásából fölijesztett, hirtelen szavakra akadt a
                        baleset elhárítására.</p>
				<p>- Nem, - nem! - én leányomtól el nem válok! mit ér szabadságom, mit ér
                        életem, ha a legkedvesebb elragadtatik tőlem? Édes leányom, én el nem
                        hagylak! - És szorosabban kulcsolá karjai közé a remegő Ilkát.</p>
				<p>- Öreg, te szólj, én férfiakkal akarok beszélni. - Mondá boszúsan a herczeg,
                        valamivel szelidebben hozzá tévén: - Visszaadom elrablott javaidat is, csak
                        Ilka engem szeressen.</p>
				<p>- Egy magyar nemes nem szokott huga szerelme felett alkudni, s egy magyar
                        nemes leány büszke bár magát a török császár ágyát is rabnőitekkel
                        megosztani. - Felelé méltósággal Szirmay.</p>
				<p>- Így rohanjatok a veszélybe, nem én, de ön makacsságtok öl meg. - Riada föl
                        Abdul khán már többé nem mérsékelhetve haragját.</p>
				<p>Szirmay mindig nyugodt bátorságával, megfogá a herczeg kezét, s őt a sátor
                        nyilásához vezetvén dél felé mutatott.</p>
				<p>- Látod ott a hegytetőkön azon tüzeket lobogni? jól tudom én, ki rakta őket,
                        ott Babocsay tanyázik, kinek fegyvere súlyát már egyszer érezték seregeid;
                        nem sokára le fog onnan omlani, mint a sas szirtjai és Bagosy seregét talán
                        már a jövő hajnal sugarai elődbe tüntetik.</p>
				<p>- Jőjjenek a vakmerők! - kiálta haragjának szabad menetelt engedve Abdul
                        khán. - Holnap hét ezer ember érkezik segítségemre, s ezekkel könnyű lesz
                        megtorlanom gyalázatomat, és önvéretekkel fogom azt lemosni, s jaj azután
                        Magyarországnak. Eddig kegyelmes valék irántatok, de tovább erőszak lépjen a
                        nyájasság helyébe, többé nem koldul a krimi khán fia ott, hol
                        parancsolhat.</p>
				<p>- És akkor sem fog rettegni egy valódi magyar előtte, s a gyenge hölgy is
                        megmutatja, hogy lelki ereje hatalmasabb egy rabló fejedelem erőszakánál. -
                        Vága erős eltökélett hangon Szirmay beszédébe.</p>
				<p>- Vén csevegő, némulj el magad, hogy én meg ne némíttassalak. Lásd, minden
                        daczod ellenére e csókkal avatom húgodat háremem rabnőjévé. - Ezt mondván a
                        herczeg szavait tettel erősíteni Ilka felé fordult, a leány azonban
                        figyelmezett minden szavaira, s az illetlen elővét által méltó haragra
                        ingerelve kivetkezve látszék egyszerre előbbi gyengéd szelidségéből; arczait
                        magas pirosság borítá el, szeme pillái között nagy könycseppek ragyogtak,
                        nem vala többé azon gyenge virág, mely a védő bokor sűrűjében rejti el
                        kecseit az üldözők előtt, érzé, hogy azok megismertetvén csak ön bájok által
                        könyörülést, vagy méltóságokkal tiszteletet gerjesztvén a durva
                        szeretőkben, menthetők a leszakasztástól. Az esedezést alacsonyítónak tartá,
                        és ezt tiszta lelkű leányka csak ott használja, hol bár titkolja is, édesebb
                        érzelmek vonják őt ahhoz, kiben le akarja azokat csillapítani. Fölemelé
                        tehát Ilka szép fejét, s a magasan pirosló arczok beárnyazva szabadon lógó
                        fekete fürtjeitől élénk ellentételben valának a könnyező szemekkel,
                        melyeknek azonban nedves sugarai megvető haragot lövellének. Ajka nem vala a
                        szende rózsabimbó, mely csak varázs illatokat gőzöl; azok alkonyi biborban
                        égtek, melynek pompás fellegei bájolók ugyan, de villámokat is rejthetnek
                        keblökben. Szavába is hatni tetszék lelke emelkedése, mert nem folyt többé
                        oly édes zengeményben, de a mennyire talán édességében vesztett, annyira
                        szépíté azt az erő; néhány lépéssel a sátor mélyébe vonta magát, s merőn
                        tekinte a herczegre, ki első hevében őt átkarolni, megcsökkenni látszott, de
                        mind ezen nagy változás alig észrevehető hirtelenséggel történt Ilkán, és
                        talán csak akkor lehetett ráismerni, midőn a leányka megszólamlék.</p>
				<p>- Abdul khán! én magyar leány vagyok, s bennem tanuld megismerni, mit tart az
                        becsülete felől; azon percz, melyben ajkad ajkamat érinti, lesz végső
                        pillanatja életemnek. A kétségbeesés mindenütt fegyverre talál. - Alig
                        mondá ezt s villámsebesen lehajlott, egy nagy sátorszeget a földből
                        kiránta, s magasra emelvén folytatá beszédét.</p>
				<p>- Lásd herczeg, ezen rosz vas örökre megmenthet tőled, és előbb szállok
                        ifjúságom virágában a sírba, mint felesége legyek egy pogány rablónak.</p>
				<p>Nem ijedt ugyan meg Abdul khán a fenyegetés történhető végrehajtása miatt,
                        mert a hirtelen választott eszköz sokkal tompább, és a leányka kara talán
                        gyengébb is vala, mintsem szándéka sikerüléséhez kivántaték, de meglepé őt
                        Ilka eltökélett bátor lelke, melyet asszonyban eddig nem tapasztalt, sőt
                        csak feltenni is képes nem vala. A leány haragjában szebbnek tetszett neki,
                        mint akármikor azelőtt, s épen az, a mi vadabb férfiút dühbe hozható volna,
                        fölébreszté jobb érzékét, sejté azon nagy különbséget, mely a szerelem
                        kényszerített és önakaratból nyújtott kéjei között vagyon, s azonnal
                        szelidebb pillanattal és hangon, de nem egészen harag nélkül szóla
                        Ilkához.</p>
				<p>- Kaczaghatnék ugyan gyenge dühösségeden, de meg akarom mutatni, hogy épen
                        midőn semmi kimélést sem érdemelnél, vagyok engedékeny irántad. Abdul khán
                        kedvese ne legyen azonban szolgálat nélkül; itt földieid közül egy asszony,
                        ez mától fogva rabnőd. - Erre hirtelen elfordult, Pióczánét Ilka felé
                        taszítva, és kiment a sátorból.</p>
				<p>Ilka egy forró csókot nyomott a szegre, szorosan markolva azt, dűlt zokogó
                        anyjának karjai közé. Bátyja csudálva tekinté őt, mert nem ismerte az
                        asszonyi szívnek mélységét, mely legkisebb ingerlésre bámulandó erőt képes
                        kifejteni vélt gyengesége alól. Juczi pedig örvendett, hogy még a jámbor
                        kisasszony is ily könnyen bír egy hatalmas férfit megszelidíteni.</p>
			</div>
			<div type="chapter">
				<head>
                   HUSZONNYOLCZADIK SZAKASZ.
                </head>
				<head>
                      Abdul khán érzeleg és tovább hátrál, segítséget
                            nyer, készületei új csatára, miként a magyarok rendeléseit megzavarják.
                            Karácson Tivadar merész terve. Borsai csata.
                    </head>
				<p>Fényesen hasadt föl a hajnal azon éjszakára, melynek történeteit az előbbi
                        szakaszban beszéltük el; de mindazonáltal Abdul khánra nézve nem volt oly
                        örvendetes, mint lenni igért, mert Ilka ellenállása által szerelme még
                        inkább nőtt, s lelke gyengédebb érzelmei véres küzdésben voltak sovárgó
                        vágyaival a szerelem élvei után. Másrészről az oly bizonyosan várt segedelem
                        megérkezni késett, és a távolabb táborszemek Bagosy közeledését jelenték. A
                        herczeg ezt megértvén, tüstént parancsot adott a visszavonulásra Borsa felé,
                        honnan a segedelem várandó vala. Átkelt tehát serege a Márán, és
                        Dragomérfalva felé vonult, hol nyugodni kevéssé megállapodott.</p>
				<p>Bagosy azonban sebesen nyomult elő, s egyesült Babocsayval, ki a tatárokat
                        már üldözvén, kelet felé fordult, hogy ellenségeit a borsai szoros úttól
                        elzárhassa, mely az egyedüli rés vala szabadulásukra; Babocsay délről vonult
                        a tatárok bal szárnyát szorítván Erdélytől elszakasztani őket, s a két
                        sereg összeköttetését eszközleni, Szodoray a tatárok derekával szemben űzte
                        azokat, kinyújtott szárnyai balról Babocsayhoz csatolván magukat. Karácson
                        Tivadar hajdúival szerte száguldozott, készen oda vetni magát, hol talán
                        felekezetét veszedelem fenyegetné.</p>
				<p>A magyar vezérek minden okos rendelésök és gyorsaságok mellett is a tatárok
                        már igen nagyot haladtak volt, és így nehéz lett volna őket a borsai havasok
                        nyilásától egészen elzárni, mert már Szacsalnál az Izán szerencsésen
                        keresztül menvén alig vala gátja útjoknak, és Babocsay kétkedett a rabok
                        megszabadítása felől, midőn nagy bámulására jelenti Karácson, hogy a tatárok
                        Borsa előtt tábort ütöttek légyen, és minden mozdulatok erős szándékot árul
                        el az ellennel itt szembe szállani. Bagosy csudálkozását hamar eloszlatá
                        nehány tatár, kiket Szodoray huszárai és Tivadar hajdúi elfogtak. Ezek
                        kivallák, hogy kevés órák előtt mintegy hét ezer főből álló segédsereg
                        csatolta magát Abdul khánhoz. Ő tehát a rabokat számos kisérettel el fogja
                        legott küldeni, és megerősödött hadával a magyarokra rohanni akar, mihelyest
                        katonái egy kissé kipihenendik magukat.</p>
				<p>Bagosy első gondja vala egy rövid hadi tanácsot tartani, melyben
                        elhatároztaték megelőzni a tatárokat, és inkább megtámadni, mint
                        megtámadtatni. Csak egy körülmény szerze aggodalmat a vezér lelkében, mert
                        többé a győzedelemről nem is kétkedett, tudniillik a szegény rabok, kik a
                        csata alatt könnyen áthurczoltatván a havasokon túl a haza határain, talán
                        épen nem lesznek megmenthetők. Ezen egy okból a rendíthetlen Bagosy, sőt
                        maga a tüzes Szodoray is készek lettek volna alkudozásba lépni az
                        ellenséggel, hogy az utóbbit erre főkép Ilka sorsa határozá, felesleges
                        megjegyezni. Ily habozás mily javára vált volna az ellenségnek, kiki
                        átláthatja; de Karácson Tivadar bátorsága elháríta minden belőle
                        származható károkat, ő csak harmincz válogatott hajdút kivánt, mert nagyobb
                        számot az ellenség könnyen fölfedezhetne, ezeket titkos utakon a borsai
                        szoros, legszűkebb torkába vezetni igéré, és képesnek állítá magát velök az
                        ellenséget, akár egész más napig is föltartani, mi alatt Bagosy a tatár
                        fősereget megvervén, segítségére jöhet. A merény veszedelmesnek mutatkozék,
                        és csak azok előtt nem tökéletesen kivihetlennek, kik jól ismerték Karácson
                        Tivadar vitézségét s csudálatos tetteit a szabadság háborúból, de ez
                        egyetlen mód vala czélhoz jutni, s e fölött gyámolá nemzetünknek saját
                        hajlandósága minden iránt, mi merésznek s talán vakmerőnek is mondathatik;
                        azért Bagosy engedelmet adott Karácsonnak s ez örvendve sietett tervét
                        végrehajtani.</p>
				<p>Abdul khán valóban megkapta a várt segedelmet, ez nagyrészt török
                        jancsárokból állott, kik a beszarábiai és moldovai várakból küldettek, most
                        a hegyes tájakban igen használhatók. Bennök is bízott leginkább Abdul, és
                        azért négy ezer tatárt, serege leggyengébb katonáit kiválaszta, ezek a
                        foglyokat s a zsákmányt közben vévén elindultak prédájokat a havasokon
                        biztos helyre hozni. A hosszú sorban induló rabok siránkozása, már előre,
                        mint diadalének zengett a büszke herczeg szívében, melyet még fegyveres
                        társaikon nyerend. Elfordult tehát e szívét örvendeztető látványtól,
                        seregeit csatarendbe állítani akaró, mely, a mint agyában kifőtt, igen jól
                        alkalmazott lett volna a föld minéműségéhez, de még első parancsolati között
                        megzavarta őt a magyarok előnyomulása, kik már tökéletes csatarendben
                        haladék nélkül látszattak seregét megtámadni akarni. Első pillanatban
                        önszemeinek nem akart a herczeg hitelt adni, de a tompa zúgás és fegyverek
                        csillogása csakhamar meggyőzék őt a szomorú valóságról, már első tervét
                        eszközleni lehetetlen vala, azért egy másikhoz folyamodék, mennyire az idő
                        rövidsége engedé.</p>
				<p>Szükséges, hogy az ütközetről élénkebb képzetünk legyen, annak helyét leírni.
                        Borsa falujánál a hasonnevű patak a Visóba ömlik. Nehogy ismét, mint
                        Ujvárosnál oldalt vagy épen hátulról támadtassék meg, Abdul khán jobb
                        szárnyát az embereivel megrakott falura támasztá. A helységtől Erdély felé
                        egy meglehetős tágas völgy terjed el, melynek nyugati részébe már
                        leereszkedtek a magyarok. A folyamok körül és Borsa előtt halmok, mély
                        utak, bokrok, és földszakadások által annyira egyenetlenné volt téve a tér,
                        hogy csupán gyalogság harczolhatott rajta. Ide akarta Abdul khán négy vagy
                        öt ezer gyakorlott jancsárait állítani, hogy a víhatatlan helyen
                        elterjedvén, a szokások szerint előrerohanó magyarokat körül szárnyalhassák.
                        Dél felé a domborodások egyszerre lekonyultak, és a völgy sík rétekben s
                        mezőkben nyúlt el, mint egy maga magát ajánlón a számos tatár lovasság
                        fölállítására. A jancsárok délkelet felől érkezvén meg, a téren pihentek, s
                        épen, midőn Abdul khán parancsolatját vevék Borsa előtt helyet foglalni,
                        jelentek meg a magyar dandárok. Abdul khán elébe vágtata a jancsároknak, és
                        tömegekben akará őket a téren ellenségeinek kiszegezni. Már ezen rendelését
                        hirdeté körüle álló tiszteinek, midőn eszébe jött a magyar lovasság
                        gátolhatatlan rohanása, mely jancsárai szoros rendét könnyen felbonthatná,
                        míg gyalogjaik az általa kinézett helyet elfoglalnák, a mily gyorsan belátá
                        azt, oly gyorsan változott ismét szándéka is, és első tervére visszatért.
                        Még egy elszánt lovagtámadással föl lehetett a magyarokat annyira
                        tartóztatni, hogy a jancsárok időt nyerjenek magukat a völgy magasabb
                        részében megfészkelni. Ezért hirtelen rendbe szedé a herczeg első lovas
                        csapatjait, s maga vezeté őket ügetve a magyarok ellen. Ezeknek gyalogságuk
                        megállapodott, s ágyúi által is segített tűzzel fogadá az ellenséget, a
                        lövések robogása szolgált jelül Szodoraynak, ki szokott hevével rontott elő,
                        s mint mennykő a fellegekből úgy termett a füst és por ködéből egyszerre az
                        ellenség nyakán, mely úgy is az erős tüzelés által megcsökkent.
                        Szerencsétlen csillagzata Abdul khánnak a már kétszer megvert seregeket adá
                        mellé, ezeket futásra indítani elég volt a magyarok puszta látása is, és így
                        az első összeütés határozó volt az ütközetre nézve, mert az egész támadó
                        tatár sereg hátat fordított, a magyarok majdnem vakon üzék őket, és nagyobb
                        részük a tér hosszában futó lovas tatárok után, míg Szodoray alig néhány
                        százat gyűjthetett a jancsárok ellen; de ezen csekély szám is elég volt a
                        vitéz ifjúnak megtörni ezen hires dandár sűrű rendeit, bár őket képes nem
                        vala elzárni végkép Borsától. A jancsárok sűrű tömöttsége inkább kitevé
                        ugyan őket a magyar lovagok csapásainak, de hatalmasan gátolá egyszersmind
                        ezeknek előhaladását, s míg az elsők halál áldozati lettek, addig a
                        hátulsóknak szerencsélt a domborodások közé vonulni, hol mint egy
                        természetes sánczban, még mind számra mind erőre egy félhető hatalmat
                        képeztek. A tatár lovasság hevesen űzetve a magyaroktól, hasonlólag Borsa
                        felé fordult, hol ágyúik és körülök lovasságok még illetetlen szakaszai
                        állottak. Alig érkeztek a falu közelébe, midőn a tatár ágyúk durrogni
                        kezdének a magyarok ellen, nem kimélőn saját hátrább maradott embereiket is.
                        A magyarok visszavonultak, s az addig még vesztegálló tatár lovas osztály
                        most rohanásra készült, mely nagyot fordíthatott volna a csata menetelén,
                        mert a két tűz közé szorított üldöző sereg vezér nélkül már eszméletét kezdé
                        veszteni, s kevés pillanatok mulva talán utat engedett volna a védtelen
                        gyalogság megtámadására. Szerencsére Bagosy és Babocsay ekkor érkeztek
                        Szodorayhoz, ki is reájok bízván a jancsárokat, maga elszakadt része után
                        indult hadának, s épen azon perczben jutott hozzájuk, midőn hátrálások
                        fölbomláshoz kezdett hasonlítani, de Szodoray az előnyomuló ellent hamar
                        vissza ijeszté, s alig észrevehető időben serege ismét a régi rendben
                        állott, csupán az ágyúk folyvást tartó tüzelését félhetve, ennek is véget
                        akart Szodoray vetni, s egy osztálylyal a meredek konyulatnak vágott, az
                        ágyútanyáig ellenség útjában nem volt, és így csak a föld nehézségeivel
                        kellett küzdeni, melyek valóban csak kevéssel gyengébb lovasságnak is
                        meghághatlanok valának, sőt gyalogoknak is nem kis dolgot adtak volna, de
                        Szodorayt az elfoglalás nyomosságának érzete lelkesíté, s a bátor merény
                        kevés perczek mulva kivánt sikerrel végződött, s most minden erejét a
                        lovasság ellen fordíthatá, melyet a fáradhatlan Abdul khán újra tűrhető
                        rendbe szedett, de ennyi csüggesztő eset után gyenge volt ellentállása, s
                        ismét elszéledt a meredek partokon leugratva átuszni Borsa patakát, mert
                        ezen csak egy híd emelkedék a falunál, honnan el voltak zárva. A csermely
                        körül összetódult sokaság föltartá Szodoray haladását. Bagosy és Babocsay
                        nehéz harczba keveredtek a jancsárokkal, s minden erőlködésök alig vala
                        képes a jancsárokat léptenkinti hátrálásra kényszeríteni. Az alispánnak
                        minden percz drága volt, mert az alatt könnyen áttöretheték Karácson kisded
                        csapatja, s a foglyok menthetlenül oda vesznek, ezen aggodalom hevíté
                        minden katonája keblét is még elszántabb küzdésre s végre az ellenség már a
                        falu körébe volt szorítva, de itt még kétségbeesettebb lőn védelme. A nap
                        már messze haladt, s annál alább szállt a magyarok reménye társaik
                        szabadítása felől, midőn egy a határ felől, és a falu túloldalán emelkedő
                        zaj figyelmüket magára vonta, az utóbbi Szodoray volt, ki lovagjai egy
                        részével az egyenetlen földön átvergődvén véletlen a falu hátulsó részére
                        rohant, s abba szerencsésen berontott, a jancsárok ezt észrevévén, utolsó
                        menedékökre, a hídra veték magokat s felhagyva, minek utána minden remény
                        elveszett, kétségbeesett védelmökkel, inkább tódultak, mint futottak rajta
                        által, így tökéletes diadalmat nyertek a magyarok. A másik említett zaj,
                        mely a határ felől hallatszék, azonban még örvendetesebb vala, mert vegyest
                        omoltak le a bérczekről tatárok és magyar rabok, a mint észrevenni lehetett,
                        már szabadon, az elsőbbek pedig megverettekhez hasonlón.</p>
			</div>
			<div type="chapter">
				<head>
                   HUSZONKILENCZEDIK SZAKASZ.
                </head>
				<head>
                    Melyben elmondatik, miként hajtá végre Karácson
                            Tivadar merész tervét, s miként a nagybányai borbély borotváját a
                            hazáért föláldozza. - A rabok sorsa. - Tatárvölgy.
                    </head>
				<p>Karácson Tivadar harmincz hajdúval szerencsésen elért még a tatárok előtt a
                        borsai szoros útba. Ez két magas hegy között vezeti az utast ki hazánkból,
                        oldalait részint súlyegyenes sziklák, részint fenyőkkel vastagon benőtt s
                        meredekségök miatt járhatlan konyulatok képezik, egy laposhátú domb rejti
                        el ezen völgytől, melyben a hasonnevű helység fekszik, és mely nézhelye
                        volt az imént leírt csatának. Az út maga torkolatjainál meglehetős széles,
                        de közepe felé annyira szűkül, hogy alig lészen végre egy nagyobb szekérnek
                        elegendő tág, itt falai egyszersmind legalacsonyabbak, felül omha
                        kődarabokból állva. Ezen pontot szemlélte ki Karácson, mint a védelemre
                        legalkalmasabbat. Lehengerítteté tehát felülről az elvált köveket, melyek
                        egymásra halmozva az utat elzárák, s földdel és galyakkal kitömetve elég
                        erős falat képeztek bármily támadás ellen. Jól fegyverkezett hajdúit
                        Karácson, részint ezen sánczra, egy hamar fölhányt mellvéd mögé állítá,
                        részint mind a két oldalon szirt tömegekbe rejté, hogy nagyobb
                        kiterjedésből lődözvén, az ellent számok csekélysége felől megcsalják, ez
                        által még azt is nyerte, hogy a szoros közepe felé befordulván, sánczolását
                        az ellenség előbb nem láthatá, míg hozzá igen közel nem ért, a hajdúk pedig
                        magas állásokból az út oldalain nemcsak mindent átnézhettek, de kényökre is
                        irányozhaták lövéseiket.</p>
				<p>Ily rendelkezésben vígan várta Karácson a tatárokat, s nemsoká föltüntek az
                        említett lapos domb hátán, és lassan ereszkedének le a szoros torkolatja
                        felé, semmi ellenségtől nem tartván éppen minden elővigyázat nélkül, minden
                        figyelmüket csak rabjaik és zsákmányokra fordíták. Annál inkább meghökkentek
                        a tatárok elsei, a sánczolathoz érvén, minél váratlanabb volt ez. Használá
                        az első meglepést Karácson s jeladására először is már előkészített
                        szirtdarabokat hengerítenek a hajdúk le, és hamar puskáik dörögtek utánok. A
                        tatárok mennyire a helyszűke engedé, visszafordultak, s ijedség ordításaival
                        rohantak társaikra, kik a csupa puskaropogásból itélvén, melyet a százszoros
                        visszhang rettenetessé tett, még nagyobbnak képzelék a veszélyt, és
                        megállottak, talán futásnak eredendők, ha ezt a rabok és zsákmány tömege nem
                        gátolja, és az eddig láthatlan ellenség mutatná magát. Azonban az ormokról
                        folyvást durrogtak a puskák, mind inkább közeledve, s a sokaságban egy golyó
                        sem téveszté czélját. A zavarodást még az is nevelé, hogy a legtávolabbak
                        semmit sem tudván a veszélyről, folyvást előre nyomák a rendetlen tömeget,
                        de az elsők inkább rohantak volna a tüzes pokol, mint a szűk út torkába,
                        mert annak kínait legalább hírből ismerék, de az itt váró veszedelem majd
                        egészen ismeretlen volt előttök, s így, ha az út kezdetéig szoríttattak,
                        jobbra és balra vonultak el a hegyoldal hosszában. Végre már a foglyok eleje
                        érkezék a helyre, a puskaropogás elnémult, és egy hatalmas szózat dörge le
                        a szirtekről.</p>
				<p>- Tépjétek el a béklyókat, és szabadok vagytok!</p>
				<p>A foglyok bámulva láták kiséretöket jobbra és balra eloszlani, de ereje
                        egynek sem volt a szirti hang parancsolatját teljesíteni, és erősen
                        megkötözött kezeik nehezen szabadulandanak, ha a világot kormányzó
                        előrelátás, mely a leggyengébb férget is használni tudja, egy ily megvetett
                        lény által segedelmet nem nyujtott volna.</p>
				<p>Az elrablott magyarok között egyedül Piócza Kristóf volt kötözetlen, részint,
                        mint Gerai Mahmud Abdul khán borbélya, részint mivel sokkal gyávábbnak
                        tartatott, mint sem tőle félni lehetett volna. De a szerelem mindenhatóságát
                        ki nem ismeri? ennél csak a szerelemféltés mindenhatóbb, s ezen nyavalyában
                        sinlődék a leírt gyulafalvai éjszaka óta Piócza s ő, kinek eszébe sem jött
                        ezelőtt a tatároknak ártani a nyájas Jeszid Murza miatt, kész lett volna
                        most egy borotvametszéssel az egész nemzetnek nyakát szegni. E felett több
                        tatár ócsárlotta Piócza Kristóf egészen a híres Paré Ferencz elveire
                        alapított borbélyi ügyességét, a kettő közül nem tudni, melyik volt
                        hatalmasabb inger borbélyunk szívében a bosszúra. Elég az hozzá, ő volt az
                        úr kezében a gyenge edény, melylyel Izrael szabadulását eszközlé. Ugyan is
                        kihúzta Kristóf mester borotváját s egy izmos legényhez fordult, ki ezen
                        pillanatban szomszédja volt, fölemelé a csillogó aczélt, de hirtelen
                        eszébe villant, hogy drága szerszáma elcsorbulhatna a kemény kötelen, s már
                        lankadt föltétele, midőn a szerelemféltés, s a megsértett művészet képei
                        feltüntek, lelkét a nagy tettre erősíteni, sebesen fölmetszé az említett
                        izmos legény kezét, és ennek is egy borotvát nyujtott, s most ketten
                        folytaták a szabadítást, és mielőtt a tatárok csak álmodtak volna felőle,
                        már egy sereg rab elhullott pajtásaik fegyvereivel kezökben rohant rájok.
                        Most a hegyekből is leomlott Karácson s a mindig nevekedő szabadult
                        foglyokkal egyiránt nyomta az ellent. A tatárok minden tartásokat elvesztve
                        hátat fordítottak, és harczoló főseregök irányában futásnak eredtek, hová
                        éppen a csata gyászos végének tanúi lehetni érkeztek meg. A magyar sereg, és
                        a még bosszúsabb szabadult rabok fegyvere annyira dühöngött a tatárok
                        között, hogy egy, Abdul khánnal menekedett kisded csapatot kivévén az egész
                        seregnek Borsa völgye vált temetőjévé, a mely nevezetes nap emlékére máig
                        «Tatárvölgy» nevét viseli.</p>
			</div>
			<div type="chapter">
				<head>
                   HARMINCZADIK SZAKASZ.
                </head>
				<head>
                      Minő kincset mente meg Abdul khán a zsákmányból.
                            A tatárok végveszedelme és üldöztetése. - Kínjai egy szerelmesnek.
                    </head>
				<p>Nagy volt a magyarokra nézve következése a csatának, de tetemes veszteségeken
                        vásárolva, mert főkép Bagosy és Babocsay seregéből sok nemes halt meg a
                        hazáért; de a magas czél el vala érve, s a hon és annak gyermekei megmentve;
                        tízezer tatár fedte halva és sebesen a völgyet Borsa szorosától a falu
                        környékéig, nevezetes szám elfogatott, némelyek a hegyekbe futottak, s ott a
                        pórnép áldozataiként estek el. Csak alig ezer emberből álló csapat tartotta
                        magát Abdul khán mellett. A diadal öröme zavart okozott a magyarok között, s
                        ezt megmentett rokonaik tolongása nevelé. Az út Borsa szorosa felé szabad
                        lett, csak nehány lassabban jövő rabok és Karácson hajdúi fedék azt. Abdul
                        khán hamar észrevette a szabadulásra ajánlkozó rést, és arra fordítá kisded
                        seregét. Alig kelt által Borsa patakán egy helyen, hol partjai alacsonyabbak
                        valának, midőn szemei húsz vagy harmincz lassan ballagó rabra vetődtek.</p>
				<p>- A nagy prófétára! - kiálta Abdul khán - ez Szirmay Ilka; még nem veszett el
                        minden, ha ő az enyém marad! - Kardja szétosztá a csoportot, s földre lökvén
                        a leányra boruló anyát, nyergébe emelte félholtan a leányt. Jeszid Murza
                        követé herczege példáját és Jutkát ragadá föl a földről, de nem félholtan, s
                        ezen nagy sebességgel végzett kettős ragadás után tovább vágtatott a
                        csoport. Karácson, ki még útjokban volt, átlátván, mily lehetetlen légyen a
                        sík völgyben magát a sokaság ellen tartani, jó eleve félre tért, s oldalról
                        lövetett az elnyargaló tatárokra. Egy golyó szegény Jeszid Murza fejébe
                        csapott, de feszesen ült a bajnok nyergében, s keményen karolta által
                        elragadt kedvesét, ezen okok tehát s a rémült csoport sűrűsége nem hagyák őt
                        lováról leesni, s Jutka csak a szoroson túl vette észre imádója halálát.</p>
				<p>A magyarok figyelme későn vonaték Abdulra, s midőn űzésére utána eredtek, már
                        az út legveszedelmesebb részét hátra hagyta. Szodoraynak első gondja volt a
                        megmentett foglyok között Ilkát fölkeresni. Jó darabig hiában voltak
                        tudakozásai, míg az öreg Szirmayra akadt, ki a pataknál Ilka anyját ápolá; a
                        szegény asszony majdnem élet nélkül feküdt a puha pázsiton, sógora és
                        cselédei vízzel locsolák halavány arczáit, melyekre a halál szomorú bélyegét
                        nyomni látszaték, és keblét, mely lassú pihegése által egyedül adta jeleit
                        az életnek. Szodoray ezen szerencsétlenség által elfogódva nem is vevé Ilka
                        hiányát az első pillanatban észre, csak, midőn a frissítő habok ereje által
                        Szirmayné magához tért s töredező hangon tudakozódék az elragadott
                        felől.</p>
				<p>- Ilkám! - édes Ilkám - gyermekem hát nem láthatlak többé -!</p>
				<p>- Hol van Ilka? - kiálta magán kívül Szodoray. - Az egekért: szóljatok.</p>
				<p>Szirmay csak most vevé észre az ifjút, s könnyeit törülve karjaival a szűk út
                        felé mutatott.</p>
				<p>- Őt a hegyeken túl keresd Abdul khán karjai között.</p>
				<p>Villámpillanatokat lőtt Szodoray a kijelelt táj felé, harag és fájdalom
                        együtt háborogtak arczán, s első kínjában átkozá a fényes győzedelmet,
                        melynek legszebb jutalmát egy tatár ragadta el.</p>
				<p>- Lovamat! - lóra legények! - kiáltá, s felveté magát lovára, melyet sebesen
                        elővezetett szolgája, s a hegyen legközelebb álló osztályával azok után
                        nyargalt, kik már Abdul khán után eredtek.</p>
				<p>Szirmay a föleszmélt özvegyet nyugalmasabb helyre vezeté, hol sokáig egyedül
                        maradtak, csak fájdalmokra hagyatva. Végre meghallván Bagosy barátai új
                        baját, vigasztalni jött, élesztvén bennök a reményt, hogy Szodoray meg
                        fogja Ilkát menteni.</p>
				<p>Boldizsár a nélkül, hogy a tatárokat elérhette volna, már a szorosig
                        érkezett, itt a torkolat tömve volt ellenséggel, mert Karácson sáncza még
                        állott, s ezen csak lassanként lehetett átugratni. Az első, ki rajta által
                        megszabadult, felső részét nagy ügygyel-bajjal lerántván, Abdul khán vala,
                        és Ilkával rögtön tovább nyargalt, utána többnek szerencsélt megmenekedni,
                        Judith itten vevé észre rablója halálát; de nem volt ideje sopánkodásra
                        árvaságán vagy özvegységén, egy más csinos tatár csakhamar pártfogása alá
                        vévén. A mondott akadály miatt Abdul csapatának felénél több lelte halálát a
                        szoros torkában; de mire a holttetemeken keresztül rést törtek a magyarok, a
                        futó tatároknak már porok is eloszlott, s messze beűzte ugyan őket az idegen
                        földön Szodoray, de csak annyit akarunk említeni, hogy alkonyat előtt
                        kénytelen volt minden remény nélkül visszatérni.</p>
				<p>Szirmayékat még Borsán találta, az anyát sok eltűrt szerencsétlenségei
                        veszedelmes nyavalyába vetették, s csak ebből származott gyengesége miatt
                        nem foghatá búját szavakba, azt csak könyekben és sóhajtásokban fejezhetvén
                        ki. Szodoray e beteg ágyára borult, és annak forró kezeit ajkaira nyomván
                        esküdött: addig nem nyugodni, míg kedvese a kínos rabságból mentve nem
                        lészen. Az ifjú hő érzelme jótékonyan látszék hatni a betegre, mert ez
                        tekintetét reá fordítva, már többé nem oly meredten pillantott, s egy mély
                        sóhajtással könnyítve keblét, fájdalmas hangon mondá:</p>
				<p>- Boldizsár! - add vissza leányomat!</p>
				<p>- Vissza hozom őt, s ha Abdul khán palotájából kellene is kiragadnom. -
                        Felelé Szodoray, és hirtelen kilépett a szobából. Bagosyval találkozék, s
                        tudósítván őt a baj mivoltáról, tanácsot kért. Itt hirtelen semmit sem
                        lehetett tenni, s legjavalhatóbb vala a már nem sokáig késhető békét
                        megvárván, Eugen herczeg által kieszközlött úti levéllel Krímbe utazni s
                        Ilkát a rabságból kiváltani, ez valóban az egyetlen mód vala, mely némi
                        hihetőséggel igéré Ilka megszabadítását; de a várakozás talán törekvései
                        nem sikerülésénél is nagyobb szenvedés volt a tüzes Szodoraynak. Élte
                        legkínosabb éjszakáját tölté el, s a nappal is csak hasonló búval virradt
                        rá, mert barátjai, sőt maga Szirmay sem engedék, hogy a béke előtt Krimbe
                        utazzék.</p>
			</div>
			<div type="chapter">
				<head>
                   HARMINCZEGYEDIK SZAKASZ.
                </head>
				<head>
                       Karácson Tivadar az erdőbe megy, kit talál ott,
                            és mit tud meg. - Egy szerencsétlennek utolsó pillanatai.
                    </head>
				<p>Az alkonyat csendesen és szendén ereszkedék le, s már csak a hegyormok
                        pirulának a nap végső sugaraiban, s a bérczek óriási árnyakkal látszának
                        eltakarni a gyilkoló csata műveit tövökben, csak imitt-amott zavará a köz
                        némaságot lassú halálhörgés, s talán sebesült rokonaikat keresők zaja, mert
                        a diadalmasok mintegy öntettektől borzadva visszavonultak a véres
                        csatatérről. Karácson büszke új szerencséjére az utolsók között vala, kik a
                        harczmezejét elhagyák, - Bagosy őt egy szomszéd faluba rendelé, hová
                        szállását tette, további parancsainak elfogadására; még a betörő éjnek
                        sötéte előtt oda szándékozván érni a hajdú, most arra irányzá menését, s a
                        rövidebb ösvény, melyet választa, egy erdőbe tekeredett; Tivadar sebes
                        léptekkel haladt: még az érezhető esti szél a lombokon susogott, midőn
                        egyszerre emberi hang, s mint vélte egy haldokló utolsó nyöszörgése hatottak
                        füleibe, - megállott, és jobbját puskája sárkányára tévén, kevés
                        pillanatig hallgatózék; de csak a szellőt hallotta rengeni, tovább ment
                        tehát, s az erdő egy nyiltabb és világosabb részére jött, hol újra az előbbi
                        hangok gátolák lépteit. Egy vastag fa mögé vonulván, szorgosan átnézé a
                        vidéket. Ez, mint mondtuk, egy szabadabb hely volt: három terebély fenyő a
                        sűrűségtől nem gátoltatva óriási növésében, borítá homályos lombjait egy
                        patak felett, melynek lassú folyása egy magányos szikla tövében akadozott.
                        Fejét a szikla talpára döntve mozdulatlan feküdt egy ősz férfi a pázsiton,
                        hosszú fehér fürtjei és szakálla vállain és mellén szétterjedtek, de rajtok
                        vérfoltok mutatkozának: tanúi egy erőszakos megsebesítésnek. Ugyan ezen
                        jelek valának láthatók durva remeteöltözetén is, és jobb kezén, mely
                        görcsösen befeszített markába egy arany lánczot szorított. Arczán a halál
                        bágyadtsága minden érzet s minden szenvedély jeleit eltörlé, csak hosszú
                        fájdalmak véste redőiből lehete olvasni a felette háborgón elvonuló időt, és
                        életét csak tompa halálhörgés árulá el. Már segedelmére akart sietni
                        Tivadar; de eszébe juta, hogy ő ép erős férfihangot is hallott, s az egyik
                        fa ágáról egy puska függött le, melyet a gyenge öreg oda nem akaszthatott.
                        Ezek mind bizonyíták, hogy az öreg egyedül nem lehet, s egy titkos érzelem
                        visszatartá lépését. Kevés perczekig lehetett ezen kínos várakozásban, midőn
                        a patak magas partján egy embert látott emelkedni; kezében kulacs volt,
                        termetét guba takará, mely azonban fegyvereit el nem fedheté, mindig háttal
                        fordulva Karácsonhoz, az öreghez közelíte, föloldá ruháit, s a kulacsból
                        kiöntött vízzel mosni kezdé sebeit, egyszerre leveté gubáját, mely
                        munkájában hátráltatá, s ezen perczben egész arczát mutatá az elrejtezett
                        Karácsonnak, ki meghökkent bámulásában, midőn benne Pintye Gregorra
                        ismert.</p>
				<p>Mit akarhatott a haramia ezen haldokló öreggel, kit közel a sereghez
                        önveszedelmével oly gondosan ápolt, s mi közösülésben lehetett azon öreg a
                        zsiványnyal? Karácson bár egyedül volt, s Pintye Gregornak könnyen lehettek
                        több czinkosai lesben, nem győzheté meg ujságvágyát s kivánatát régi
                        ellenét meggyőzni. Kilépett tehát rejtekéből, s az ismét elfordult
                        haramiára kiáltott.</p>
				<p>- Istentelen zsivány! ki akarod rabolni ezen haldokló öreget is?</p>
				<p>- Ember, akár ki légy, tiszteld ezen helyet, mert - felelé elszánt hangon
                        Pintye Gregor, s tovább szólott volna, de Karácson szava fölrázá az öreget
                        halálos álmából, gyenge veres futá el arczait, szemeinek utolsó tüze
                        látszott fellobbanni, s kezeire támaszkodván félig fölemelkedék s
                        kényszerített erejű hangon kiáltott föl:</p>
				<p>- Zsivány, az istenért, zsivány és fiam!</p>
				<p>- Hát a pokol mindenüvé elhoz kínomra! - Ordítá a haramia, s baltáját
                        Karácsonnak irányzá, ki az öregre figyelmezvén, nehezen kerülte volna ki a
                        haramia halálos csapását, de ez hamar elváltoztatá szándékát, s lebocsátá
                        fejszéjét.</p>
				<p>- Nem atyám! - bár haramia vagyok is, - de előtted - halálod óráján, még
                        halálos ellenségemet sem gyilkolhatom meg. - Földre szegezé szemeit a
                        haramia, vonásait a fájdalom szaggatá ki idomokból, de ábrázatát nem
                        szelidíté a fájdalom, mert nyers élete keményebben belé edzette a vadságot,
                        mint sem bú vagy öröm gyengíthették volna.</p>
				<p>- Vedd vissza ezen boldogtalan jelt. - Folytatá az öreg előbbi beszédét, már
                        gyengébb hangon, s fia lábaihoz veté az arany lánczot, melyben egy vastag
                        arany emlékpénz függött. - Vedd vissza és vidd el azt, hogy testvéred soha
                        se akadjon nyomodba, mert a szégyen őt is eldönthetné.</p>
				<p>Gépelyként hajlott le Pintye Gregor, s fölvevé a lánczot; a zárható emlékpénz
                        fölnyilt, s belőle egy kis fél ezüst karika esett ki, mely hosszában ketté
                        volt metszve, és vert munkában egy boldogasszony képnek felét mutat.
                        Karácson reá mereszt szemeit, szótalan bámulván darabig az ezüstre; egy
                        gondolat látszék fejébe villámlani, melyet ismét elnyomni küzdött. Végre
                        érzékeit és lelkét aggódó várakozás legfőbb polczára feszítve, kérdé
                        társait:</p>
				<p>- Öreg! - Pintye Gregor! - mit jelent ezen ezüst darab? - s fölemelvén azt,
                        még élesebben vizsgál.</p>
				<p>- Pintye Gregor! - Kiált a haldokló és kiszáradt merevény szemeiből újra
                        sűrűen folytak a könnyek, s a fájdalom őket ismét forgásba hozta, mint
                        zivatar az utolsó szikrában pislogó tüzet. - Pintye Gregor hát az elhírelt
                        gonosztevő: fiam! - kinek hazája az akasztófa, sírja a hollók gyomra, s
                        temetése az emberek átka lesz. - Gyilkos! - útonálló! - Távozzál tőlem
                        kárhozat gyermeke, mert az enyhítés általad méreg lesz sebeimen. Fuss
                        innen, s atyai átkom kövessen a vesztőhelyig, s az rázzon össze halálos
                        álmodon.</p>
				<p>Az öreg annyi erőlködés után visszadőlt, s arczát ismét az előbbi néma
                        fájdalom fogá el; de redőit már halálgörcs kezdé összevonni, s a hirtelen
                        megáradt szemek éppen oly hirtelen elapadtak, előbbi nedvök jéggé válva
                        úszott homályosan ragyogva, elmaradt sugáraként egykori tüzöknek. A haramia
                        arczán minden szenvedélyek zavarogtak, s talán éppen azért, mivel zabolátlan
                        életében mindeniknek szabad útat engedett, egyik sem volt képes magát a
                        másik felett kitüntetni. Karácson mindezeket észre venni sem látszott;
                        szemei folyvást az ezüst darabra lévén szegezve, s türelmét vesztve az öreg
                        átkozódásán, újra nagy hévvel kérdezé.</p>
				<p>- Öreg az istenért meg ne halj, míg ezen boldogtalan jelről nem tudósítottál.
                        - De az öreg hallgatott, s halkan emelve kezét mutatott a haramiára, mintha
                        a rimánkodót ahhoz utasítaná fölvilágítás végett.</p>
				<p>- Pintye Gregor, én halálos ellenséged vagyok; de most kérlek, mint csak
                        istenemet kérhetem lelkem üdvösségéért halálom óráján, beszélj el mindent, a
                        mit tudsz, de igazat szólj. - Rimánkodék Karácson a haramiához fordulva, ki
                        csudálkozva azon nagy érdeken, melyet ezen dologban ellensége vett,
                        fájdalmasan felelt:</p>
				<p>- Mi közöd e dologhoz, vagy talán evvel is kínzani akarsz? de ha ennyit
                        láttál, tudj mindent. Ezen öreg, kit végső vonaglásaiban látsz, atyja lett
                        egy iker párnak, kiket balesetek miatt elhagyni kénytelen vala. Ismertető
                        jelül nekem, mint öregebbnek ezen arany lánczon függő emlékpénzt hagyta a
                        belé rejtett boldogasszony képnek felével, öcsém az ezüst másik felét kapta.
                        Most sebesítve találtam őt a csatatér körül, és segedelmet kérvén tőlem, a
                        szerencsétlen jel által bennem öregebb fiára ismert. S a pokol minden kínjai
                        azért reád, hogy miattad egyszerre kellett atyámat és rettenetes átkát
                        föltalálnom.</p>
				<p>- Az ördög szól belőled és szörnyű hazugsága. Kiálta Tivadar, és mellben
                        ragadá a lecsapottan álló haramiát. - Igazat szólj ember, mert
                        megfojtalak.</p>
				<p>A haramia egy hosszú pillanatot vetett Tivadarra, és éppen nem törekedék
                        magát annak kezéből kimenteni. - Haldokló atyám mellett nincs kedvem
                        hazudni, s halálos ellenségem előtt éppen nem akarom magamat hazugsággal
                        alacsonyítani. - Felelé sokkal nagyobb nyugalommal, mint állapotjában várni
                        lehetett. Karácson lelke azonban mindig küzdött a haramiának szavai ellen,
                        újra az öreghez fordult, kezeit Pintyéről levonván, s előbbi heves rimánkodó
                        hangon szólítá meg a haldoklót.</p>
				<p>- Boldogtalan öreg! csak egy szóval, egy jellel add tudtomra, igaz-e, a mit
                        fiad mond.</p>
				<p>- Igaz! - sóhajtá keble mélyéből a haldokló. Karácsont ezen kis szó
                        összerázta, baljával eltakará arczát, s jobbját hirtelen mellén dolmánya alá
                        dugá, s valamit ránta onnan elő, de mit látni nem lehetett, mert markába
                        rejté, míg az öregre borulva föl nem kiáltott.</p>
				<p>- Atyám, tartsd vissza lelkedet! im én is fiad vagyok!</p>
				<p>Az öreg tagjaiba új élet látszék magát önteni; szemei ismét forogtak, kezeit
                        Tivadar felé emelé, s ajka többször megnyílt a szólásra, de mindannyiszor
                        ismét elcsukódott talán gyengeség, vagy egy örömgörcs által, mely a halál
                        fájdalmán diadalmaskodni akart; végre sikerült törekvése, s Tivadar karjára
                        támasztva csüggedő fejét, megszólamlott:</p>
				<p>- Hát legyen dicsérve az Isten, ki minekutána hosszú szenvedésimet még
                        haldoklásom között is tetézte, az utolsó perczben vígasztalásomra elhozta
                        második és jó fiamat is. - Mi a neved fiam?</p>
				<p>- Tivadar! - felelé Karácson.</p>
				<p>- Tivadar, hát szálljon reád atyai áldásom s kisérjen mindenütt, s a mit azon
                        elkárhozottól elvontam, az áradjon mind reád; de téged haramia, atyai átkom
                        üldözzön sírodig, téged, ki emlékezetemet az akasztófára hozod, az ég
                        iszonyú büntetései kínozzanak! távozzál halálom helyétől, mert melletted nem
                        húnyhatnám be szemeimet.</p>
				<p>- Atyám, ne átkozzál meg, mert átkod az utolsó gonoszságra kényszerít. -
                        Kiált magán kívül a haramia.</p>
				<p>- Félre! - volt a megsértett atya rövid válasza.</p>
				<p>Pintye Gregor térdeire omlott, megragadta az öreg jobb kezét, s inkább
                        kényszerítő, mint esedező hangon folytatá rimánkodását, míg ábrázatján vad
                        szenvedelmei elnyomák a látszólag fölküzdő jobb érzelmeket, s az a
                        kétségbeesés legmagasabb pontját mutat.</p>
				<p>- Térdeimen rimánkodom én, ki parancsolni és kényszeríteni szoktam. Vedd
                        vissza átkodat, s még talán más ember lesz a haramiából.</p>
				<p>- Félre gyilkos! az átok örökséged. - Kiált az ősz, s végső erejét
                        összeszedé, hogy jobbját, melyet utált fia szorosan tartott, kezéből
                        kirántsa, s ez megtörténvén, újra fölemelé szavát, de beszédét alig lehete
                        minden erőlködés mellett is halálhörgéstől megkülönböztetni. - Áldás reád,
                        Tivadar, és átok a haramiára!</p>
				<p>S a természet elleni erőszak, melylyel élte végső perczeiben haragját és
                        örömét érezhetővé tenni akará, ezennel véget vete a szerencsétlen életének.
                        Szemeire a halál köde borult, s arczai kényszerített verese hirtelen mély
                        sárgává vált. Tagjai még egyszer megrándultak, mintegy fölizgatva a halál
                        vitája által, és azzal kinyújtóztak az örök nyugalomra.</p>
				<p>Fiai boldogtalan atyjok hült tetemére borulván, lassú és ritka könyűkkel, de
                        talán annál véresebb fájdalommal siratták halálát, mert bár mélyebb a
                        szelidebb lélek fájdalma, de a vadé erőszakosabb. Sokban különbözött ugyan
                        első tekintetre a két iker testvér, de a különbség nem annyira a természeté,
                        mint az életmódé, s a körülményeké vala. Alapja volt mind a kettőnek egy-egy
                        megtörhetlen, s talán vad és ádáz akarat, mely nem eredetében, csak
                        munkálatiban különbözött, Tivadarnál a jóban, Gregornál a roszban tüntetvén
                        ki magát. S abban is hasonlítani látszottak, hogy Tivadart ki ki inkább
                        félte és tisztelte, mint szerette, a szeretethez kivántató szelidség idegen
                        lévén nála, míg a nálánál nyersebb haramiát sokan nem utálták oly mértékben,
                        mint czimboráit utálni szoktuk; mert az, a mi Tivadar, mint az emberi rendes
                        társaság egyik tagjában iránta szeretetet gerjeszteni kevés volt, a
                        haramiában, kitől minden vadságot vártunk, elegendő vala, hogy őt, mint
                        haramiát ne gyűlöljük annyira, mint kegyetlenebb sorsosit. Ezen pontban
                        hajlottak tehát össze a két lélek, ki egy anya méhéből származva, csak
                        egymás üldözésére látszottak teremtve lenni. Születésök őket szorosan
                        egyesíté, de már a legközelebb időszak szétszakasztá egymástól, hadi
                        életökben, mint irigy vetélkedők léptek föl, s már jó ideig csak öldöklő
                        szándékkal keresék föl egymást; míg rég elveszettnek vélt atyjok teteme
                        felett őket, mint testvéreket ismerteté meg a sors, de meghajthatlan
                        lelköket engesztelni nem bírta.</p>
				<p>Szó nélkül borultak folyvást atyjokra a testvérek, némán tartva mindeniket
                        kínos érzelme, s nehéz lenne meghatározni, mint búsult-e inkább mindenikök,
                        atyja elvesztésén-e a megismerés pillanatában, vagy testvére föltalálásán,
                        mert hosszú villongás és halálos gyülöltség kiirták régen a szeretet
                        szikráját keblökből. Tivadar atyja ruhájának belső zsebében egy papiros
                        tekercsre talált, előhúzá azt, s futólag átnézvén, benne atyjának életét
                        röviden följegyezve lelte.</p>
				<p>- Gregor - kérdé tehát bátyját - fedett-e föl valamit atyánk neked élete
                        sorsáról?</p>
				<p>- Semmit. - Vala a felelet.</p>
				<p>- Ezen papiroson följegyezve vagyon, s te is bírsz joggal azt ismerni; ülj le
                        tehát és hallgasd meg. - Mondá a hajdú, s mindketten helyet foglalának egy
                        szikladarabon, mire Tivadar töredezett és gyakorlatlan hangon olvasni kezdé
                        a papiros tartalmát, melynek mi a jövő szakaszt tartottuk föl.</p>
			</div>
			<div type="chapter">
				<head>
                  HARMINCZKETTEDIK SZAKASZ.
                </head>
				<head>Egy szerencsétlennek életrajza.</head>
				<p>Én Szatmár vármegyében születtem Aranyos-Megyesen, hol atyám Vesselényi, s
                        ennek magas lelkű özvegye Lónyay Anna, később Kemény János erdélyi fejedelem
                        hitesének szolgálatjában volt; nagylelkű uraságom engem a szatmári és
                        debreczeni oskolákban neveltetett maga költségén. - Kilépvén az oskolából,
                        Vesselényiné egy tanulásomhoz illő hivatalt adott saját házában, és
                        állapotomat minden tekintetben szerencsésnek lehetett mondani.</p>
				<p>A várban lakott Lenka, árvája asszonyunk egy hű cselédjének, kit a kegyes
                        uraság nevelt, és ápolt; a leányka szép volt, alig láttam, már szerelmet
                        érzék iránta, melyet kedvesem viszonozott; asszonyunk megáldá
                        szövetségünket, s nem sokára az oltár előtt köttettünk össze. Két esztendő
                        kevés zavarral, boldogan folyt el; ezen idő alatt atyja lettem egy iker
                        fiúpárnak, de gyanakodó heves lelkem nem volt képes azt állandóan bírhatni.
                        Gyermekeim! ha valaha ismét föltalálhatlak, vagy akárki, kik ezen írást
                        holtom után olvassátok, vegyétek, vegyétek szavaimat, mint a
                        legtöredelmesebb megbánás ömledezéseit, mely éjféli kisértetként ült
                        szívemben, marczangoló kínokká változtatva minden érzéseimet; s ha van
                        engesztelődés vétkeinkért, én reménylem megbűnhődtem azokat, mert negyven
                        esztendeig háborog már lelkiismeretem szélvésze, pillanat szünet, egy perczi
                        csend nélkül, s nem tudom, meddig fog még gyötreni életem, melytől
                        szabadulnom volna legnagyobb szerencsém. De nagy vala bűnöm, s így csak
                        hozzá mért az iszonyú büntetés.</p>
				<p>A szatmári őrsereg tisztjei gyakran jártak Megyesre. Egy tiszt Lenkámra veté
                        szemeit, gyalázatos lelkében a csábítás csak egy mulatságos, nevetséges mű
                        volt. Épen ekkor készíté Lónyay Anna dicsőséges munkáját, megboszulását a
                        kínzott hazának; a távolabb nemesség összehivására én valék küldve, s így
                        távollétemben hölgyem védetlen vala kitéve az idegen incselkedéseinek.
                        Asszonyunk kényteleníttetett, hogy szándékát elrejthesse, barátságot
                        színlelni a katonák iránt, - így nekik szabad bejárások vala Megyesen.</p>
				<p>Alig érkeztem haza útamból, midőn azon szomorú tudósítást kelle hallanom,
                        hogy feleségem épen nem látszott erősen ellenzeni ama tiszt szerelem
                        ajánlásait. - Ugy is véghetlen gyűlölséget tápláltam szívemben hazám
                        bitangolói ellen, könnyű tehát képzelni, milyen lángra gyúlt minden csepp
                        vér ereimben e hír hallásánál: a kik eddig csak hazám által sértettek meg,
                        azok most, legközelebb, legédesebb érdekeimben önmagamat véreztek meg. Eddig
                        az epesztő búval párosodott boszú csak lappangott lelkemben, várván a
                        kitörésre másunnan jövő alkalmat; de most ily erőszakos inger által
                        riasztva föl, szűk lett hatalmas szenvedélyének előbbi foghelye. - Elragadó
                        tüzes természetem következésében mindig könnyen hivő voltam, hirtelen
                        föllobbanásom időt a meggondolásra nem engedvén; ily állapotba helyezett
                        ezen hír is, s a nélkül, hogy csak kételkedtem volna valóságán, rohantam nőm
                        szobája felé. - Egek! - épen a kevély katona lépett ki ajtajából,
                        zavarodásomban nem is láthatám: győzedelmet mutatott-e vagy boszúságot;
                        fegyvertelen valék, de a kétségbeesés dühe pótolá azok hiányát. -
                        Megragadám a katonát, de ez hidegvérűbb, s talán erősebb lévén nálamnál,
                        könnyen lerázott magáról, - harsány gúnykaczajjal távozott el. - Az első
                        kifakadás sikeretlensége még inkább nevelte indulatom lángjait, a fő tárgy,
                        a fő bűnös elszabadult. - Jaj tehát a hátra maradtnak! - kiáltá bennem a
                        gonosz lélek. Feleségem szobájába rohantam.</p>
				<p>- Hitván gyalázatos szentségtörő! - vala halált lihegő üdvözletem. Az asszony
                        elsápadt és reszketett, én oktalan őrültségemben bűne következésének
                        tulajdonítám azt, mi csak dühöngésem által gerjesztett ijedéséből
                        származott, ő szólani akart, de én nem hagytam, s a minden gonosznak
                        elősegélésére kész pokol egy kést láttata velem az asztalon feküdni, a jobb
                        lélek többé nem parancsolt tagjaimnak, egy ördögi indulat ragadtatá kezembe
                        az éles aczélt, mely vérszomjas villongással, még inkább ajánlá szívemnek a
                        boszút: magasra emelém a kést; s félájultan rogyott el az asszony lábaim
                        előtt.</p>
				<p>- Hah! elnyomott bűnöd, ocsmány megfertőztetője becsületemnek. Jól van, föl
                        se nyisd többé szemeidet, mert nem akarom bennök meggyalázásomat olvasni. S
                        e szavaim között mélyen döfém magasan habzó kebelébe a vasat, egy hosszú
                        hörgő sohajtás volt a felelet, s lelke egy átok, egy áldás nélkül hagyá el
                        testét, vére sűrűen ömlött el kebelén, s a padolaton, s vele elfolyni
                        kezdett boszúm indulatja. Már lágyulni érzém keblemet, midőn a zajra
                        fölébredt gyermekeim sikoltásuk egész hatalmában ébreszté föl
                        lelkiismeretemet, hozzájok akarék fordulni; de a mellék ajtó nyilt föl, s
                        egész fölséges méltóságában lépett elő Lónyay Anna; egy pillanat, - és lelke
                        megismeré az egész borzasztó tettet. - Így fog valaha Istenem reám
                        tekinteni, midőn azon iszonyú napon itéletét fogja reám kimondani, ezen
                        magas haragú pillanat tükrében látám csak által egészen tettem undokságát, s
                        a boszú lángja helyett borzadás hevíté véremet.</p>
				<p>- Őrült ember! mit tevél? Feleséged ártatlan volt! - Szóla Keményné, s egy
                        könny, haragot és szánakozást egyiránt jelentő, gördült ki szemeiből. -
                        Szolgák, tömlöczbe a gyilkossal.</p>
				<p>- Tömlöczbe? nem, Istenemre nem! - ordítám mint egy eszeveszett, s kirohantam
                        a szobából, - ki a várból s eszmélés nélkül folytatva útamat, csak akkor
                        tértem magamhoz, midőn a Szamos árjai gátlák tovább haladásomat. Itt egy
                        sűrű bokor rejte el az emberek szemei előtt, mert mindenikben hóhéromat
                        tekintém, ki bűnömért a vesztő helyre akar hurczolni: de annál inkább
                        marczangolt lelkiismeretem furdalása, mert rejtekemben semmi egyéb tárgy nem
                        vonhatta másfelé figyelmemet. Az első bűn ritkán szokott megtörődésre és
                        bánásra okot adni, főleg oly indulatos s oly szenvedélyek által háborított
                        embernél, mint én valék; ha átlátja is az ilyen iszonyúságát tettének,
                        fölgerjesztett szenvedelmei tovább űzik őt a véres pályán. Én is így valék.
                        Nem tekinthettem magamat, mint okát a gonoszságnak, a galád katonatiszt még
                        tízszerte nagyobb bűnösnek tetszett szememben, ő volt feleségem gyilkosa,
                        nem én, s ha az ártatlan sírba szállt, a bűnösnek tovább élni nem lehetett.
                        Csupán az új boszú végrehajtása tartott vissza ezen tájékon, melyet örökre
                        elhagyni szándékoztam. Több napokig rejtve tartám magamat a vidéken; ezen
                        idő alatt csendesült ugyan bennem vihara szenvedélyeimnek, de erősödött is.
                        Gyermekeimre gondolék, a szerencsétlen árvákra; de azokat nagylelkű
                        asszonyom kezeiben tudám, s bár búsongott, de megnyugodt atyai szívem.</p>
				<p>Ez alatt közelgett a boszú pillanatja. A szatmári őrsereg egy zsarolásból
                        tért vissza Nagybánya vidékéről, a szegény pórnéptől elragadt zsákmánynyal
                        terhesen. Szatmár és Megyes között Gombás erdejénél a Szamos partjain
                        pihentek. Itt ütött rájok a vármegye titkosan összegyűjtött nemességével
                        Lónyay Anna.</p>
				<p>Én álruhába öltözve csatoltam magamat a Megyesről induló sereghez. A történet
                        ismeretes. A bősz magyarok tökéletesen diadalkodtak zsarnok elleneiken, s
                        csak én valék, ki a boszút nem eléglé, mert a tiszt, ki feleségem halálát
                        okozta, nem vala jelen. Ő az őrsereg Szatmáron hagyott részénél maradt, s
                        nem sokára, mint követ küldeték Megyesre, a vérengző tett felől magyarázatot
                        kivánó; én útjába akadtam, s kezem által terült le halva lováról.</p>
				<p>Végrehajtott boszúmon nem soká örvendheték. Lónyay Anna, a hőslelkű asszony
                        keményebb, talán halálos büntetés elkerülése végett nem soká
                        kénytelenítteték Erdélybe futni; én mint házának embere, e felett feleségem,
                        s főleg a katonatiszt gyilkosa nem leheték többé bátor egy helyen, hol az
                        önkény eddigi gyilkos erőszakát már törvényes lepelbe burkolá. Most, midőn a
                        boszú hatalmas ingerei kielégítve némultak el, az atyai érzet elfogá egész
                        jogával keblemet. Ki legyen gyermekeim védője, midőn egyetlen pártfogónéjok
                        kénytelen futással menteni saját életét. Megyesre lopóztam, s az ott
                        uralkodó zűrzavar könnyen engedé gyermekeimet elvinni. Mintegy két nap
                        futhattam velök többnyire az erdők homályos útain tágítlanul üldöztetve;
                        végre nem bírhaták fáradt tagjaim a gyermekek terhét, és sikoltozások minden
                        rejtekemben elárult volna, e felett nem lelék a vadonokban semmit gyenge
                        éltöket táplálni, ők velem az éhenhalásnak valának kitéve. Mind ezen okok
                        reá vettek, hogy elhagyjam őket, kiket úgy sem valék képes saját
                        veszedelmemmel is kimenteni, mert kegyelmet ártatlan gyermekeim sem
                        várhattak az irgalmatlan ellenségtől, ha velem együtt jutnak kezeikbe. Azért
                        egy fa tövébe tevém le őket, s feleségemnek egyetlen hagyományát, egy vékony
                        ezüst lapba vert boldogasszony képet ketté törvén, mindenik fiamnak egy
                        darabot nyakára akaszték ismertető jelül, ha valaha megtalálnám. Magam
                        futottam, Erdélyben tölték több éveket, s csak, midőn tettemet már felejtve
                        gondolám, s az idők nyugalmasabbak lettek, tértem vissza Megyes vidékére,
                        fölkutattam az egész környéket, minden gyermek, ki fiaimmal egykorú
                        lehetett, vizsgálatim tárgyává lőn; de hiába valának minden fáradozásim,
                        mert azokat, kik után szívem majd megszakadt, föl nem találtam.</p>
				<p>Azon remény, hogy gyermekeimet föllelem, kötött még a világhoz, s az
                        mérsékelte bűneimen érzett bánatomat. De ezen egy kecsegtető várakozás is
                        megcsalt, s még évekig, mint egy kisértet, önnyugtalanságomtól űzetve
                        bolyongtam a világban, míg a vénség képtelenné tevé békétlen vándorlásaim
                        folytatását. Ismét Szatmár vármegyébe tértem vissza, itt veszedelmes
                        betegség kényszeríte magamat Lónyay Anna egy még élő barátjának fölfedezni;
                        a nemes lelkű férfi szánakozva fogada engem töredelmes bűnöst, s
                        kigyógyulásom után ide küldött Mármarosba egy félre fekvő jószágára, hol
                        kegyelméből most is élem magányos, zarándok éltemet; nemes jóltevőm azóta
                        meghalt, s ismét egyedül bírom tehát titkomat, melyet ezen papirosra bíztam.
                        Gyermekeimet, nem tudom, látom-e valaha; de ha egy ily bűnös, mint én, az
                        egektől irgalmat várhat, csak arra kérem Istenemet, hogy ők zárhassák be
                        halálom óráján szemeimet. Ezen csekély remény egy elalvó mécsként pislog át
                        fájdalmaim éjszakáján, s bármily gyenge is, de kimúlni nem fog, míg az
                        Isten, kinek irgalmát inkább reménylem, mint érdemlem, itélőszéke elébe híni
                        fog.</p>
				<p>Áldás gyermekeimre, kik miattam lettek árvák és talán boldogtalanok.</p>
			</div>
			<div type="chapter">
				<head>
               HARMINCZHARMADIK SZAKASZ.
                </head>
				<head>
                       A testvérek érzetei apjok holtteste felett.
                            Fölfedezések előbbi életökből. Tivadar ajánlása, mint fogadja azt a
                            haramia, s megrögzött szenvedélyei. - Elválás.
                    </head>
				<p>- Áldás gyermekeimre! - Sohajtá Pintye Gregor, midőn testvére olvasása
                        elhangzott, - áldás, de átokká vált halálod óráján, bár soha se leltük volna
                        föl egymást! - A keserűség és fájdalom egy darabig erőt venni látszottak a
                        haramia indulatján; de hamar, mintegy szégyenkedve gyülölt testvére előtt
                        magát, mint vélé gyengének mutatni, egy erőszakos fölrázkódás után, mintha
                        valami kedvetlen gondolatot akarna fejéből kiverni, kiáltá: - Nem, - nem
                        volt ő atyám! - nem lehetett atyám!</p>
				<p>- Az Isten adná, hogy ne lenne, mert így nem volnék kénytelen testvérem
                        gyilkosa lenni. - Mondá Karácson utáló szánakozással tekintve a haramiára,
                        kit azonban a megvetés igen fölingerlett.</p>
				<p>- Hajdú! - kiálta - s te a rettenetes Pintye Gregort nem akarod testvérednek
                        ismerni. - Jól van, - tehát csak daczodra is atyámnak ismerem őt. Átkozom
                        átkát, s átkozom reád adott áldását!</p>
				<p>- Te haramia vagy, s rablás által juthattál az ismertető jelhez. - Mondá
                        Tivadar, ki mindenkép szerette volna kétségbe hozni testvérséget a gyűlölt
                        haramiával.</p>
				<p>- Nem úgy - viszonzá a haramia, - halljad a bizonyságot: egy mármarosi
                        paraszt utazott vagy negyven s egynehány év előtt Szatmárból haza, s a
                            Bikkalján által, gyerek visítás csapott
                        füleibe, s a mint a tájék felé fordult, egy farkas ugrott ki a bokorból,
                        vigyorgó fogai közt egy pólyába takart gyermeket tartva; egy gyors csapása a
                        pór fejszejének elkábítá a farkast, egy második megölé, s a megmentett
                        gyermek én valék, kit az orosz paraszt haza vitt, s önfiaként nevelt.
                        Későbbi éltemet tudod, katona is voltam Rákóczi hadában, s te átkozott
                        testvér tevél engem haramiává! Ezen ezüst darab nyakamban függött, midőn
                        nevelőm a farkas fogaiból kimentett; s azóta híven elrejtve viselém azt
                        keblemen, azért nem láthatád azt ezen szerencsétlen óra előtt. S te
                        hasonlókép rejtéd el kincsedet; így nem ismerhettünk előbb egymásra.</p>
				<p>Karácson mindig növekedő figyelemmel hallgatá a haramiát, s midőn ez
                        elnémult, egy gyászoló tekintettel mérte a hallgatót, gyűlölsége küzdeni
                        látszott a hallott dolgok valósága ellen, s annál inkább, mert Pintye Gregor
                        sem szeretetből vallá magát testvérének lenni; sőt minden szava által
                        nyilvánítá, hogy Tivadart ez által boszantani kivánja. De ellenkező is a
                        lélek törvényeivel, hogy két durva szív, melyek közül az egyik vad vérengző
                        életében mindennemű kegyetlenséggel rokonult, s a másik, ettől csak abban
                        különbözött, hogy szenvedélyeinek gyakran törvényes kifakadás engedteték,
                        hosszú évekig tartó halálos gyűlölség után egymáshoz, bármily kevés
                        lépésekre is közelítsenek, ha mindjárt a vérrokonság legerősebb lánczai
                        erőltetnék is. Tivadar tehát átallotta ugyan a haramia testvérséget tovább
                        is tagadni, de épen ezen dolog megismerésében akarta egész utálatát és
                        gyűlölségét iránta kifejezni.</p>
				<p>- Gergely, úgy van, nem tagadom tovább, az ördög testvéremnek adott; mert az
                        Isten ezt nem tehette. Elbeszélésedből világos a dolog. Nevelő apám egy
                        Karácson nevű kalmár volt; ez egy szilágysági vásárról tért haza Szatmárba,
                        s a Bikkalján egy terebély fa alatt két gyermeket látott a fűben heverni,
                        egy farkas állott előttök. Az utasok lármájára a vad állat fölriadt, s egyik
                        gyermeket fogai közé ragadván a sűrűben eltünt, s az üldözők többé föl nem
                        lelték, engem a magtalan kalmár saját fia gyanánt nevelt, s téged bár tépett
                        volna szét azon farkas, úgy nem lenne testvéred kénytelen testvérét az
                        akasztófára segíteni.</p>
				<p>- Akasztófára! - ember ne említsd ezen utálatos szót, tőled legkevésbbé tűröm
                        el, és esküszöm apám holttetemére, még egyik fia halva dűl, s a
                        megátkozott-e, vagy a megáldott? a sors választja el. - Kiálta, mintegy
                        nyugtalan kínos álomból fölriadva a haramia, és magasan emelé fejszéjét,
                        melyet hirtelen előkapott, de ezt talán inkább szokásból cselekedte, - mint
                        haragból, mert ismét lebocsájtá azt, midőn testvérét védelemre készülni
                        látá, mi által Karácson kissé szelidülve nem előbbi mély gyűlölésével
                        szólítá Gregort.</p>
				<p>- Öcsém! vagy bátyám; mert ki tudja, melyikünk öregebb; hosszú zsivánkodás
                        által te bizonyosan sok pénzt szerezhettél magadnak, menj, fuss innen
                        idegen országba, én magam kisegítlek a határon, élj ott; ha lelkiismereted
                        és az atyai átok engedik békével; nehogy itt a tested szálljon föl, és
                        lelked alá.</p>
				<p>E kevés szavak egészen kivetkezteték a haramiát habozásából, megszokott
                        elszánt vadsága lett úrrá vonásaiban, s ha eddig kétkedett, miként bánjék
                        ujjon föltalált testvérével, most, midőn az barátságosabb leve iránta, ő
                        gyűlölségének egész tüzével feszíté reá szemeit, s hátat fordíta apja
                        holttestének, nehogy talán ennek látása szelidítő eszköz gyanánt hasson
                        reá.</p>
				<p>- Ha ha ha! azt gondolod Tódor, hogy néhány zsák összerabolt pénz kielégít
                        engemet? nem úgy van az, - inkább a boszú, mint a pénz után pezseg vérem.
                        Szirmay kiszabadult a tatárok kezéből, de nem még az enyimből, te is élsz
                        még, s ha már az atyai iszonyú átkot lerázni fejemről nem bírom, legalább te
                        is részesülhetsz foganatában, úgy is szép testvér, egyrészt neked
                        köszönhetem azt! De épen atyám átkára esküszöm, hogy torlatlan senki sem
                        marad, a ki Pintye Gregort megsértette, s ha előbb meghalok, még az ördögök
                        kezéből is ki fogja lelkem magát csavarni, hogy visszatérhessen a
                        megboszúlásra.</p>
				<p>- Elkárhozott zsivány, ne szitkozódjál ily ocsmányul; mert tudod-e?
                        kötelességemben áll, bár atyánk lábainál is, halva teríteni el. - Felelé
                        harag és borzadás között Karácson.</p>
				<p>- Csak rajta! hiszen még gyilkolásodra is atyánk s az emberek áldása fog
                        ömleni, mint szomjú torokba a bor. - Viszonzá a haramia vad, nyers
                        gúnyolással. - Én ugyan e halott előtt haramia létemre sem gyilkolok, mert
                        az elöntött vér meleg esőkint nevelhetné az átkot.</p>
				<p>Tivadar ismét szelidebben nézett testvérére, s mintegy megbánva előbbi
                        föllobbanását: - Gergely, ne haragudjál, előbbi káromlásod fölhevített; de
                        még egyszer kérdezlek, nem fogod elhagyni a haramia életet?</p>
				<p>- Nem.</p>
				<p>- Ismerem makacsságodat; de még egyszer: hagyd el, előbb-utóbb csak kerék
                        vagy akasztófa a díjad.</p>
				<p>- Nem, míg boszút nem állottam. - E perczben emberek zaja hallatszék. Pintye
                        Gregor tehát hirtelen a patak medrébe ereszkedék, és ennek hosszában hamar
                        eltünt, minekelőtte a közeledők, kik Karácson hajdúi valának, észrevehették
                        volna. Tivadar társaival a halottat Bagosy szállásába vitte s ott az írás
                        következésében nyilván apjának vallotta, testvéréről azonban mélyen
                        hallgatott. Az öreg másnap szokott szertartásokkal eltemetteték. Karácson
                        iszonyú lélekháborúban követte őt a sírhoz, előtte mindig boldogtalan
                        testvére lebegvén, ki iránt keble rejtekében inkább mély szánakozást, mint
                        haragot, vagy épen azon szemébe mutatott utálatot érzett; de szokott
                        durvasága ilyes valamit nyilvánítani gyengeségnek, s a haramia előtt
                        gyávaságnak vélte.</p>
			</div>
			<div type="chapter">
				<head>
                  HARMINCZNEGYEDIK SZAKASZ.
                </head>
				<head>
                      Utazás Krimbe. - Bakcsi Szerai - Khán Szerai. -
                            Miként mulatnak ott a rabok. Ilona szomorúsága, Judith boszankodása, s
                            mindkettőjök bátor lelke.
                    </head>
				<p>El kell hagynunk eddigi nézhelyét történetünknek, hogy szerencsétlen hősnőnk,
                        Szirmay Ilona lépéseit követhessük. A leányka útjában semmi panaszra nem
                        lelt okot, mert Gerai Mahmud Abdul khán minden várakozás felett gyengéden
                        bánt vele, sőt gyakor látogatások által sem bolygatta szomorú kedvesét, s a
                        többi durvább tatárokat hasonló tiszteletre gerjeszté urok magaviselete. Mi
                        itt a khánfi indító okait feszegetni nem akarjuk, és megengedjük, hogy ő
                        Ilka vigasztalására mindent elkövetett; de mi lett volna képes egy gyenge,
                        honjától, rokonitól, sőt kedvesétől is elragadott leánykát, rettegett
                        ellenségei között vidámítani. Pióczáné ifjasszony, a pattogó nyelvű Judith,
                        ugyan mindig körüle volt, s épen nem megvetendő szónoki tehetségeit egészen
                        arra fordítá, hogy úrnője szomorúságát saját jó kedvének legalább egy kis
                        részével könnyebbítse; mert ő oly hamar betanult állapotok kellemesebb
                        oldalaiba, hogy tevéje hátán is azon örömet érzé, mely hajdan Piócza Kristóf
                        boltjában lobogta által tűzkarika szemeit, midőn az ifjú bányásztiszt vagy
                        más eféle ballagott el sóvárgó tekintettel ajtaja előtt. De a szegény végre
                        mégis boszankodék, hogy az irgalmatlan tatár szíveket meg bírván lágyítani,
                        egy leányka marad hideg vigasztalásaira. Ezen okból kettőzött iparral
                        fordult a foganatosabb dologhoz, s úgy mint Pióczát Jezid Murza hamar
                        elfelejteté, ezt is nem sokára más murzák és nem murzák megsemmisíték a
                        nagybányai hősnő emlékezetében.</p>
				<p>Mivel az úton valami nevezetes nem történt, elmulasztjuk annak egyidomúságát
                        leírni, csak azt jegyezvén föl, hogy mindnyájok között Judith volt a
                        legvígabb, mert Abdul khán és tatárai mélyen és boszúsan gyászolták nagy
                        veszteségöket. Haza érkezvén, első gondja volt Abdulnak azon drága kincset,
                        mely egyedül maradt meg a roppant zsákmányból, s mely előtte annál sokkal is
                        drágább vala, biztos helyre hozni.</p>
				<p>Bakcsi-Szerai Krim félsziget fővárosa s az uralkodó khánok lakhelye,
                        meglehetős terjedésben lepe el egy konyulatot, egy alakú házai veres csúcsos
                        fedeleikkel sűrűen magaslának a terraszokon; közibök magas falakkal
                        záratott kertek tarkíták valamennyire a város ábrázatát, melyekben az
                        éjszak növényei a szelídebb déliekkel párosulni kezdének, mert itt a roppant
                        tölgy szomszédságában egy vastag fügebokrozat hajlongott, amott sudar szálas
                        fenyő emelkedék egy halom tetején, oldalán egy bortő zöldelt, s aljában a
                        narancs virult, bár leveleinek sárga beteges zöldje nyilván jelenté, hogy
                        ezen kellemes éghajlat sem eléggé szende valódi hazájának. Az utczák
                        tekergők, szűkek és homályosak voltak, s a keleti szokás csak kevés ablakot
                        nyittata rájok a gyakran magasan elkerített házakból, s ezeket is sűrű fa
                        rostélyozat védé, nehogy az elmenőre talán nyájasan pillanthasson egy pár
                        tüzes szép tatár szem. Khánszerai az uralkodók fényes palotája, még akkor
                        egész pompájában ragyogó melléképületeivel, udvaraival és kerteivel nagy
                        részét foglalá el a városnak. Ide irányzá a khánfi lépéseit az érkezésekor
                        már mély álomban fekvő városon által, Ilonát a kert tova fekvő részébe
                        küldé, egy magányos, csinos épületet rendelvén neki lakásul; föltevé magában
                        a herczeg, hogy kedvesét egy-két nap az utazás fárasztásából kinyugodni
                        hagyja, mielőtt szerelmi ostromához kezdene.</p>
				<p>Ilka, Judith s nehány krimi rabnő társaságában elfoglalá a kirendelt
                        szállást; de az éjszaka az utazás hosszú nyugtalansága után sem hoza enyhítő
                        álmot szemeire, melyeknek szelíd elevenségök homályos és bús epedéssé
                        vált. Békétlen feküdt ágyán, melyre a kelet egész bája, kényelme volt
                        pazarolva. Guszurate legfinomabb szövetei Sirasz legbájolóbb illatait
                        gőzölögték; de épen maga az idegen kéj is hathatósan emlékezteté a leánykát
                        mindarra, mit honjában vesztett, s drága rózsa cseppeket, melyeket szorgos
                        kedvese vánkosaira locsoltatott, nem sokára könyei mosták ki. Most, midőn
                        hazájától magát végkép elragadva tapasztalá, bár előre tudhatta sorsát,
                        szaggatóbb lőn fájdalma, mint útján volt; nem azért ugyan, mintha utazását a
                        remény kecsegtetőbb sugárokkal lengette volna által, mint pompás foghelyét
                        Tauria rózsalugosai között, de képtelen volt azon érzet által okozott
                        fájdalma, hogy talán örök tömlöczébe lép, s valóban ezen egyetlen éjszaka,
                        mely nyugalmára szánatott, többet hervaszta el szépségéből, mint az egész
                        kínos, bajos út. De ez mindazonáltal nem volt még a boldogtalan leányka
                        szenvedéseinek legnagyobbika, mert másnap már talán az utált khánfi
                        szerelmes unszolásainak, s ha önkényes szeszélye magával úgy hozná, talán
                        kényszerítéseinek is lesz kitéve.</p>
				<p>Nem is vala alaptalan Ilka félelme, mivel már másnap este készült a khánfi
                        kedveséhez, őt elhatározólag szerelemre nyerni szándékozván s hosszú
                        nélkülözés által fölingerlett szenvedélyei talán a kényszerítést sem
                        vetették volna meg; de Ilka jó angyala ébren volt, s épen, midőn Abdul
                        indulni akart, lépett be egy hirnök apjától, az uralkodó khántól, ki őt
                        minden haladék nélkül magához hivatá, egy Konstantinápolyból érkezett
                        követje a Padisának várván reá. Abdult
                        boszantá ugyan a véletlen hátráltatás, de semmi roszat sem sejtvén, könnyen
                        elnyomá kedvetlenségét, s ment apjához, mint gondolá, valami országos dolog
                        feletti tanácskozásban részt venni. Annál nagyobb lőn és rettentőbb
                        meglepése, midőn a török követség indító okát a khán szájából megtudá. A
                        szultán tudni illik leányát nőül adá Abdul khánnak s ezen tudósítással
                        érkezett a mostani követ Bakcsiszeraiba. Mohamed törvénye híveinek ugyan
                        több feleség tartását engedi, de ha a török császár egy férfit leánya
                        bírásával boldogít, az köteles tüstént egész háremét elbocsájtani, s ezt
                        elmulasztani, vagy a nagy kegyelmet nem legnagyobb örömmel fogadni,
                        vészthozó dolog lenne a leghatalmasabbra nézve is. Könnyen megfejthetik
                        tehát olvasóink, mi kínozta leginkább Abdult ezen ajánlatban, főleg, midőn
                        apja e szavakkal fordult a követhez:</p>
				<p>- Menj tehát a Kizlár agával fiam háremébe és
                        vigyétek ki onnan Cirkaszia és Georgia minden szépségeit, ő ezután azon
                        egyetlen boldogságban fog élni, melyet a győzhetlen Padisa felséges
                        leányának bírása egy nyári napként sugárzani fog.</p>
				<p>Abdul némán és mélyen hajtá meg magát apja előtt, mind személye, mind magas
                        ipa iránt forró tiszteletet jelentve; de szívében annál inkább égett a dúló
                        fájdalom, mivel kitörni legkisebb szikrájának sem volt szabad, vérbe borult
                        arczát a csekély emberismeretű khán öröm jelének vélte, és sok szerencsét
                        kivánva fiának, távozott a követtel.</p>
				<p>Abdul khán, mihelyt szabadon látta magát, Ilona lakja felé rohant; a leányka,
                        egy sűrű facsoportban sétált, szemlátomást bújába mélyedve, mellette
                        Pióczáné ifjasszony csevegett és fecsegett ugyan, de nyelvének éles
                        pattogása lágyabb és talán epedőbb lett, s nem lehetett kevéssé már
                        halaványulni kezdő arczáján bút észre nem venni. - A társaságos Jutka
                        tudniillik tegnap óta senkit sem látott foghelyükön, a messzünnen leskelő
                        fekete arczú herélteket kivévén, s e felett nyilván megérté, hogy Abdul
                        khánon kívül errefelé férfinak csak lehelni sem szabad. Ez vala méltó oka
                        Jutka asszony szívepesztő bajának.</p>
				<p>A khánfi sebes léptekkel rohant kedvese felé, kezén ragadta a vonakodót s
                        legnagyobb sietséggel szóla hozzá:</p>
				<p>- El kell innen menned tüstént s e pillanatban távozzál, mert veszély
                        fenyeget.</p>
				<p>- Én maradok! - mondá Ilka határozottan, s arczain a bú haloványsága haragja
                        pirosának engedett helyt. - Veszély csak ott fenyegethet, hol te vagy, s
                        bármily gyászos eset várna is, ha tőled megment, egy nagy lépés
                        boldogságomra.</p>
				<p>- Nem, nem, szép leányka, te itt nem maradsz, habár erőszakkal ragadlak is
                        el. De az idő rövid, jer!</p>
				<p>- Nem megyek! bár tudom, hogy elég alávaló vagy másodszor is elrabolni.</p>
				<p>Abdul, ki bajosnak vélte tovább folytatni a hosszas kérelmeket, erőszakosan
                        karolá által Ilkát, s vinni akarta, de a leányka minden erejéből ellene
                        feszíté magát és segedelemért kiálta, Jutka, eddig néma tanuja a
                        történteknek, hasonlóan kiabálni kezdett, nem haragból ugyan Abdulra, mert
                        szinte irigylette Ilka sorsát a szép tatár herczeg karjai között, inkább
                        talán azért, mert hatalmas ösztönét a kiabálásra minden kis eset is
                        felbuzdítá. De a hősnőnek, ki Nagybánya minden lakosi közül egyedül mert a
                        tatárok szemébe nézni, nem volt elég a rikoltás, ő amazonként rohant
                        Abdulra, mire Ilka megmentése, és a vágy a khánfi karolásában részesülni őt
                        egyiránt ingerlék. A két hölgy egyesített ereje foganatlanná tevék a khánfi
                        erőszakát, s nem sokára emberek hallatszának közeledni, min Abdul
                        elcsodálkozott, mert ő még a herélteket is eltávoztatá, elbocsájtá a
                        leánykát, s azon pillanatban lépett elő apja néhány kisérőkkel.</p>
				<p>- Fiam! - kiáltá haragosan az öreg, - te itt idegen hölgyekkel mulatsz, midőn
                        már tudod, hogy császári jegyesed van. Vigyétek el a rabnőket - szóla
                        kiséretéhez, s többen teljesíteni akarák parancsát; de Ilka lábaihoz borulva
                        esedezék.</p>
				<p>- Légy irgalmas irántam, én egy elrabolt magyar leány vagyok, küldj vissza
                        rokonimhoz, és kérj aranyat, a mennyit kivánsz.</p>
				<p>- Félre! - viszonzá hideg boszúsággal a khán - vigyétek el, és sorsa az
                        legyen, a mi fiam egész háreméjé.</p>
				<p>A szolgák erőszakkal hurczolák Ilkát, kit Pióczáné erőszak nélkül is
                        követett. A khán pedig pirongatásait folytatá fia ellen, ki szótalan és
                        lesütött szemekkel hallgatá, míg magában átkozta az apja által annyira
                        magasztalt szerencsét, és császári jegyesét mennybe és pokolba kivánta.</p>
			</div>
			<div type="chapter">
				<head>
                 HARMINCZÖTÖDIK SZAKASZ.
                </head>
				<head>
                      A tatárok által elpusztított vidékek állapotja. -
                            Szabadulási ünnep. - Miképen a dragonyos kapitány ismét igen nagy
                            pusztítást tőn. - Tudósítás Szirmay Ilonáról.
                    </head>
				<p>Ismét történetünk főnézhelyére megyünk vissza, hazánknak a tatárok által
                        pusztított részeire. Egy-két hónap folyt el a tatárok elűzése óta, s már
                        imitt-amott gyógyulni kezdettek az iszonyú pusztítás csapta sebek; de
                        általánosan még igen láthatók valának gyászos következései: a szegény pórnép
                        kalyibákban, sátorok vagy épen szabad ég alatt tanyázott, hamuba dűlt lakjai
                        mellett, sok helyt a nemességnek sem vala kényelmesebb szállása, de
                        szerencsére az önbizalom már mindenütt megtért, s ez legerősebb reményt
                        adott gyors felüdülésre.</p>
				<p>Fertős-Almáson Szirmay ismét rendbe hozott lakában jelenünk újra meg; nem
                        voltak ugyan lakói az ijedtség azon rendkívül lázadó polczán, melyen a
                        tatárrohanás alkalmával találtuk őket; de tartósabb és mélyebb bú látszék
                        mindnyájokat epeszteni. Asztalnál ültek, mely gazdagon és terhesen volt
                        megrakva minden ételekkel, melyeket mi még ma is nemzetieknek nevezünk, és
                        vajha csak ezekből állana mind az, a mit nemzetit, hazait, életünkből
                        kiküszöböltünk. Az ebédnél mind régi ismerősöket lelünk, Szirmay, Szirmayné,
                        Bagosy, Babocsay, Szodoray Boldizsár, a tatár háború három hőse, más számos
                        asszonyok- és urakkal valának jelen, de az ebéd, mely talán a szabadulás
                        örömünnepéül adaték, inkább hasonlított halotti torhoz, mert minden örömzaj
                        nélkül komoly beszédek közt folyt, a mulatság tárgya majd kizárólag Szirmay
                        Ilona boldogtalan sorsa lévén, kinek elrabolása, mindnyájokat mélyebb vagy
                        kisebb szomorúsággal illeté.</p>
				<p>Olvasóink talán kegyetlenséggel fognak vádolni, hogy Donnersbaumbergi
                        Türkenfrasz Gottlieb Konrád Friderik római szent birodalmi lovag és volt
                        hollandiai dragonyos kapitány, kinek étvágyát a huszti vadászatkor
                        dicséretesen említők, becses személyét a gazdag torból kihagytuk, hol ő
                        mégis több pusztítást vinne véghez, mint a nagybányai és újvárosi
                        csatákban.</p>
				<p>- Az Isten éltesse bajnokainkat, kik vitézségükkel a tatároktól megmentettek!
                        - kiálta Szirmay, poharát magasan emelve, s az egész társaság harsány
                        kiáltással követé.</p>
				<p>- Vivat! az Isten éltesse! - zúdula meg egy magos alak, ki épen most lépett
                        be az ajtón, - mert igen nagy bravourral viaskodtak; csak kár, hogy egy
                        regularis retirádában nem demonstrálhatták válorokat, mivel Montecuculi
                        Rajnald a nagy generális mondja.</p>
				<p>- Mi szél kergette vitéz kapitány urat, mert valami előtt csak kellett
                        retirálnia ide? - kérdé Türkenfraszt kissé felindulva Bagosy.</p>
				<p>- Engem a világ legnagyobb retiráltató generálisa, a kard rozsdásító békeség
                        detachirozott ide, - vala a felelet.</p>
				<p>- Mit, a békeség? - kérdék többen.</p>
				<p>- Igen, a török háborúnak véget vetett a paszarovitzi tractatus; ezen hírt
                        hallottam, s most ide jöttem azt communicálni és promulgálni.</p>
				<p>- Hol lappangott kapitány úr az ujvárosi csata óta? már féltünk, hogy pokolba
                        vagy mennyországba retirált, - kérdezé ismét Bagosy.</p>
				<p>- Nem épen, ily nagy retiráda nem volt intentiom; de még is egy igen nagy
                        retirádára készültem, mely nevemet ama hires görög generális Xenophon mellé
                        tette volna, ki armadájával Babiloniából retirált néhány száz mértföldnyire
                        Graeciába. Én is, mivel már az út Russiába el volt vágva, Steinville
                        generálishoz akartam retirálni Fehérvárig vagy épen Eugenius herczeghez
                        Belgrád alá az újvárosi batáliából elfutott infanteriával; bár cavalleriám
                        és artilleriám nem is volt. Kár, hogy az urak profligálták a tatárokat és
                        így destruálták gloriosus plánomat. Ezért már a Szilágyságban megállottam, s
                        onnan jövök most a békeség nunciumával, s tovább megyek Russiába; előbb nem
                        indulhattam, mert retirádám óta betegen feküdtem.</p>
				<p>Szodoray nem unhatá tovább a kapitány csevegését, feléje fordult tehát s
                        fölszólala: - Tessék leülni kapitány uram, egyék, igyék.</p>
				<p>Türkenfrasznak az ételre hívás, s a trombita retiráda fúvása voltak a
                        legkedvesebb hangok; hamar leült tehát, és erőszakos munkálkodása mutatá
                        meg, mily nagy szerencse a tatárokra nézve, hogy az Isten őket nem
                        kolbásznak és töltött káposztának, vagy épen érmelléki bornak teremté.</p>
				<p>Szodoray, minekutána a kapitányt elnémítá, Szirmayhoz fordult.</p>
				<p>- Most, urambátyám, meg fogja engedni, hogy szívem hő vágyának engedve,
                        Tatárországba utazhassam a boldogtalan Ilka megszabadítására, hogy
                        visszaadhassam egyetlen leányát annak, ki a másikat általam veszté el. A
                        békeség kötve van, oltalma alatt bátor lesz utam, melynek czélját senki sem
                        fogja oly szívvel-lélekkel teljesíteni, mint én.</p>
				<p>- Bocsássátok őt! - kiáltá fel Szirmayné, - ő fogja leányomat
                        megszabadítani.</p>
				<p>Szirmay kezét nyujtá Szodoraynak s meleg, szívindító hangon szóla: - Menj
                        derék öcsém, tudom mi nehéz volt a háború veszélyei között is gátolni
                        utazásodat, ismerlek és tudom, hogy most a béke idején lehetetlen volna azt
                        tenni. Féltelek ugyan, mert a Szodoray nevet gyűlölik a tatárok, mivel előbb
                        rettegniök kelle, s az embertelen pogányok könnyen állanának boszút orozva
                        is, s csak ezen okból kérlek, utazzál álnév alatt.</p>
				<p>Az öröm sugárai deríték Szodoray komolyságát, hirtelen felugrott, s kezeit
                        ragadva szomszédainak, bucsúzott tőlök, mintha e pillanatban távoznék;
                        mivel lelke már valóban ott volt, hová késedelmes testét még hosszú uton
                        kellett hurczolni. A társaság szomorultnak mutatá magát eltávozásán, csak
                        Türkenfrasz kapitány nem, mert:</p>
				<p>«Illi robur et aes triplex circa pectus erat.»</p>
				<p>Tudniillik az előtte fölhalmozott sültek és más étkek háromszoros sánczolása,
                        melyen által a sorsnak semmi csapásai, semmi bú és szomorúság sem
                        hathattak.</p>
				<p>Szodoray alig várhatá az ebéd végét, mely a régi szokás szerint épen délkor
                        tartatott, s az egész délutánt készületekkel tölté el, két vagy három nap
                        mulva elutazni szándékozván. Ifjúi hevében semmi veszélylyel sem gondolva,
                        már régen akará ezen szándékát végrehajtani, de meggondoltabb barátai
                        határozólag ellenzék, átlátván, hogy míg a török háború tart, egy magyar, s
                        főleg ki oly nagy részt vett a tatárok kiűzésében, mint Szodoray, bizonyos
                        veszedelembe menne a Krimbe, s főkép Szirmay eltökélve ellene veté magát az
                        ifjú szándékának, tudván, hogy az saját kárával sem fogná hugát
                        megszabadíthatni, így három kínos hónap folyt el, Boldizsárnak egy századnál
                        is hosszabb idő, már alig türheté rokonai s barátai marasztásait, melyek
                        neki kényszerítésnek látszottak, s nyugtalanságát nemhogy enyhítené, sőt
                        inkább nevelte az idő. Most, midőn végre minden jelen volt, mi indulását
                        előmozdíthatá, most váratlan egy más boldogság is lepé meg őt, és
                        Szirmaynak minden barátit. Egy idegen jöve Szirmayhoz, ki önvallomása
                        szerint Magyarországból származott, de sokáig raboskodék Krimben, s alkalma
                        jutván urának életét megmenteni, általa szabadon bocsájtatott; ez találkozék
                        Szirmay Ilonával, s a leányka megtudván, hogy földije s hazatérendő, egy
                        levelet küldött általa, melyet most az idegen az örömtől reszkető öreg
                        kezeibe nyújta.</p>
				<p>Szirmayné és Szodoray leírhatlan indulattal, öröm és aggó, kínos várakozás
                        között gyötörtetve hallgaták az olvasó öreget.</p>
				<p>Szirmay Ilona levele.</p>
				<p>Édes jó anyám!</p>
				<p>Ha édes jó anyám veszi-e ezen levelemet, vagy nem, azt nem tudom, de arról
                        sem vagyok bizonyos, akkor én hol és hogy leszek. Már majd két hónapot
                        töltök itt, Mingyer falujában, hová a khán eladatott, siralmas rabságban egy
                        vén tatárnál, ki csak nagy díjért akar szabadon bocsátani, s mindennap
                        gyötör és kínoz, mikor fognának már rokonaim kiváltani? mert én ezt
                        igértem neki, és azzal fenyeget, ha hamar ki nem váltanak, el fog adni túl a
                        tengereken Isten tudja, milyen messze országokba. Azért könyörgöm, küldjön
                        édes jó anyám vagy akárki rokonaim közül, ki ezen levelemet olvasni fogja,
                        valakit, ki engem megszabadítson a pogányok kezéből, különben a sírás és
                        szomorúság megölnek engemet, mert már jókor hajnalban kimegyek a tengerhez
                        és zokogok, és éjszaka is csak úgy bírok elaludni, ha a sok sírástól
                        elfáradtam. Már gyakran gondoltam, hogy a bú és szomorúság miatt szívem
                        megszakad, de a jó Isten megtartott eddig, s reménylem, hogy ki is fog a
                        kínokból menteni, azért is életem itt csak sírásból és imádságból áll. Kérem
                        édes anyám, könyörüljön rajtam, de siessen a segedelemmel. Én csókolom a
                        kezeit, tisztelem minden ismerőseimet és vagyok</p>
				<p>Mingyer... boldogtalan leánya</p>
				<p>Ilona.</p>
				<p>A levél foglalatja épen nem volt vigasztaló, de mégis bizonyságot adott, hogy
                        Ilona él, s hogy menthetésére csak pénz és sietés kivántatnak, s ez
                        valamennyire mindnyájokat vidítá, de főleg Szodorayt magán kívül ragadta az
                        öröm. Hiszen ő szeretett, s a szerelem egy gyenge homályos reménysugárnál is
                        fényes világban látja hajnallani jövő boldogságát. Igy Boldizsár is, midőn a
                        levelet ajkaihoz, szivéhez nyomta, oly boldogságban érzé magát, mintha azon
                        sorokat nem elolvastatni, hanem kedvese édes ajkairól hallotta volna
                        elzengeni s úgy tekinté a levelet, mint égtől küldött előjelét igyekezetei
                        boldogulásának, és kettőzött szorgalommal végzé az előkészületeket. Gróf
                        Károlyi Sándor, ki nagy részt vett a Szirmay család szerencsétlenségében,
                        minden szükségesben elősegíté Szodorayt, úti levelet ada neki és
                        ajánlólevelet Rakovicza Mihály moldovai vajdához. Igy mindennel ellátva
                        indult meg Boldizsár Jászvásárba, honnan a Vajda megnyerendő pártfogása
                        alatt, könnyebben reménylé a Krimbe érkezni és ott sikerrel
                        munkálódhatni.</p>
			</div>
			<div type="chapter">
				<head>
                    HARMINCZHATODIK SZAKASZ.
                </head>
				<head>
                    Pintye Gregor. - A nagybányai tanács bölcs
                            végzése a haramia elvesztésére.
                    </head>
				<p>Pintye Gregor, apja holttetemétől és gyűlölt testvérétől elválván, Máramaros
                        vadonaiba húzta magát vissza, és a zavaros időkben bandája számra hamar oly
                        félelmes lett ismét, mint valaha csak volt a huszti veszedelem előtt.
                        Nagybánya vidéke, melyet a tatárok nem pusztíthattak el, lett fészke s
                        nézhelye rablásainak, s ha útonállása kevés keresettel látá el őt, a
                        tehetősebb polgárokat zsarolta, kik neki élelmet, sőt gyakran pénzt is
                        kényteleníttettek adni, s e mellett nyilván és bátran bejárt a haramia
                        Nagybányára, főleg Piócza Kristóf műhelyébe, hol magát rendszerint egy héten
                        kétszer-háromszor borotváltatá. A vármegyék nagyobb bajok elhárításával
                        lévén elfoglalva, nem fejthetének elegendő erőt ki a rabló vakmerősége
                        ellen, a város pedig gyenge volt és félénk az irtózatos haramiát megsérteni;
                        mert ha őt falaik közepén megölnék is, előre ijesztve valának, hogy bandája
                        az egész várost hamuvá égeti; ismeré Pintye polgár uraimék félelmét, s azért
                        járt oly bátran Nagybánya utczáin. Mindazonáltal a város is érzé, hogy
                        méltósága föltartására köteles valamit tenni a haramia elvesztésére; s ezért
                        a bölcs tanács, hogy magát veszedelemnek ki ne tegye, egy jámbor és
                        engedelmes alattvalóját választá a nagy műre, ez pedig nem vala más, mint
                        Piócza Kristóf régi barátunk, kit is most a városházán látunk ezen merény
                        felett tanácsbeli uraimékkal alkudozni.</p>
				<p>- Lássa kend borbély uram! - kezdé Stiffelbauer Tóbiász, a városbíró,
                        kiemelve fejét mentéje magos préméből, melynek melegében ő bölcs beszédein
                        előbb kotlani szokott, - lássa kend, mily nagy dicsőség fog hárulni kendre,
                        ha a világszerte híres haramiát egy borotva vonással lenyakazza.</p>
				<p>- Ha lenyakazza, - zúgá utána az egész tanács, csak Hundeshagen Jónás, az
                        ifjú jegyző, ki oly merész volt oppositiót képezni városbíró és polgármester
                        uraimék ellen, hallgatott és gúnymosolyra vonultak ajkai.</p>
				<p>- Severissime inhibeálok a bölcs magistratus nevében minden efféle
                        calumniosus injuriákat, melyek a competens respectust megsértik. - Mondá
                        városbíró uram, a merész fiatal embert keményen vizsgálva, s a szavak
                        syllabákként pattogtak szájából alkalmasint, hogy minden betű mennykő
                        gyanánt csapjon az ellenkező lelkébe. - Gondolja meg notárius uram, hogy
                        midőn kegyelmed még in incunabulis csecset szopott, mi akkor már itt ezen
                        asztalnál tollat rágtunk, s azért ne legyen a tojás okosabb a tyuknál.</p>
				<p>- Soha nem is fogom kétségbe hozni, hogy főbíró uram régen rágja a tollat. De
                        úgy vélem, inkább becsületünkre válnék, ha mi Pintye Gregort megfogatván,
                        fölakasztatnók, mintsem orozva gyilkoltassuk meg. - Felele mindig gúnyoló
                        arczczal Hundeshagen Jónás, a főnotarius.</p>
				<p>- A bölcs magistrátus nem óhajt hiú dicsőséget, ebben bölcs rendelései által
                        mindig kimutatta és ki is mutatja magát.</p>
				<p>- Ki is mutatja magát. - Vala a visszhang.</p>
				<p>- Mint nem régiben a tatárok ellen. - Jegyzé meg a gonosz szívű notarius.</p>
				<p>- De kérem alázatosan, ott ki is mutattuk magunkat, saját kalpagomat is
                        keresztül lőtték a pogányok, - mondá egy tanácsbeli.</p>
				<p>- Majd eljövök senator uramhoz csizmát méretni, akkor megnézem. - Viszonzá
                        Hundeshagen, s Kordován János elpirult; mert alkalmasint reá ismertek
                        olvasóink a lyukas kalpag hősére, ki azóta nem tudni vitézségéért-e senator
                        uram lett Nagybányán.</p>
				<p>- Notarius uram, vége legyen a calumniának, mondtam, elég dicsőséget aratott
                        már a bölcs magistrátus, és egyes civisek is participálhatnak abban; így
                        tehát annál maradunk, hogy Piócza Kristóf borbély és chirurgus Pintye
                        Gregort borotválás közben lenyakazza. - Mondá Stiffelbauer félig fölállva
                        és mentéje prémét egészen hátra vetve.</p>
				<p>- Lenyakazza. - Zúgá ismét a visszhang, s végre a főszemély Piócza Kristóf is
                        szóhoz juthatott, ki itt talán épen oly szorult állapotban érzé magát,
                        mint Pintye Gregor első borotválásakor a nagybányai hegyekben; teste már nem
                        vala oly árnyékvilági, mint a tatár fogságban, ámbár többé nem táplálák
                        felesége túróshaluskái, de nem is emészté a sok perlekedés és így talán
                        kényelmesebben hízhatott. Most tehát rebegő hanggal intézé beszédét a
                        nagybányai tanácshoz.</p>
				<p>- Tekintetes Magistratus! én valóban átlátom, mily nagy dicsőségben akar
                        részesíteni, de egy esztendeig herczegeket, grófokat borotváltam Bécsben,
                        mégis soha sem vágtam le csak egy csirke nyakát is, efelett a halhatatlan
                        hírű Pare Ferencz, a chirurgiáról és borbélymesterségről irt bölcs
                        munkájában semmi útmutatást sem ad lenyakazásra, tehát megvallom, hogy igen
                        gyenge vagyok ezen munka teljesítésére, s könyörgöm alázatosan, méltóztassék
                        azt valamely erősebb emberre bízni.</p>
				<p>- Hát Bécsben tanult kend szófogadatlan lenni a bölcs tanács végzése ellen?
                        Tudjuk mi jól: barátságban áll mesteruram a haramiával, s ha parancsunkat
                        pontosan végre nem fogja hajtani, mint egy tolvaj czinkost fogjuk
                        megbüntetni, de ha kend Pintye Gregor fejét a városházára hozza,
                        privilegiumot kap tőlünk, mely szerint csak kend egyedül lehet borbély
                        Nagybánya egész vidékében, s efelett még a város chirurgusának is nevezzük.
                        Ezt akarja a Magistratus. Deliberatum est.</p>
				<p>- Deliberatum est. - Mormogá a visszhang.</p>
				<p>- Tehát determinálja el kend magát szabadon, mert innen csak úgy megy el, ha
                        fölfogadja, hogy első megjelenésekor Pintye Gregort lenyakazza, különben a
                        tömlöczbe vele, mint orgazdával. - S a tanács-szolgára tekinte Stiffelbauer
                        Tóbiás uram.</p>
				<p>A szegény sanyargatott borbély összehúzta lábait, mintha már is béklyó
                        terhelné, s Jutkáját kiváná maga mellé, ki őt e szorongásból bizonyosan
                        kimentené. Azonban összeszedé minden erejét, s beszélni kezde:</p>
				<p>- De megigéri-e a bölcs tanács, hogy védelmezni fog, ha Pintye Gregor társai
                        merész tettemet megboszúlni akarnák?</p>
				<p>- Védelmezni fogunk, mint saját szemünk fényét, s két város-hajdút adunk őrül
                        házadhoz. - Felelé a városbiró.</p>
				<p>- Ugy tehát föláldozom magamat a város boldogságáért. Holnap borotválkozó
                        napja van Pintye Gregornak, majd eltéveszti borotvám az utat s szakálla
                        helyett gégéjébe fog vágni; bár Pare Ferencz ebben, mint mondám, utasítást
                        nem adott, de reménylem, elég ügyesen fogom azt véghez vinni, mert Bécsben
                        egész esztendeig borotváltam herczegeket és grófokat. De még csak egyre
                        kérem a bölcs tanácsot, ha finom borotvám a haramia kemény nyakában
                        megcsorbulna, meg fogja-e azt nekem a város fizetni?</p>
				<p>- Kétségkívül, - felelé a városbiró, - tehát most menjen kend, s készüljön a
                        nagy munkára. Uraim, finis sessionis.</p>
				<p>- Vivát! - kiálták a senatorok s fölkelének, csak Hundeshagen főnotarius
                        mosolyga ismét gúnyolódva, s a rossz szappanszínű borbélyra tekintvén, így
                        biztatá őt:</p>
				<p>- Kristóf mester jőjjön hozzám, egy pohár bátorító nem fog ártani, a bölcs
                        magistratus által kendre árasztott dicsőség megszerzésére.</p>
				<p>Piócza köszönettel fogadta el az ajánlást, s ment a távozók után. Csak a
                        tanács-szolga maradt meg a teremben, egy nagyot nevete, mormogván
                        magában:</p>
				<p>- Senator uraimék megint az én javamra dolgoztak, ezt még ma tudtára adom
                        Pintye Gregornak, már szinte peng a jutalom kezemben.</p>
			</div>
			<div type="chapter">
				<head>
                   HARMINCZHETEDIK SZAKASZ.
                </head>
				<head>
                       Miképen felelt meg Piócza Kristóf a reá bizott
                            halálos dolognak.
                    </head>
				<p>A leírt tanácsülésre következő nap délutánján készen állott már nagy
                        munkájához Piócza Kristóf; de ha valaki tudja, hogy halála előtt áll, nem
                        remeghet annyira, mint Piócza remegett, tudván, hogy neki ölnie kell;
                        legjobb borotváját vette elő, köszörülte és fente, csakhogy vághasson
                        reszkető keze. De mindazonáltal sohajtva tekinte a ragyogó eszközre, s
                        lelkének háborgó érzelmeit tragikus hősként egy monologba önté, mely
                        borotvái legjobbikához volt intézve:</p>
				<p>- Egy egész esztendeig voltam Bécsben; de mégis, édes borotvám! téged csak
                        akkor vettelek elő, ha egy herczeget kelle borotválnom, még csak egy gróf
                        szakállát sem nyírtad le, s most egy haramia gégéjét kell fölmetszened. Oh
                        be el fognak rútítani a vérfoltok, csak csorba ne esnék éleden, mert az
                        lelkembe fog gázolni és örökre megszomorít. Oh Pare Ferencz lelke, légy
                        velem!</p>
				<p>S leült az asztalhoz, melyen Pare Ferencz folio munkája, és Hundeshagen
                        főnotarius bátorító bora állottak, s hol egyikből, hol a másikból erősíté
                        csüggedő lelki tehetségeit. Végre kopogás hallék az ajtón s Pintye Gregor
                        közönséges öltözetében lépett be.</p>
				<p>- Jó egészséget, borbély! - kiáltá a haramia borzasztó vígsággal, míg baltája
                        és pillanata egyiránt élesen látszottak a nyomorú borbélyon függeni. -
                        Adjon Isten! - felelé Piócza, de a két szó több fáradtságba került neki,
                        mint egy egész borotválás.</p>
				<p>- Hát hogy fogod ma szakállomat elpusztítani? - Kérdé a haramia.</p>
				<p>- Csak úgy, mint mindig. - Viszonzá Kristóf mester.</p>
				<p>- Szappanlelkű gazember, hogy válnék minden szó borotvává, s hasogatná össze
                        áruló gégédet. Jól tudom, hogy a tanács kivánatjára meg akarsz ma ölni, de
                        nem félek, te nyomorú habkavaró, - ez a hála jótettemért? - Riada a haramia
                        Pióczára, ki elbálványult a hallottakra.</p>
				<p>- Uram irgalmazz, ennek az embernek spiritusa van, mint Teophrastus
                        Paracelsusnak. - Kényszerítettek rá.</p>
				<p>- Hallgass! - dörgé tovább a haramia, és leült a borotváló-székre. -
                        Szappanyozzál be és borotválj meg szokás szerint, de itt ezen felhúzott
                        pisztoly, s csak egyszer rántsd félre kezedet, a lelkedet úgy félrelövöm,
                        hogy a sátán szedi fel. - S övéből kivont pisztolyát lövésre készen tartá
                        jobbjában. Még gondolatodat is látom, nyomorú teremtés.</p>
				<p>Piócza reszketve késett, de a haramia új intésére a munkához kezdett, s ha
                        valaha, most éltében először kárhoztatá mesterségét, mert az átkozott
                        pisztoly minden mozdulatát követé, s egyenesen szívének volt irányozva,
                        félelmében az egész tanács, minden privilegium s városi chirurgusság kiesett
                        a fejéből, s a borotválás közben nem is tudta már szegény, hogy neki Pintye
                        Gregort meg kellett volna ölnie. Végre kész lett, a haramia letörlé arczát,
                        övébe dugta a pisztolyt, fölveté gubáját, s baltáját megragadván, nagy
                        kaczajjal hagyta el a műhelyt.</p>
				<p>Künn már Stiffelbauer Tóbiás uram, a városbiró. Kordován János és még egy
                        senator várták a dolog kimenetelét, mert tudósítva valának Pintye Gregor
                        megjelenéséről. Képzelhetni tehát elhülésüket, midőn ezt fejestül láták a
                        boltból kilépni. A haramia röhögve fordult feléjök, de uraimék egy
                        melléksikátorba vonultak, s csak futtokban hallották Pintye Gregor
                        kiáltását:</p>
				<p>- Majd megborotválom én ezért városbiró uramat, de úgy, hogy bőre is
                        szakállával megyen.</p>
			</div>
			<div type="chapter">
				<head>
                    HARMINCZNYOLCZADIK SZAKASZ.
                </head>
				<head>
                      Új fordulat a rabok sorsán. Ilka új búja, Judith
                            új boszankodása; ki jelent meg nálok és mit cselekedett.
                    </head>
				<p>Mingyer egy takaros tatár falu volt a Fekete-tenger kis öblénél, a Krimi
                        félsziget déli csúcsán; a hullámok által hűsített nyári szellő kellemesen
                        lengett illatos bokrai között, s csak itt-ott vereslett ki egy fedél a
                        terebély magas fák között. Ezen faluban lakott Jeffi murza, nőkereskedő, ki
                        midőn az öreg Abdul fiának háremét, a mint feljebb említettük, oly
                        erőszakosan szétűzé, a fösvény uralkodótól Szirmay Ilonát megvette, s már
                        rég Konstantinápolyba szándékozék őt vinni, ott a szép leányt valamely
                        török nagynak roppant nyereséggel vélvén eladni, s erre ösztönöztetett az
                        uralkodó khán által is, ki fia közeléből minden előbbi vonzalmait el akará
                        távoztatni, s csak apja szoros vigyázata gátolá az ifjút kedvese
                        meglátogatásában. Egyidomún folytak Ilona napjai Mingyerben, lakának kerte
                        a tengerig ért, s egy sűrű myrthus-bokor koszorúzá annak sziklás partját, s
                        a rostély-kerítés szabad kilátást engede a határtalan vízlapra.</p>
				<p>Ilkát leginkább ijeszté Jeffi fenyegetése, hogy őt túl a tengeren
                        Konstantinápolyba viendi, alig bírá a leányka őt tartóztatni, rokonaitól
                        szabadítást és gazdag váltságdíjt igérvén. Hetekig reménylett és tűrt a
                        fukar öreg; de midőn Ilka feljebb említett levelének elküldése óta hosszú
                        idő elfolyt és Magyarországból semmi tudósítás sem érkezék, eluná tovább is
                        várakozni s elhatározottan csak kevés napokat engede még a leánykának, őt
                        azok elfolyta után minden bizonynyal a szomorú vásárra hurczolandó, mely
                        minden emberibb érzet daczára, oly rég divatozik a keleten, s most sem
                        irtaték még egészen el, művelt századunk szégyenére.</p>
				<p>Ilona egész idejét a kertben tölté, itt szívdobogása jelenté minden nap
                        elmulását, s mindenik elmultával egy reménysugára látszott a tenger
                        hullámiba veszni, és esti harmatként öntözék könyei a körüle ragyogó
                        virágokat, kik mintegy megindulva búsan zárák el kelyheiket és saját
                        fájdalmok jeléül tündöklött hervadó leveleiken a gyöngycsepp. Már az utolsó
                        nap vala. Jeffi murza jövő hajnalra várta a hajót, az őket Stambulba
                        viendőt. Ezen előtudattól gyötörtetve ült Ilona alkonyat felé a tenger
                        partján, körüle a szomorgó myrthus, mely mivel a hanyatló nap sugarai többé
                        nem érék, esteli árnyékban sötétlett, s a gyászos küpresz szomorúan lefüggő
                        ágai homályosíták körüle a léget, mint lelkét s érzelmeit a bú, míg a fa
                        koronáján a nap némely sugarai fényben ragyogtaták a leveleket, egyszerűen,
                        de mélyen jelentőleg, hogyha alant elborulnak napjaink, bízva tekintsünk föl
                        a földi homályból, s a remény arany sugarai fogják lelkünket vigasztalni.
                        Ilka a gyepre dűlt, majdnem elnyomatva bújától, és könyezése zokogássá vált.
                        Pióczáné, kit Jeffi Ilka vásárlásakor úgyszólván ráadásul nyert, fölvidítani
                        akará úrnőjét, de a huzamos rabság, elzárva minden férfiaktól, csupán a vén
                        kalmár társaságában, őt is elkedvetleníté, s bár régtől ismerjük bő
                        nyelvét, most mégis meg kell vallanunk, hogy minden szó panaszszá vált
                        szájában mostoha sorsa ellen, s így tehát minden fáradozásai a
                        vigasztalásra, csak azt következteték, hogy Ilka neki hallgatást
                        parancsolt, s erőt véve magán, fölkelt és tiszta csengésű hangján, melyet a
                        fájdalom elnyomása inkább lágyabbá és epesztőbbé, mint tompává tett,
                        énekelni kezde, s mintha szavait éghez és tengerhez intézte volna, méré
                        fölváltva szemeivel a két határtalan elemet, kérőn talán az elsőt, hogy
                        nyújtson segédkart gyötrelmeiben, s a másikat, hogy ne ragadja őt még
                        távolabb hazájától.</p>
				<p> Szirmay Ilona éneke.</p>
				<p>Tenger iszsza könyemet,</p>
				<p> Búm hazámba nem mehet</p>
				<p> Vad habokba járva,</p>
				<p> Honomért e köny omol,</p>
				<p> Sírok itt, - s ki tudja hol? -</p>
				<p> Én szegény kis árva!</p>
				<p>Kínoz a bú véresen.</p>
				<p> Jó anyám, hű kedvesem</p>
				<p> Mentsetek meg engem.</p>
				<p> Vad pogánynál rab vagyok,</p>
				<p> Szenvedésim oly nagyok.</p>
				<p> Tán ez óra végem.</p>
				<p>Im leányod itt sohajt</p>
				<p> Egy végetlen hosszú jajt,</p>
				<p> Tengerár keserve.</p>
				<p> Ah! szerelmem hajnala</p>
				<p> Vész s homályba elhala,</p>
				<p> Bút szivembe verve.</p>
				<p>Ott, hol a Szamos dagad,</p>
				<p> Vajha lenne még szabad</p>
				<p> Kedves keblen égnem.</p>
				<p> Itt csak a halált lesem,</p>
				<p> Jó anyám, hű kedvesem</p>
				<p> Mentsetek meg engem!</p>
				<p>Egy gyöngéd érzékes keleti rege, hogy a fülemile a rózsa halálát gyászolja
                        szomorú dalában, s ezen egyszerű idea lelket és érzelmet önt a természet
                        dalába, de talán búsabbá teszi azt, mert azon édesen epedő panaszok egy
                        bizonyos tárgyért ömlenek; úgy a legigénytelenebb dal, ha az éneklő akkori
                        lelki állapotját fejezi ki, mélyebb, úgyszólván lelkiebb benyomást tesz a
                        hallgatóra, mint a legfellengzőbb hymnusz, mely puszta időtöltésül zeng, s
                        csak a művészet és az ének mechanismusa által bájoló. Itt nyilván mutatta az
                        ének ebbeli hatását, mert maga Judith, ki minden baleseten és
                        szerencsétlenségen legfeljebb is csak mérgelődni, de sírni épen nem tudott,
                        ha csak haragból nem, könyekre fakadt, melyek mindig sűrűbb és sűrűbben
                        potyogtak szemeiből, s később egyes megszakasztott sóhajtások következtek,
                        folyvást gyorsabban, végre hangos zokogásra fakadt, mely szüntelen
                        növekedvén, már jóval az ének vége után szinte nevetségessé vált
                        erőszakossága által, s mivel már zokogáshoz jutott a fürge menyecske, jónak
                        vélheté egyúttal elvesztett férjét is megsiratni, mert búja egyszerre
                        panaszos szavakba ömledezett, melyek, bár melodiájok nem volt oly gyászosan
                        epesztő, s nem gerjeszték a hallgatót oly lágy fájdalomra, mégis legalább
                        nevető szánakozást támasztottak keblében.</p>
				<p>- Jaj Istenem! irgalmas Istenem! meglátom-e még valaha Nagybányát? - Mily
                        keserűség ezeknél az átkozott pogányoknál rabnak lenni, - hiszen itt
                        bezárják a szegény asszonyokat, mint nálunk a tömött libákat. - Jaj édes
                        Kristófom, megrepedne a te lágy szíved, ha tudnád, mily szomorúságban él
                        kedves Jutkád. Kristóf, édes Kristófom, hát te mennyit fogsz sírni érettem.
                        - Csak újra meg ne házasodnék az átkozott, míg haza vetődöm. Csuda, hogy még
                        eszem el nem hagyott, ha még sokáig így tart, holnapig meghalok. - Jaj
                        segíts Istenem!!</p>
				<p>Még talán tovább is folytatta volna Pióczáné siralmait, de egy új tárgy vonta
                        a két szomorú hölgy figyelmét magára: egy sajka ereszkedék az öbölbe, s a
                        kedvező szél s evezők ereje által hamar a part közelébe jutott, tövébe azon
                        alacsony sziklának, melyen Ilka és Judith ültek. A sajkában nehány tatár, s
                        két idegen moldovai öltözetű volt, az egyikben Ilka tüstént Bogdanu Gyurka
                        kapitányra ismert, s talán öntudta nélkül elsikoltá magát, a kapitány reá
                        tekinte, s mintha meglepetve a látványtól, kételkednék, merően nézé jó
                        darabig a leánykát és tatár kisérőivel szólván, a partra szállott, hol hamar
                        eltűnt Ilka szemei elől.</p>
				<p>Ha Ilka valaha különös érzelemmel viselteték a moldvai kapitány iránt, ez
                        legfeljebb is nem gyülölség ugyan, de az utálatnak és megvetésnek valamely
                        neme volt, mégis maga sem tagadhatá a szegény leányka, hogy ezen régi
                        ismerősének véletlen megjelenése örömre gerjeszté inkább indulatait, a
                        mennyire tudniillik elfogult lelki állapotja s hosszú bú által bágyadt
                        rugóssága lelkének az öröm élénkségét fölhatni engedék. Mert Bogdanu
                        legalább oly ember vala, kit ő honában és boldogabb napokban tanult ismerni,
                        s így a magában kellemetlen jelenés, édes emlékezeteket ébresztvén föl, maga
                        is, ha nem édessé, legalább elfogadhatóvá változik. Aggva függtek Ilka
                        szemei azon úton, melyen Bogdanu eltűnt, s már huzamos ideig várakozván,
                        félni kezde, hogy a kapitány vagy reá nem ismert, vagy épen boszúságból
                        fölkeresni sem akarja. Ezen kétségből nem soká maga Bogdanu vonta ki
                        hősnőnket, Jeffi murza társaságában közelítvén.</p>
				<p>- Tehát ezen leány az, kit te megvenni, vagy a mint mondod, megszabadítani
                        akarsz? - Kérdé a tatár, Ilkára mutatván, Bogdanut.</p>
				<p>- Ugyanez. - Felele a bojár, szokott hidegsége egy kevéssé, de alig
                        láthatólag fölolvadván. - Mit kivánsz érte?</p>
				<p>- Négyszáz zechint.</p>
				<p>- A khánnak százat sem fizettél, ez iszonyú nyereség volna oly rövid időre -
                        viszonzá alkudólag Bogdanu Gyurka.</p>
				<p>- Ha Stambulba viszem, ezeret is megkapok. - Mondá szárazon a kalmár.</p>
				<p>- Egy szó mint száz! százötven zechint adok, még úgy is elég nyereséged
                        lesz.</p>
				<p>Ilka örömmel hallgatá a két alkudozó beszédét, eszébe sem jutván, mily
                        illetlen volt a bojártól jelenlétében alkuba bocsátkozni saját személye
                        felől, s fukarkodni egy leány megszabadításában, kibe ő mégis szerelmes
                        vala. De csüggedt a leányka reménye, midőn tapasztalá, mennyire távoznak az
                        árban egymástól az alkuvók.</p>
				<p>- Százötven! ha-ha-ha! - röhöge a vén murza hosszú szakállát simogatva, - egy
                        fiatal legény ne legyen ily zsugori leányvásáron.</p>
				<p>- Nem akarok sokat csevegni, tehát röviden mondom: kénytelen vagy a leányt
                        százötven zechinen nekem adni. - Mondá szokásánál valamivel erősebben
                        Bogdanu.</p>
				<p>- Ha-ha-ha! guar kénytelen! a próféta szakállára ez iszonyú! - kiálta föl
                        Jeffi murza, és szakálla jobbra-balra lengett nevettében.</p>
				<p>- Korán kaczagsz, öreg! - szóla a bojár diadalmas gúnynyal. - Vedd ezen írást
                        és olvasd - s ruhájából egy iratot húza és a kalmárnak nyújtá. Ez még mindig
                        nevetve tekinte bele; de alig futá által tartalmát, s a vénség minden redői
                        megkettősültek homlokán, s csak azért nem sápadt el, mert arczai különben is
                        vetekedtek az aszott falevél színével.</p>
				<p>- Hát uram? - Abdul khánt nehéz volt megőrzeni, hogy minden törvény ellen
                        lakodra ne rontson, s azért az öreg khán jobbnak találta Szirmay Ilonát
                        egészen elküldeni a Krimből, én vajdám dolgaiban épen Bakcsi-Szeraiban
                        voltam, s elvitelére ajánlám magamat, s azért ezen írásban rád parancsolt a
                        khán, hogy Ilkát mérsékelt áron tüstént által add.</p>
				<p>- De uram, százötven nagyon kevés - mondá már könyörgőleg a tatár.</p>
				<p>- Egy párával sem többet - viszonzá határozottan a bojár.</p>
				<p>- Legyen áldott a próféta neve. Vidd el, ha a khán parancsolja - viszonzá
                        fájdalmasan Jeffi murza.</p>
				<p>- És hazámba fogsz-e vinni? - kérdé örömöt lihegve Ilka a bojárt. Ez habozott
                        a felelettel, végre mégis alkudozó hangon rebegé:</p>
				<p>- Előbb Jászvásárba, onnan - azután - onnan hazádba, ha egy kérésemet
                        teljesíted.</p>
				<p>Ilka örömében nem is hallá a bojár végső föltételét s örömtől eltelve borult
                        Judith nyakára, de ez sírt.</p>
				<p>- Hát a kisasszony elmegy, én csak egyedül maradjak itt?</p>
				<p>Ilka megszáná szenvedése társnőjét, s kéré Bogdanut váltsa ki őt is, mind
                        magáért, mind Judithért bő visszafizetést igérvén. Bogdanu hamar rá állott,
                        kétszáz zechinért mindketten szabadok voltak - de csak Bogdanu Gyurka
                        hatalmában.</p>
				<p>Ha eddig Ilka éjszakáit a bú miatt tölté álmatlanul, most az öröm tartá őt
                        ébren, s így annál könnyebben készülhetett az elutazásra, melyet Bogdanu a
                        következő nap kora reggelére határozott. Egy tatár katona-csapat kisérte
                        őket a határokig, kiket a khán maga rendelt Bogdanu, mint a moldovai vajda
                        követe mellé, s talán még más okokból is.</p>
				<p>Az utasok minden kellemes vagy kellemetlen kaland nélkül értek el
                        Jászvásárba.</p>
			</div>
			<div type="chapter">
				<head>
                HARMINCZKILENCZEDIK SZAKASZ.
                </head>
				<head>
                Mik történtek Jászvásárban, s miképen egy ajtó
                            nyilásán a moldovai kapitány nagyon elhűlt.
                    </head>
				<p>Ilka az egész úton okot lelt elégedve lenni a bojár bánásmódjával, s ez
                        Jászvásárba érkeztekor is megmaradt, de csak egy-két nap örülhetett tisztán
                        a leányka, elmélyedve azon édes reménybe, hogy nemsokára otthon kedveseit
                        karolandja, de ezek egéből hamar kirázta őt Bogdanu; ugyanis egy este, kevés
                        nappal megérkezésük után, belépett hozzá a kapitány, s a leányka már haza
                        utazhatása hírét várá ajkairól hallani, midőn amaz egy házassági ajánlással
                        lépett elő, szokása szerint minden tekervény, de egyszersmind minden
                        szükséges előzet és ügyesség nélkül is. Ilka elhalaványult, s első
                        pillanatban felelet sem juta eszébe, annyira meg volt lepetve a váratlan
                        ajánlás által. Ámbár még a Krimben félni kezdett, hogy őt Bogdanu csak
                        nőjéül vehetni váltja ki, de azótai barátságos s minden haszonleséstől
                        tetszőleg ment magaviselete, egy az előbbivel ellenkező és jó véleményt
                        keltettek a kapitány felől lelkében, innen magyarázhatni némító
                        meglepetését, mely a bojár ajánlatánál hülesztő ijedéssel fogta el
                        szívét.</p>
				<p>- Nem értett talán a kisasszony? ismét esedezem tehát nyújtsa nekem kezét,
                        mint férjének, s az oltártól egyenesen anyja karjai közé vezetem. - Szóla
                        másodszor a bojár, első kérése felelet nélkül maradván.</p>
				<p>- Nem gondoltam, hogy az úr ily föltétellel váltott ki a tatár rabságból. Van
                        ugyan joga hálámra és kérje a váltságdíjt kétszeresen, háromszorosan,
                        rokonim megadják, de hogy egy tetszésem elleni házasságban boldogságomat
                        föláldozzam, azt tőlem józan észszel senki sem kivánhatja. - Felelé Ilka
                        majd több, mint asszonyi határozottsággal, de inkább egy megbántott, mint
                        egy megbántó hangján.</p>
				<p>- S ha ki nem váltottam volna a kisasszonyt, eddig már egy török karjaiban
                        rabnő lenne és nem feleség. - Viszonzá Bogdanu Gyurka, és könnyen kitetszék
                        beszédéből, hogy nagy erőlködésbe kerülhetett neki a szemrehányás hangját
                        elnyomni.</p>
				<p>- Talán az Isten máskép segített volna rajtam, de ha úgy is, ok lehet-e az
                        egy keresztény előtt kényszerítésre, hogy egy pogánynál rosszabb lett volna
                        állapotom?</p>
				<p>- Igen, de én szeretem a kisasszonyt - mondá majdnem tüzesen Bogdanu.</p>
				<p>- De tudja már, hogy anyám és bátyám e házasságot ellenzik, s remélhet-e
                        boldogulni velem, tudván, hogy én mást szeretek? Kérem, azért álljon el ezen
                        szándéktól, s fogadja egész hálámat, s kérjen pénzt eddigi jótettiért, a
                        mennyit akar. - Mondá esdeklőleg Ilka.</p>
				<p>De a bojár, ki fentebbi szerelemvallásakor talán minden tüzét kilobogtatá,
                        ismét szokott hidegségébe esve, csak előbbi kérelmével vítta a leánykát.
                        Bogdanu szerette ugyan Szirmay Ilonát, de a szerelem talán csak az egy
                        fösvényen nem mutathatja mindenhatósága egész hatalmát, így Bogdanu szerelme
                        sem volt mellékes vágyaktól ment, s épen, mivel tüze nem volt oly heves,
                        félrelépései sem valának oly csapongók; a leányka kezét óhajtotta ugyan, de
                        mellette nem találta megvetendőnek az általa nyerhető gazdagságot, s ezért
                        akarta kérésekkel megnyerni a leánykát, hogy rokonai megegyezését és
                        kincseit is megkaphassa. Sikeretlen látván azonban első lépését, egy
                        második, ezen esetre előre betanultra tért.</p>
				<p>- Jól van, a kisasszony Szodoray után búsul, eddig szánakozásból szólani nem
                        akartam, de tudja meg most a szörnyű megcsalatást: Szodoray előbbi kedvesét
                        elveszettnek tartván, azóta megházasodott.</p>
				<p>- Ez hazugság, lehetetlen! - kiáltá Ilka, s bár valóban kétlé a bojár
                        állítását, mégis minden vére arczaiba lövellett.</p>
				<p>- Ugy van, ő megházasodott, - ismétlé Gyurka - s most az ajtó megnyilt s
                        elhülve tekinte ki a kapitány.</p>
			</div>
			<div type="chapter">
				<head>
                   NEGYVENEDIK SZAKASZ.
                </head>
				<head>
                       Ki jött be az ajtón, s ki vezeté őt? miből
                            kitünő, hogy a moldovai kapitánynak nagy oka volt az ajtónyiláskor
                            elhűlni. - Judith szúrós beszédei. - Hosszú éj után hajnal kezd
                            hasadni.
                    </head>
				<p>Pióczáné ifjasszony, ki Bogdanu minden vigyázata mellett is ki tudott
                        lopózni, lépett be s kezénél fogva vezeté Szodoray Boldizsárt.</p>
				<p>- Kisasszony! kisasszony, itt van Szodoray úrfi! az utczán leltem őt,
                        Tatárországba akart utazni, minket kiváltani!</p>
				<p>- Boldizsár! - Ilka! - kiálták a szeretők, s egymás ölébe forradva, adák és
                        vevék a nem reménylett viszontlátás kéjeit, mely szerelmeseknél a föld
                        minden üdvei között a legnagyobb, legtisztább lehet, csak azért is, mert
                        az egész külvilágot, s magát az életet is elfelejteti. De Bogdanu, mint
                        hinni lehet, egészen ellenkező érzésekkel tekinté a magas öröm jelenetét,
                        mely neki minden reményeit egy rövid percz alatt tönkre tette, azt gyenge
                        lelke is átlátá, hogy itt állapotját jóvá tenni, vagy azon becsületes módon
                        segítni nem lehet, erőszakot pedig gyávasága elkövetni nem hagyott, ha talán
                        roszasága javallott volna is, és e felett most békés időkben ily valamit
                        tenni nem is vala tanácsos. Azért legjobbnak találta a dolgot, mennyire
                        lehet, javára fordítani, s abból a legnagyobb hasznot húzni, így legalább,
                        ha szerelme üres kosarat kapott, fösvénysége teli erszényt nyerhetett.</p>
				<p>Judith pedig, míg a szeretők boldogságukba merülve a bojárt egészen
                        elfelejték, nem mulasztá el dicső szokása szerint ezt boszantani. - No uram,
                        most kegyelmed nélkül is elmegyünk Magyarországba.</p>
				<p>Ezen szavakra föleszmélt Szodoray, s Bogdanuhoz fordult. Azonban mindeddig a
                        bojár tetteinek csak nemesebb részét, a kiváltást tudván Pióczánétól, igen
                        nyájas barátsággal viselteték iránta.</p>
				<p>- Most valóban tiszteletet és hálát gerjeszt keblemben, kapitány úr, azért
                        baráti jobbomat nyújtom. Bocsásson meg, ha valaha talán nem mai
                        barátságommal állottam kegyed előtt. Kérem, mondja meg: mi tartozásom ezen
                        drága kincs kiváltásáért, hogy legalább ezen csekélységben meghálálhassam
                        tettét.</p>
				<p>Bogdanu egy hosszút pillanta a beszélőre, és azon henye elbizottságot vévén
                        föl, melyet ő talán férfi méltóságnak tartott, széles lusta hangján, de még
                        sem oly bátran, mint hajdan Jeffi murzával, alkudozni kezdett.</p>
				<p>- A kisasszonyért négyszáz arany, s ezen párduczbőr és fényes forgó, mely
                        most kegyelmeden díszlik, de csak úgy, ha ezen menyecskéért is száz aranyat
                        fizetnek.</p>
				<p>- Nem fél kegyelmed az Istentől? - kiáltá Judith - hiszen Tatárországban
                        mindkettőnkért csak kétszáz aranyat fizetett. - Szodoray szemei haragosan
                        villogtak a bojárra, s máskor talán kérdőre vonta volna alávaló
                        fukarságáért; de itt Ilkája bírhatása forgott fenn, s mik valának ezért a
                        föld minden kincsei? s alig megvetőleg szóla a fösvény kapitányhoz:</p>
				<p>- Kegyelmed a föld legtisztább lényével is kalmárkodik, de itt a pénz. - S
                        kiolvasa ötszáz aranyat egy erszényből; - itt a párducz bőr, - s maga veté
                        azt a bojár nyakába.</p>
				<p>Most könyezve simult oldalához Ilka, s kérőleg tekintve a bojárra esdeklé: -
                        Csak a kócsagot engedd el, az édes atyámról Boldizsárra maradt ajándék.</p>
				<p>- Épen azt kivánom, - viszonzá szárazon a bojár.</p>
				<p>- Lásd Boldizsár! - folytatá a leányka kedveséhez fordulva - mily rosz ember
                        ez; nem csak, hogy ily sokat kér kiváltásomért, sőt még téged is hűtlennek
                        rágalmazott, azt mondta, hogy már megházasodtál.</p>
				<p>- Ne búsulj kedvesem, - viszonzá Szodoray - az alávalóság mindig hazugsággal
                        jár; s atyád árnyéka nem fog neheztelni, ha becses ajándékát leánya
                        szabadítására fordítom. - S most a forgót kalpagjáról levevén, Bogdanuhoz
                        intézé erős, mély utálatot kifejező hangon beszédét. - Ha tudtam volna, hogy
                        kegyelmed ily alávalóságot képes elkövetni, sohasem ajánlottam volna baráti
                        jobbomat, s most vissza is vonom azt. Vegye tehát fösvény kivánata szerint
                        ezen drága kócsagot, de tudja meg, hogy legforróbb óhajtásom: bár fejestül
                        levághatnám azt ezen testről, mely viseléséhez gyalázatossága miatt oly
                        kevéssé méltó.</p>
				<p>- Uram, hát ez előbb oly bőven igért hálája? - kérdé boszúsan a bojár.</p>
				<p>- A ki jótetteit pénzzel fizetteti meg, az egyéb hálára számot nem tarthat. -
                        Felelé Szodoray, s míg pillanata lángolón meredt a kapitányra, jobbja a
                        kardhoz nyúlt; ez összerémíté a félénk bojárt, s zavarodását elrejteni,
                        hamar egy zacskóba söpré az asztalon heverő aranyokat, és szinte örömmel
                        látá, hogy Szodoray menni készült.</p>
				<p>Boldizsár karon fogá Ilkát, s menő félben vissza tekinte Bogdanura. - Uram,
                        kivánságomat hallotta; de mindazonáltal óhajtom, áldja meg az Isten több
                        emberséggel, mint eddig mutatott. - S kilépett kedvesével, szolgája pedig és
                        Judith követék.</p>
			</div>
			<div type="chapter">
				<head>
                    NEGYVENEGYEDIK SZAKASZ.
                </head>
				<head>
                        Az utasok Nagybányára érkeznek. - Mi illetlenül
                            fogadtaték saját lakásában Pióczáné asszony, mily véres csata támadt, s
                            ki eszközlé a békeséget.
                    </head>
				<p>Homályos este érkeztek Szodoray és Ilka Nagybányára s egy régi ismerősüknél
                        vettek szállást; de Judith férje lakát kereste föl, s mennyire csodálkozék,
                        midőn a boltot zárva lelé? Az udvarba lépett s a konyhából egy szolgáló
                        jött elébe.</p>
				<p>- Mit csinálsz te itt? - kérdé Pióczáné nem legnyájasabban a leányt.</p>
				<p>- Én ifjasszony, a mit egy becsületes szolgáló - vala a felelet.</p>
				<p>- S ki szolgálója vagy?</p>
				<p>- Piócza Kristóf kirugós úré - viszonozá majd oly hánykolódva, mint a kérdés
                        történt, a leány.</p>
				<p>- Hogy is ne! - még szolgáló is kell neki? - szépen gazdálkodott a jó madár -
                        szolgáló! - majd kiverem én fejéből a világ minden szolgálóit. - Hol kószál
                        az urad? S míg ezeket pattogtatá a fürge menyecske, bal kezét erősen
                        csipejébe nyomta, s a jobbal bámulandó sebesen motólált a levegőben.</p>
				<p>- A csapszékben van biz ő kelme, ha épen tudni akarja az asszony; de kérem,
                        mi köze van hozzá? - Mondá a szolgáló állásában és pattogó sikoltó
                        beszédében utánozva és gúnyolva ismeretlen asszonyát.</p>
				<p>- Mi közöm van hozzá? - te konyhaféreg, - te még velem feleselsz? - mostad
                        volna meg inkább azt a lábost, hogy ne lenne rajta újjnyi vastagságú a zsír,
                        hát az a laskanyujtó olyan piszkos, mint egy szekér tengely, - iszen majd
                        tisztaságra tanítlak én. - Várj. - De azonban a szolgálónak épen nem kellett
                        várakozni, mert szélsebességgel csattant meg arczáján Pióczáné tenyere.
                        Azonban tapasztalhatá most Judith, hogy elléte óta igen megtöretett házi
                        hatalma, mert a szolgáló épen nem lustán, sőt talán nagyobb erővel adá
                        vissza a pofont. Hősnőnket mérgében a guta környezé, s talán magát
                        föltartani ragadt kezeivel a leány hajába, ez hasonló erőszakkal markolá meg
                        a fejkötőn által Pióczáné kontyát, s a tűzhelyig hurczolta asszonyát, ki
                        szemlátomást gyöngébb volt. Itt a lábost földönték, melyben a szegény
                        borbély vacsorája melegült, s a forró lé Judith asszony lábaira önté dühét,
                        kit az erősebb szolgáló is lenyomván, hátát hangos ütésekkel döngeté. A
                        nevetséges csata zaját még inkább növelte mindkettejök szünetlen visítása. S
                        ki tudja, mily halálossá válhatott volna ezen veszekedés, ha felesége
                        szerencséjére, de saját szerencsétlenségére Piócza nem jött volna. Ő
                        hitvesére csak akkor ismert, midőn nagy ügygyel-bajjal elválasztotta a
                        csatázókat, de azon pillanatban reá is rohant gyöngéd felesége, talán csak
                        házassági szerelemből vele is megosztani azon számos ütlegeket, melyekben őt
                        a szolgáló súlyos keze oly bőven részesíté. A hű cseléd azonban nem tűrheté
                        ura megbántását, s rohanva rohant Pióczánéra, ki nyakán függő fejkötőjével,
                        borzas hajával, s a vértől, méregtől majd felcsattanó képével foganatosan
                        paródiázhatott volna egy fúriát. De most csak egy czibálásra jutott ideje a
                        szolgálónak, mert a jó Kristóf tudtára adá, hogy ezen idegen nem más, mint
                        tulajdon felesége. A következő dolgokból pedig csak azt akarjuk megmondani,
                        hogy, mint természetes, Pióczáné megsértett méltósága egy pillanatig sem
                        tűrheté tovább a szolgálót, kinek is még azon este el kellett takarodni.
                        Piócza pedig egy erős és fontos erkölcsi oktatást volt kénytelen eltűrni, a
                        csapszékbe járás és szolgáló tartás végett, mely tanítás a leselkedő
                        szomszédok állítása szerint, gyakran ékítteték föl holmi tettleges és
                        ütleges phrasisokkal, melyeket a közönséges életben «pofon» névvel fejezünk
                        ki; ezt alkalmasint csak csupa javítási czélból és nagyobb behatás végett
                        tette Pióczáné.</p>
				<p>Ily zengő öröm fogadá Judith ifjasszonyt házában. Térjünk mi azonban vissza
                        Szodorayhoz és Ilkához, kik Nagybányán, megtudván, hogy a haramiák jó darab
                        időtől fogva Szatmárba vonultak, és így Mármaroson által biztosabban
                        térhetnek haza, erre vették másnap korán reggel útjokat.</p>
			</div>
			<div type="chapter">
				<head>
                    NEGYVENKETTEDIK SZAKASZ.
                </head>
				<head>
                       Kik vártak az utasokra a hegyekben, és miképen
                            fogadák el őket.
                    </head>
				<p>A hajnal fényes sugarai egy tiszta eget világítanak föl azon nap, melyen
                        Szodoray kedvesével Máramaros felé indult. Az erdők, hegyek, rétek, már az
                        őszi zöld mélyében tündököltek, s a szántóföldek sárgasága nyilván hirdete
                        később évszakaszt, midőn azon borzasztó sziklaútra térünk, melyet beszélyünk
                        második szakaszában írtunk le, s a melyen Bogdanu Gyurka kiraboltaték.
                        Ezen útnak Nagybánya felé nyiló torkolatján tehát, azon reggel három férfi
                        ült inkább szokásból, mint a hideg ellen gubáikba takarva, bárány süvegeik
                        mélyen homlokukba nyomva. Az első mellett hosszú nyárs hevert, s kard
                        villoga gubája alól, e felett mindnyájan fejszékkel és puskákkal voltak
                        fegyverkezve.</p>
				<p>- Marosán! - kiálta az első, egy felettük magasan tornyosuló oromra tekintve;
                        - látsz-e már valamit?</p>
				<p>- Most érkeznek a patakhoz, ők lesznek, öt-hat férfi, egy asszony is ül a
                        kocsiban. - Rajta kapitány! - felelé egy negyedik a magasból, külsejére a
                        többiekhez hasonló.</p>
				<p>Pintye Gregor, mert ez vala a fölszólított, egyet füttyentett, ujjait szájába
                        dugván, s a völgy mélyéből tiz vagy tizenkét szálas férfi mászott föl, mind
                        egyenlő öltözetben a már leírtakkal, s Marosán is leereszkedék
                        őrhelyéről.</p>
				<p>- Oszoljatok el, ti jobbra, ti balra, a sűrűbe, mi négyen e szikla mellé
                        vonulunk, lőni csak mi fogunk, ti nektek ölni nem szabad, azért mihelyt
                        puskáink ropognak, rohanjatok elő s kötözzétek meg az élőket, de a ki
                        gyilkol, azt vakszemével szegeztetem az első fára.</p>
				<p>A haramiák szó nélkül vonultak el, s csak Pintye Gregor maradt három társával
                        előbbi helyén. Marosán, ki most Pintye Gregor kegyelmében a Husztnál
                        elveszett Kosztán helyét foglalá el, töré meg a csendet.</p>
				<p>- De nem jobb volna valamennyit mindjárt itt összeölni?</p>
				<p>- Nem, ez kis boszú lenne. Én Szodorayt és Ilkát elevenen akarom elfogni, s
                        tudja meg a vén Szirmay, hogy kezemben vannak, s csak azután haljanak el
                        kínosabb halállal - felelé Gregor.</p>
				<p>- De nem hinném, hogy annyi nyugtunk lenne itt, mert Karácson, ki egy hét óta
                        oly keményen űzőbe vett, alkalmasint észrevette már hirtelen távozásunkat
                        Szatmár vármegyéből, s hamar nyomunkba fog akadni - folytatá Marosán.</p>
				<p>- Hirtelen távozásunkat! - s talán azt gondolod előle? Marosán, ne említsd
                        többé azon embert, én nem futottam előle, megtudtam, hogy Szodoray haza
                        viszi mátkáját, s a boszú intett ide - mondá Pintye Gregor fölemelkedve, s
                        szemei iszonyú harag tüzében forogtak.</p>
				<p>- Uram! - szóla ijedezve Marosán, - ki mondta, hogy Karácson előtt
                        futottál?</p>
				<p>- Nem, - de mégis, - ha azon embert halva terítnéd lábaimhoz Marosán, - ezer
                        arany lenne jutalmad - viszonozá Pintye Gregor, s az előbbi iszonyúság
                        haragjában fájdalommá változék.</p>
				<p>- Miért nem lőtted hát agyon, midőn ma egy hete alig tiz lépésnyire ment el
                        előttünk, s mi a sűrűben rejtve valánk? az én puskám nem volt töltve. -
                        Kérdé Marosán.</p>
				<p>- Én akkor gyenge voltam, - te okát nem is képzelheted, de csak máskor hozza
                        őt az ördög nyársom hegyére. - De már ideje, vonuljunk el. - S a szikla mögé
                        bújtak a haramiák, kiki alkalmas állást keresve, mely mind lövésre, mind
                        elrejtésökre egyiránt alkalmas. Kevés ideig vártak e helyzetben, midőn
                        Szodoray és Ilka öt szolga kiséretében az út magasán megjelentek. Az ifjú
                        kedvesével, a kocsis, és egy szolgáló a kocsin ültek, négy szolga mellettök
                        lovagolt. Ezekre irányzák csöveiket Pintye Gregor és társai, s egy
                        durranásra mind a négy halva terült le lováról. A többi haramiák is elő
                        rohantak, és Szodoray, mielőtt védelemről gondolhatott, megragadtaték s
                        erősen megkötöztetett, - hasonló sorsra jutott Ilka is.</p>
				<p>Pintye Gregor megfogatá őket, s egy tekervényes úton a völgybe vezetteté,
                        gúnyolva Szodoray minden igéreteit, ha őket szabadon eresztené. A völgybe
                        érvén, egy elrejtett barlang durván faragott, de erős ajtaját nyitá meg a
                        haramia, s bele taszítá foglyait, kik az ő és Marosán vezérlése alatt egy
                        tág szikla terembe értek, melybe a haramiáknak sokféle butyoraik valának
                        rakva. Itt röhögő gúnykaczajjal hagyá el őket Pintye Gregor, gyakor
                        látogatást igérve, s bezárá a terem ajtaját, innen pedig még egy hosszú
                        tornáczon kellett végig menni a barlang nyilásáig, hol a második ajtó volt,
                        semmi kiabálás sem hangozhaték ki a mély üregből, s így a boldogtalan
                        foglyok kénytelenek voltak lemondani minden segedelemről, ha csak az isteni
                        gondviselés egészen véletlen nem küldené azt. A haramiák eltávoztak a magas
                        útról, eltakarítani rablások nyomait.</p>
			</div>
			<div type="chapter">
				<head>
                   NEGYVENHARMADIK SZAKASZ.
                </head>
				<head>
                       A negyvenkettediknek folytatása.
                    </head>
				<p>Szodoray és Ilka lelkében a bú oly sötéten éjszakázott, mint körülök a
                        barlang mély homálya. Elveszteni valamit, mielőtt az ember birtokának
                        tökéletes reményében lett volna, már csak azért sem oly sajnos, mert ezen
                        esetben mindig kétségek szoktak a lélekben támadni, a vágy teljesítése
                        felől, s így a lélek megrokonul valamennyire az elvesztés gondolatával; de
                        megfosztatni valamitől, minek bírására az ember minden kétség nélkül
                        számolt, csak váratlansága miatt is véresebb fájdalom. Ily állapotban leljük
                        a boldogtalan szeretőket egy dohos barlang mélyében, s hatalmában egy
                        embernek, kinek ajkain az irgalom ismeretlen szó és szívében ismeretlen
                        érzet vala, s ki e felett ellenök, különös boszú által hevítteték. Keményen
                        hátrakötött kezeik még azon örömöt sem engedék, hogy egymás karjai közt
                        sirathassák boldogtalanságukat. Ilka Szodoray mellére hajtá fejét, s ennek
                        ruhája a haramiák erőszaka által fölszaggatva lévén, érzé kedvese forró
                        könnyeit szívére gördülni.</p>
				<p>- Ne sírj édes Ilkám, az Isten nem mentett meg ennyi bajból, hogy nyomorún
                        veszítsen el egy haramia barlangjában, - vigasztalá Boldizsár kedvesét, ki
                        csak hangos zokogással felelt.</p>
				<p>De most egy zaj a barlang belső oldala felé vonta figyelmüket; úgy tetszett
                        nekik, mintha lassan egy ajtó nyittatott volna meg, s nemsokára lassú léptek
                        is hallatszának s midőn meredten és lélegzetüket elnyomva figyelmeztek
                        foglyaink, egy «pszt, pszt» hangzott füleikbe.</p>
				<p>- Ki bujkál itt a sötétben? - kérdé Szodoray, - még itt is haramiák
                        leskelődnek.</p>
				<p>- Kérem alázatosan, én sem vagyok itt sokkal jobb állapotban, mint
                        kegyelmetek - suttogá egy szózat a barlang hátulsó szögletéből, s pisszegő
                        hangjából czigányt lehetett gyanítani, - ha kegyelmetek el nem árulnának,
                        talán segíthetnék.</p>
				<p>- Hogy árulnók el azt, ki életünket megmenti - felelé Szodoray, - bőven
                        megjutalmazlak, csak igéretedet teljesítsd.</p>
				<p>- Hát várjanak egy kicsit - viszonzá a szózat. Nemsokára tüzet ütött ki, s a
                        sűrűn pattogó szikrák, egyes pontokat világítva föl, még borzasztóbbá tevék
                        a barlang homályát; hamar gyertya égett, s ennek világánál látá Ilka, hogy
                        megmentőjök nem más, mint Pintye Gregornak hajdan Husztra küldött heroldja,
                        Móre a czigány, kinek is első dolga volt most a foglyok kezeit
                        föloldani.</p>
				<p>- Hogy jutottál te e bűnfészekbe? - kérdé Szodoray a czigányt.</p>
				<p>- Hát téns uram, én valaha czimborája voltam Pintye Gregornak, és becsült is
                        ám a kapitány, a kisasszony látott is Huszton, hová mint követet küldött
                        vezérem; de ott majd kikapták alólam a földet, vagy engemet a föld felől; a
                        bástya bedűlése által ugyan kiszökhettem, de nem sokára láttam, milyen
                        gyümölcsöket termettek a fák a huszti erdőben. Ez nagyon megijesztett, mert
                        a vadalma állapotját soha sem irígylettem, oda hagytam tehát a zsiványságot;
                        de hasznomra akartam fordítani azt, a mit itt mulatásomban tapasztaltam:
                        Pintye Gregor minden kincseit e barlang egy rejtekébe rakta, s azt kívüle
                        csak én tudtam, ugyanazon titkos üregen által, egy rejtett ajtó is vezet a
                        barlangba s ezt is csak én tudom Pintyén kívül, arra lopóztam én be, hogy el
                        vigyem egy részét Pintye Gregor pénzének, mert egy részéért én is
                        fáradoztam, tehát igazságosan engem is illet. Épen kutatásom között
                        háborgatott a haramiák bejövetele, s legottan elbújtam, de rejtekemből
                        meghallottam, mily rettenetes bűnt forralnak ezen átkozott gonosztévők
                        nagyságtok ellen; ha tehát bíznának egy becsületes czigány legénybe, én azon
                        hátulsó ajtón kivezetném.</p>
				<p>- Ha azt teszed - felelé Szodoray, - nem lesz szükséged a lopott pénzekből
                        gazdagulnod, én életed fogytáig eltartlak. - De egyszersmind szorosan
                        vizsgálni kezdé a czigányt; mindazon által kétségei hamar eloszlottak, mert
                        ez őket a mostaninál gonoszabb helyzetbe nem vezetheté, Szodoray
                        széttekinte a barlangban, fegyvereket kerestek szemei, hogy védelme lehessen
                        valami véletlen támadás ellen, de Pintye Gregor alkalmasint, igen őrzé egy
                        darab idő óta haramiái előtt e barlangot, mert épen semmi sem találkozék
                        benne, a mi nekik szükségesebb szer lett volna, így tehát fegyver sem, és
                        Szodoray kénytelen volt puszta kezekkel követni szabadítóját. Ez azért a
                        gyertyával elő ment, s védenczét a rejtek ajtón át, melyet maguk után ismét
                        bezárt, egy alacsony tornáczba vezeté, ezen keresztül egy kis üregbe értek,
                        hol több teli zacskó hevert a földön, ezek közül a legnagyobbikat bal hóna
                        alá vette Móre, és némán tovább ballagott. Az üreg másik végén ismét egy
                        szikla torkolat mutatkozék, ez annyira alacson volt, hogy a bemenőknek csak
                        erősen hajolva lehetett tovább haladniok. A tornácz fölfelé tekergett, s
                        végre egy erős durva ajtó előtt megszűnt. Móre letevé zacskóját, a gyertyát
                        baljába fogta, s jobb kezével gubája alól egy kulcsot húza ki, melynek
                        otromba idoma nyilván vallá, hogy vagy ő maga, vagy nembelieinek egyike volt
                        készítője.</p>
				<p>- Tekintetes nagyságos úr, ha az ajtón kívül senki sem áll, meg vagyunk
                        mentve - suttogá a czigány. Ilka, kit az egész úton kedvese vezetett,
                        lihegni sem mert, és keményen simult Szodoray oldalára. Móre már föl akará
                        nyitni az ajtót, de azon pillanatban kívülről lépések és beszéd hallatszott,
                        a czigány hirtelen eloltá a gyertyát és védenczeit kezüknél ragadván, az
                        ajtó sarkánál egy a sziklába kissé benyúló üregbe húzta. Itt lélegzet
                        elnyomva vonultak meg, és szívök sűrű dobogását kivéve a zajos élet minden
                        jele eltávozék tőlök, csak Ilka reszketett minden tagjaiban, alig tartva föl
                        magát kedvese vállain.</p>
				<p>- Az átkozott hajdúk hamar nyomunkba akadtak; de a rabokat magammal
                        hurczolom, míg csak lehet, - föl a hegyekbe futunk Máramaros felé. - Zúga
                        egy hang az ajtón kívül s könnyen ismerhető vala Pintye Gregor szava.</p>
				<p>- Már pedig Nagybánya felől is közelít üldözésünkre egy csapat. - Mondá egy
                        másik hang, s egyszerre vele a kulcs is nyikorgott, az ajtó egészen kinyílt,
                        és Pintye Gregor belépett, utána Marosán, a haramia hirtelen becsapta az
                        ajtót, és ismét bezárá, s haladék nélkül tovább ment kisérőjével együtt, a
                        sötétben nem is gyaníthatva foglyai oly közellétét, annál kevésbbé, mert a
                        napvilág betörő fénye ellen árnyékot vetett rájok a benyitott ajtó is.
                        Rabjaink, mély csendben maradtak, míg a haramiákat elég messze nem gondolák,
                        ekkor Szodoray az ajtóhoz ugrott, elvevén Móretól a kulcsot, halkan felnyitá
                        az ajtót, s épen oly csendesen kiléptek mind a hárman. Szodoray ismét
                        bezárá az ajtót s a kulcsot benne hagyá kívülről, hogy akadály lehessen
                        Pintye Gregornak a felnyitásban. És minden sebességgel Nagybánya felé
                        siettek, hogy az onnan jövő csapattal találkozhassanak.</p>
				<p>Pintye Gregor és Marosán foglyaikra nem akadván, annál inkább elhültek, mert
                        épen megfoghatlan vala előttök, hogy szabadulhattak meg, erőszakos
                        kitörésnek semmi nyoma sem látszott, az ajtók zárva valának s a barlang
                        titkos járásait Pintye Gregor véleménye szerint csak ő maga és új
                        beavatottja Marosán tudák, mert Mórét a huszti követség óta holtnak vélte.
                        Lámpással kezdék tehát a barlangot vizsgálni s legelőbb is rejthelyeit, most
                        vevé csak észre a kapitány, hogy kincstárából a legkövérebb zacskó hibázik,
                        ez tovább vezeté, s a dugott nyilás ajtajánál, az itt-ott kőporral fedett
                        földön lábnyomokra talált.</p>
				<p>- Itt kellett szabadulniok - ez leány-nyom, - kiáltá a haramia, nyitni akará
                        az ajtót, de midőn a kulcsot bele dugá, vevé csak észre, hogy egy más
                        kívülről van a zárban, - csak most szökhettek el, mióta itt vagyunk, vágjuk
                        be az ajtót - s fejszéjét ragadá.</p>
				<p>- Menjünk ki a másik úton, így eláruljuk magunkat, s dugott járásunkat. -
                        Mondá Marosán.</p>
				<p>- Az nagy kerület lenne, s ha már annyian tudják titkunkat, egy ajtó roszul
                        fogja védeni. - Felelé vezére, de az alatt már be is dűlt az ajtó, még
                        erősebb csapásai alatt. S most a kijátszott boszú, s önbátorságának
                        veszedelme egyiránt tüzelvén, majd öntudat nélküli dühösségben rohant a
                        haramia a magos sziklaút felé, hová csapatját rendelé.</p>
			</div>
			<div type="chapter">
				<head>
           NEGYVENNEGYEDIK SZAKASZ.
                </head>
				<head>
                       Pintye Gregor iszonyú vakmerősége s annak
                            foganatja. - Az egész dolog vége felé megy.
                    </head>
				<p>Az országúttal határos erdő szélén állott a haramia csapat, midőn Pintye
                        Gregor hozzá érkezék. Boszúvágya még önbátorsága iránti gondoskodásán is
                        győzött, és szét akará embereit küldeni a szökevények felkeresésére, de őrei
                        jelenték, hogy a szoros út mindkét oldala felől erős csapatok közelgenek, s
                        további mulatás veszedelmes lehetne. Boszankodva engede tehát a szükségnek,
                        s parancsolatjára indult fel csapatja a hegyekbe Máramaros felé. Alig
                        haladtak azonban néhány száz lépésnyire, midőn egy síkabb nyilt helyre
                        érkezvén, egészen váratlanul egy fegyveres csapat akadt elébök; ez a
                        haramiáknál kétszer, sőt háromszor is számosabb lehetett s jól fegyverkezett
                        emberekből állott, kik Máramaros vármegyétől valának küldve a haramiák
                        üldözésére. Ezen veszedelmes helyzetben a kétségbeesés is nevelé Pintye
                        Gregor természetes merészségét, nem tekintve az ellen nagyobb számát,
                        hirtelen rendbe szedé haramiáit, s egy vakmerő rohanást parancsolt, de
                        ellensége tudósítva lévén a zsiványok közellétéről, jobban vala elkészülve,
                        s minekelőtte ezek puskáikat elsüthetnék, már azok jól irányzott lövésekkel
                        legalább is felével csekélyebbé tevék Pintye Gregor csapatát, s a rohanást
                        megelőzve, maguk támadták meg az elgyengülteket. A csata heves, de rövid
                        volt, mert az élő haramiák mindenik több ellenségtől vétetvén körül, csak
                        hamar részint elfogattak, részint megölettek, egyedül Pintye Gregor volt
                        képes, magát ereje és ügyessége által kimenteni a közveszedelemből,
                        természeti gyorsaságát igen növelvén megkeményült kóbor élete, nem csuda,
                        hogy üldözői közül egyik sem érheté utól, s így sérv nélkül jutott a magos
                        útra. Ennek azonban minden torkolata már hajduk által volt elfoglalva, így
                        jobbról és balról bizonyos volt a fogság, hátulról nyomában az üldözők, s
                        előtte a meredek sziklafal, melynek szédítő magasságát és simaságát már
                        említettük, de mégis csupán erre lehetett szabadulást reményleni, idő
                        legkisebb kétkedésre sem vala. Pintye Gregor egy pillanattal átlátá az egész
                        veszedelmet, oly gyors volt elhatározása is; puskáját vállára veté s
                        vasnyársát lábai közé szorítva, mint a gyermekek pálczalovaikat, ennek
                        hegyét keményen a sziklafal párkányába nyomá, s hátát is hozzá szorítván,
                        villámsebességgel és minden sérv nélkül ereszkedék le a borzasztó magasról,
                        mert karjainak ereje által a hegyes nyárs bevéste magát a sziklafalba, s
                        tetejétől aljáig egy karczolatot képezvén, a rohanás minden sebessége
                        mellett is akadályoztatá az erőszakos elesést. Üldözői, kik az út két végén
                        tanui voltak a haramia képtelen vakmerőségének, nem győzték azt eléggé
                        bámulni, sok talán inkább borzadtak a hallatlan tett látásán, mint maga
                        Pintye Gregor véghez vitelén. A haramia lent a fák közé vonta magát, s innen
                        két út nyilt szabadulására, egyik keresztül a barlangon, a hegy másik
                        oldalára, de ez többé nem vala bátorságos, mert Szodoray, annak tulsó
                        oldalát már könnyen elállhatá. A másik, mint már említettük, a tengerszem
                        szélein a fürészmalomhoz vitt, ezt választotta Pintye Gregor csak azért is,
                        mivel nem vélte, hogy ezen oldalt is elfoglalták volna már a hajdúk. Ezen
                        reménytől kecsegtetve sietett kitűzött czélja felé, hol bizonyos
                        szabadulását várta, s képzelhetlen gyorsasággal haladott a tó melletti
                        veszedelmes úton, s azon sziklához érkezék, melyen a tengerszem árjai egy
                        vízomlásban zúgtak alá, ennek közvetlen tövében feküdt a malom, üldözői
                        minden oldalról a hegy magosában követték, s tőlök végképen megmenekedni,
                        leereszkedni akart azon ösvényen, mely szorosan a vízomlás szélén a
                        fürészmalomhoz kanyarodott, s alól az erdő sűrűjében mentve volt nagy
                        kerületet tevő üldözői előtt. Azonban alkalmasint a kergetők kurjongása
                        által fölijesztve, az épületből hajdúk léptek ki, előttök Karácson
                        Tivadar.</p>
				<p>- Itt a zsiványok királya, most el nem kerüli az akasztófát, - kiáltá egy
                        hajdú.</p>
				<p>- Az akasztófát? - dörgé Karácson, és szemei a szólóra s a haramiára
                        villogtak, egy gondolat lobbana által fején: mi szégyen lenne, ha Pintye
                        Gregor az akasztófa alatt testvérének vallaná magát? Ezt meg kellett előzni,
                        a haramia halála úgy is elkerülhetlen volt, ne történjék tehát hóhér kéz
                        által. Hirtelen előragadá puskáját a hajdú, testvérére irányzá s elsüté, a
                        golyó azon pillanatban találta homlokba a haramiát, midőn ez, puskája
                        töltetlen lévén, baltáját veté testvérére, de a lövés elgyengíté kezét s
                        így a balta fáradtan csapta vállba Karácsont, alig okozva egy kis daganatot.
                        A haramia halva rogyott a szikláról a zúgó patak mélyébe, s az esők által
                        magasra dagadt örvény hatalma ismét fölveté tetemét, s az első sziklához
                        zúzta, innen villám csavargásokban vitte tovább, s erőszakkal veté a
                        malomkerékhez, hol egy darabig fölakadt, míg a rohanó habok ismét tovább
                        hurczolák. Teste másnap lent a völgy mélyében találtatott egy szikla
                        aljában, de úgy összezúzva és töretve, hogy alig ismert reá Karácson
                        Tivadar, ki saját kezével ásott a patak mellett számára sírt, és ő egyedül
                        is temeté el, minden segéd és tanu nélkül.</p>
				<p>S a mint fölhányva volt a sír, reá borult a vad hajdú, s átkozta a benne
                        nyugvót, de átka inkább fájdalmából, mint gyűlölségből származott, s talán
                        csak azért tevé ezt, hogy az átok haragjával nyomhassa el azon szelidebb
                        érzetet, mely a teremtés gyászos munkája között fájdalmat és bút gerjeszte
                        szívében; szégyenlé ezt a durva lelkű, a fájdalom minden jelét férfiatlan
                        gyengeségnek tartván, s képesebb lett volna, míg hatalmában állott, inkább
                        mindent elkövetni, mintsem könyezni. Vannak pillanatok, melyek a
                        legelkeményültebb emberben is kitöretik a lágyabb érzelmeket. Tivadar ezen
                        állapotban volt most, meg-meg akadozott átkozódásaiban, végre elnémult, -
                        szíve szorongott, - keble dagadt, - s a mi talán életében alig történt, -
                        könyei megeredtek. Visszavoná most előbbi átkait, és szánni kezdé
                        boldogtalan testvérét, kit zabolátlan indulatai kitaszítottak az emberi
                        társaságból, s ki ezt megboszúlni akarván, magát annak ostorává és
                        gyalázatává tette. Búsongásából a hajdút, őt keresni jövő emberei verék föl,
                        hirtelen letörlé könyeit, megrázá magát s közönséges komolyságát ismét föl
                        vevé, tovább ment velök; de sokáig marczangolá még azon gondolat: ily
                        gyászos végre jutott az én testvérem, - a híres haramia Pintye Gregor!!!</p>
			</div>
			<div type="chapter">
				<head>
                   UTOLSÓ SZAKASZ.
                </head>
				<head>
                      Mely az utóbbiak után következik.
                    </head>
				<p>Szodoray és Ilka a haramiák barlangjából kiszabadulván, elérték azon
                        csapatot, mely Nagybányáról a haramiák üldözésére küldetett, innen a városba
                        mentek, onnan pedig az utak már bátorságosak lévén, szerencsésen haza értek
                        Fertős-Almásra. Az itt uralkodó örömöt leírni fölösleges volna, csak azt
                        említjük tehát, hogy megérkezésük után harmadnap a kézfogó és nem sokára a
                        lakodalom is tartatott Szodoray Boldizsár és Szirmay Ilona között, s hogy
                        ők, mint szerelmük érdemelte, rokonaik és gyermekeik körében sokáig és
                        boldogul éltek, s csak akkor komorult el házasságuk ege, midőn több évek
                        mulva előbb is Ilkának anyja, azután bátyja az igazak békés álmába
                        szunnyadtak.</p>
				<p>Így a boldogság révébe vezettük hősünket és hősnőnket, csak az van tehát még
                        hátra, hogy többi ismerőseinkről is tudósítsuk olvasóinkat, a mit a bevett
                        szokás szerint ezennel és szép renddel megteszünk.</p>
				<p>Bagosy és Babocsay, övék legyen az elsőség, mert ők nagy hazafiak, és a hon
                        bajnokai valának, szívökben híven buzgott a magyar vér. Ők tehát még soká
                        éltek, s az első alispáni hivatalban szerettetve, s tiszteltetve
                        mindenektől, mint magos érdemeik kivánták, s messze terjedt el dicsőségük,
                        melyet a tatárok elűzésében szereztek.</p>
				<p>Karácson Tivadar a tatárok ellen mutatott vitézsége jutalmául nemessé lett,
                        Karácsonyi névvel. Ő tovább is a vármegye szolgálatjában és a haramiák
                        legkeményebb üldözője maradt. Testvéréről életében egy szót sem említett,
                        csak halála után akadtak örökösei azon írásra, melyben apjának élete
                        foglaltatott, s ez alá Tivadar saját kezével jegyezte föl a következő
                        szavakat: - Ezen szerencsétlen öregnek egyik fia én valék s a másik Pintye
                        Gregor, - a híres haramia, kit nehogy szégyenemre az akasztófára jusson,
                        saját kezemmel lőttem agyon.</p>
				<p>Piócza Kristóf nagybányai chirurgus és borbély feleségével Judith
                        ifjasszonynyal. Kristóf mester kipirongattaték a város tanácsa által, miért
                        nem nyeste légyen el nyakát Pintye Gregornak, de mivel ő volt, ki a borsai
                        szorosnál, a magyar rabok köteleit fölvágta, a vármegye alkalmasint azon
                        elvtől vezéreltetve, hogy egy embert ezerek kárával jutalmazzon meg,
                        kieszközlé neki Nagybányán és határában az egyedül borotválható és
                        seb-gyógyítható jogot, vagyis más szavakkal, míg ő élt, nem volt szabad
                        Nagybányán és határában magát más borbélynak mutatni is. Ezen jogban igen
                        sokat bízhatott Kristóf mester, mert mióta bírásába jutott, sokkal többet
                        borotvált véressé, mint azelőtt, s általában azóta nem lehetett Nagybányán
                        oly szép sima állakat látni, sőt egy-két kificzamodott lábat, a helyett,
                        hogy helyre húzta volna, még félrébb igazított. A mi pedig feleségét illeti,
                        Pióczáné ifjasszony, folyvást a papucsot villogatá, míg férje, kit a rosz
                        nyelvszokás urának is nevezett, csak a borotvával dolgozott, túrós haluskái
                        ugyan egy idő óta bővebben jelentek meg, és szomszédai, egész vénségéig
                        mindig tudtak a fiatal bányász tisztéhez hasonló történeteket mesélni, sőt a
                        menyecske nyilván meghallá, hogy urának igazsága volt, midőn a tatárok
                        kutyafejeit eltagadta, mindazonáltal a lakósok maig megmaradtak régi
                        hitöknél, s a tatárokat folyvást kutyafejű melléknévvel tisztelik; de azért
                        Piócza viszonya feleségéhez csak olyan volt, mint Aeolusé Júnóhoz, midőn az
                        Istenek királynéjának ezt felelte:</p>
				<p>Tuus, o regina, quid optes</p>
				<p> Explorare labor, mihi jussa capessere fas est.</p>
				<p>Stiffelbauer még sokáig maradt városbíró, vagyis mint ő mondani szokta «Judex
                        Liberae Regiae ac Montanae Civitatis Nagy-Banyensis.» - Hundeshagen
                        hasonlókép sokáig volt jegyző, és folyvást oppositiót képezett a tanácsban,
                        később maga is városbíró lett, de ekkor tökéletesen megfeledkezve előbbi
                        elveiről, egészen Stiffelbauer úr nyomdokaiba lépett.</p>
				<p>Kordován János hajdan csizmadia czéhmester, most nagybányai senator, és a
                        város védelmezésének bajnoka a tatárok ellen, sokáig ült a tanácsban, hol
                        híven viszhangozta a városbíró utolsó szavait, s csak akkor beszélt egyebet,
                        ha átlyukasztott kalpagját emlegetheté, vagy pedig azon kovács ellen
                        szólhatott, ki a tatár rohanás idejében, a csizmadiákat úgy meggyalázta.
                        Kalpagja pedig otthon függött minden látogatónak unalmára. Csak egy
                        szerencsétlenség érte szegényt senátori pályafutásán, leánya tudniillik, kit
                        legalább is szenátornénak készített, inasába szeretett, ki a tatárok ellen a
                        csizmadia czéh artilleriát, a vén puskát kormányozta, és mesterének
                        kalpagját oly irgalmatlanul meglőtte. Ez most fenyegeté Kordovánt, ha
                        leányát neki nőül nem adja, ki fogja hirdetni az egész világnak, hogy
                        kalpagját nem tatár golyó fúrta által, leánya is fejeskedett; mit tett volna
                        a boldogtalan senátor? a dicsőség fentartásának vágya győzött, - össze adá
                        őket, gondolván, hogy ő is csizmadia inasból lett senátor.</p>
				<p>Gerai Mahmud Abdul khán sorsáról nem tudósíthatjuk voltaképen olvasóinkat,
                        mert házassági élete a szultán kisasszonynyal a hárem titkai közé tartozik,
                        csak azt mondjuk, hogy apja után ő uralkodék, gyermekeinek pedig alkalmasint
                        kellett lenni, mivel maradékai most is élnek.</p>
				<p>Donnerbaumsbergi Türkenfrasz Gottlieb Konrád Friderik, mint mondá római szent
                        birodalmi lovag és több potentátok ármadájában dragonyos kapitány, még sokat
                        marchirozott, retirált, evett, ivott a világon ide s tova, Muszkaországban
                        jó darabig mulatott, de nyugtalan lelke, vagy más okok ott sem hagyák
                        nyugodni, s ismét kalandor éltéhez látott. Ott volt, midőn Wallis és Neuperg
                        Nándor-Fejérvárt a törököknek által adták, s ezen capitulatiót ő a taktika
                        postulatumának declarálta, még sokkal azelőtt ellenben Marlborough és Eugen
                        dicsőséges diadalmukat Hochstädtnél egy vakmerő gondatlan tettnek nevezte.
                        Végre sok kalandjai után, melyeket, ha valaki összeszedni akarna, ezen czím
                        alatt «Tál és pohár» legillendőbben bocsáthatná közre - retirádát fuvatott a
                        halál, és berukkolt az</p>
				<p>«edisti satis atque bibisti:</p>
				<p> Tempus abire tibi est»</p>
				<p>örök bíróhoz, rapportirozni ezen életéről, megtévén azon nagy retirádát,
                        melyet még a legvitézebb hadvezér sem került ki.</p>
				<p>Bogdanu Gyurka, a moldovai bojár és kapitány. Ez fösvénységének méltó
                        büntetését kapta. Ujra kiütvén a háború a törökök ellen, Szodoray még
                        egyszer fölkelt hazája ellenségére; a Moldovába küldetett seregnél volt, s
                        egy csatában a török mellett harczoló Gyurkára akadt, ki az ismert
                        párduczbőrrel és kócsaggal volt ékesítve. Most teljesedék Szodoray
                        kivánsága, egy csapás leüté a bojár fejét, és vagyona ismét vissza került
                        birtokába.</p>
				<p>More a czigány elveszté a barlangból kivitt pénzt, mely Pintye Gregor minden
                        kincseivel, részint az igaz birtokosoknak vissza adatott, részint
                        kárpótlásokra fordíttatott. More azonban ezt nem nagyon sajnálta, mert neki
                        Szodoraynál mennyei élete, az az elég inni és enni valója, veres nadrága,
                        zöld dolmánya, és semmi dolga sem volt, nyáron a napon hevert, télen a
                        cselédszobában; a suton legfeljebb ha unalomból egyet hegedült, vagy néha
                        egy jó ötlettel a házat megnevetteté.</p>
				<p>Pintye Gregor emlékezete annyira fölmaradt, hogy mint hajdanában Julius
                        Caesártól és Augustustól minden római uralkodó Caesárnak és Augustusnak, az
                        első Ptolomaeustól pedig minden egyiptomi király Ptolomaeusnak hivaték, mint
                        az ily elnevezéseknek a történetben még több példái is vannak; úgy
                        Máramarosban még ma is minden tolvaj, ha csak két font sót lopott is, Pintye
                        Gregornak neveztetik. Sőt most is foly a köznép szájában egy monda, mely
                        szerint Pintye Gregor nyugtalan lelke azon barlangban, hol kincseit tartá,
                        mintha azokat keresné, hiúz képében maig is kóborol, és minden utasnak
                        mutattatik azon hasadék, melyet a leírt magas útnál, merész lerohanásakor
                        vas nyársa vésett a sziklafalba.</p>
				<p>E szerint a lehetőségig híven tudósítván olvasóinkat mindenkinek sorsáról,
                        örömmel és bátran kiálthatunk föl, hogy történetünknek</p>
				<p> VÉGE.</p>
				<p>Verkhovina Mármarosban fekszik, tájékán a monda egy szerecsen király tömérdek
                        kincseit állítja elásva lenni.</p>
				<p> Orvosi naplókönyv.</p>
				<p>Bikkalja nagy erdőség a szatmári megye és Erdély határain.</p>
				<p> Padisa, neve a török császárnak.</p>
				<p> Kizlár aga, a fekete heréltek feje több keleti udvaroknál.</p>
			</div>
		</body>
	</text>
</TEI>