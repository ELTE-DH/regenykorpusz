<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01067_2" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Noé bárkája</title>
				<author ref="viaf:44663835">Surányi Miklós (1882-1936)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">51949</measure>
				<measure unit="pages">140</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Kantate, Noé bárkája : regények</title>
					<date>2003-09-09</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00600/01034"/>
					<respStmt>
						<resp>Original Electronic Edition</resp>
						<name>Drótos László</name>
						<name>Varjú Mária</name>
					</respStmt>
				</bibl>
				<bibl type="printSource">
					<author>Surányi Miklós</author>
					<title>Kantate, Noé bárkája : regények</title>
					<publisher>Szépirodalmi Könyvkiadó</publisher>
					<pubPlace>Budapest</pubPlace>
					<idno>ISBN  963 15 2447 7</idno>
					<date>1984</date>
				</bibl>
				<bibl type="firstEdition">
					<title>Kantate</title>
					<author>Surányi Miklós</author>
					<date>1918</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-10-14"/>
		</revisionDesc>
	</teiHeader>
	<text>
		<body>
			<div type="group">
				<head>
                        ELSŐ KÖNYV Az ő fia
                    </head>
				<div type="chapter">
					<head>1</head>
					<p>Öreg, romantikus város. A Mecsek hegység oldalában festői aszimmetriával
                            nyújtózkodnak el a házsorok. A székesegyház négy tornya, mint egy
                            középkori kolostorerősség. Török mecset, minaret, fenn a hegyen kis
                            kápolna, emlékkeresztek, öreg romok, barátságos szőlők, őszi hervadásban
                            pirosló erdők, fehér villákkal, lugasokkal, présházakkal... nyáron
                            selyemzöld füvet simogat a szellő... rózsakertek a napos oldalon,
                            itt-ott még a fügefa is megél, a tenger nincs messze, a déli szél meleg
                            áramlatokat hoz a Balkán felől... valósággal tropikus levegő.</p>
					<p>A hegyről szüntelenül csorog a víz az utcákon, záporeső idején nagy
                            hidakat tolnak ki, hogy az emberek járni-kelni tudjanak a városban,
                            minden utca meredek, kavicsos, szűk, árnyékos, csendes, finom, kedves
                            kis családi házakkal, amelyek alatt reggel és délután a pereces sípja
                            szól. Kinyílnak az ablakok és a háziasszony fehér karja kinyúl, hogy a
                            kosárból beemelje a friss, meleg, ropogós süteményt... Még van itt
                            valami tizennyolcadik századbeli patriarchális kényelem, jómód,
                            lustaság, egyszerűség... Néhány utcája, a kanonokok háza, a püspöki vár
                            környéke valóságos történelmi múzeum, beszédes régi kövek, a tizenkét
                            apostol szobra... római, őskeresztény, Áprád-kori meg török emlék, ha
                            építkeznek, régi sírok bukkannak fel a föld alól, s itt járt Madonna
                            Diva Beatrice, a nagy Corvin felesége, a humanista, gavallér, dúsgazdag,
                            finom és okos Ernuszt püspök palotájában...</p>
					<p>A természet nyájas és előzékeny. Megterem a fügefa. Bizonyos, hogy
                            olajfával is lehetne itt kísérletezni, és a szőlőlugas felfutna az
                            olajfa törzsére, mint Lombardiában. A szelídgesztenyefa hazája ez. A
                            gesztenye kissé apró, de ízletesebb, mint az itáliai. A bor erős és
                            édes.</p>
					<p>A legjobb bort Bertics apó korcsmájában mérik. Voltaképpen nyomorúságos,
                            sötét kis csapszék ez a Radonay utcában, söntésből, fehér abroszos
                            tiszta szobából és konyhából áll, de az utóbbi már csak úgy
                            hozzátapasztva a viskóhoz, fából, vályogból és omladék kődarabokból. A
                            kocsma háttal nekitámaszkodik egy ősrégi bástyaromnak, püspöki vár
                            donjonjának vagy minek, török védőrség elpusztult tanyájának, bujdosó
                            kurucok utolsó menedékhelyének. Kocsmát, fából tákolt konyhát és
                            bástyaomladékot vadszőlő futotta be, s lábainál öreg mannafa birkózott
                            az enyészettel.</p>
					<p>- Történelmi levegő árad itt minden kődarabból - jegyezte meg az
                            alsó-ausztriai Amtmann bácsi, nyugalmazott kántor, valahányszor
                            letelepedett a sarokasztal mellé, s maga elé állítván a fél liter
                            villányit, pislogó szemével belenézett a bíborcseppek szivárványába.</p>
					<p>Barnabás bányamérnök és Reichner Guszti állás nélkül lézengő öreg
                            gazdatiszt - mind a ketten olthatatlan gyűlölettel szerették
                            Barnabásnét, a hatalmas mellű, délceg, édes beszédű fúriát - erőtlenül
                            bólogattak, mint mindennap, valahányszor ez a megállapítás elhangzott az
                            öreg kántor pipás ajkai közül.</p>
					<p>- Itt kuruc katonák táboroztak - dörmögött a cseh Janicsek, bőrgyári
                            könyvelő, negyvennyolcas honvéd fia, aki szódavízzel kevert könnyű
                            vizet ivott, rengeteget.</p>
					<p>Este nyolc órakor a kucséber pontosan megjelent az ivóban, égetett
                            mandulát és pörkölt cukrot kínált, de hiába. Nem is azért jött ide,
                            hanem hogy leüljön kicsit a sarokba, a kemence mellé, rágyújtson a
                            pipájára, és hallgassa a vendégek beszédét. Dél-Tirolból szakadt ide, s
                            legjobb barátja a francia Svájcból való fagylaltárus, nyurga, vörös,
                            kecskeszakállas fickó, ötven év körül, de a legnagyobb szoknyavadász a
                            környéken. Ő nem is volt a társaság rendes tagja, csak a kucséberrel
                            együtt üldögélt a kemence mellett, s annak a fülébe suttogta aznapon
                            lejátszódott kalandjait.</p>
					<p>- Alászolgája - köszönt a fagylaltárus, aki húsz év óta ezt az egyetlen
                            magyar szót tudta megtanulni.</p>
					<p>Néhány fiatal majolikaszobrász, egy elzüllött joggyakornok, szilenciumos
                            ügyvéd, kicsapott pap telepedett néha az asztalukhoz, amelyen felül,
                            közel a kályhához Regen Richard, az orgonahangoló elnökölt.</p>
					<p>Regen Richard!</p>
					<p>Még most is gyönyörű szál ember, habár közel járt a hetven esztendőhöz.
                            Kopott volt, kócos szakállú, csapzott hajú, mindig mámoros, magyarul még
                            mindig alig tudott, de vézna, agg testén a legelnyűttebb ruha is
                            elegánsan és hódítóan festett, és fehérbe vegyült ősz szakállas arca
                            pompás modell lett volna egy párizsi vén bohém, költő vagy művész
                            figurájához. Aminthogy Regen Richard költő volt és művész; valamikor a
                            székesegyház karnagya is, egyformán dirigálta a hangszeres, parádés,
                            csengő-bongó, harsogó zenésmiséket s a Gregorián-énekkart, amely
                            Palestrina szerafikus melódiáit ontotta húsz apró gyermektorokból. Régen
                            volt ez; csak Amtmann bácsi emlékszik erre, aki második hegedűt játszott
                            annak idején a városi zenekarban. Manap már csak a lejátszott zongorákat
                            javítgatja Regen, akiért ezelőtt húsz esztendővel még az asszonyok
                            elvesztették a lelküket, ha megpillantották. De nem emiatt volt a város
                            nevezetessége, hanem angyali szépségű leánykája révén, aki akkor
                            veszítette el édesanyját, amikor Regensburgból Pécsre költöztek a
                            Dulánszky püspök udvarába. Harminc éve ennek! A pécsiek még emlékeznek a
                            szőke hajú, fekete szemöldökű, túlvilági szépségű gyermekre, aki a Klimó
                            utcából gyakran bejárt a líceumi zenés misékre. Regen kétszer is eltűnt
                            Pécsről, és visszament a hazájába; aztán ismét felbukkant Pécsett,
                            megtörve, elöregedve, reménytelen lemondással, a kislánya nélkül egy
                            rövid időre.</p>
					<p>Mindenki tiszteletben tartotta tragédiáját. Sohasem kérdezősködött senki
                            a múltjáról, aminthogy senki sem tudta, hogy az öreg zongorahangoló hol
                            lakik, hol alussza ki mindennapos katzenjammerét, ki vasalja
                            cérnagombos durva vászoningét, ki vigyáz zöldes-fényes kopott
                            gérokkjára, honnan szerzi finom sárga dohányát porcelán pipájába,
                            amelynek rövid meggyfa szára és a fekete selyembojtja kikandikál ócska
                            felöltője zsebéből, ha véletlenül nem pöfékelt Regen.</p>
					<p>A korcsmában arról beszélgettek az emberek, hogy a Margitta-szigeten,
                            amelyet arrafelé szívesebben mondanak Mohácsi-szigetnek, a püspöki
                            birtok szomszédságában új földesúr telepedett meg. Hogy ki ez a
                            titokzatos idegen, azt pontosan senki sem tudta, de nyilvánvaló volt,
                            hogy csak valami fantaszta vagy eszeveszett Krőzus vethetett szemet a
                            sziget déli csúcsára, ahol három esztendő óta gigászi építkezés folyik.
                            A mohácsi partról kompok közlekednek, s felülről Pest felől a Dunán
                            szakadatlanul jönnek az uszályos gőzösök, és a sziget déli fokán rakják
                            ki terhüket. Vasállványok, gerendák, cement, kő, furcsa gépek,
                            lokomotívok és gépkocsik, összerakható házalkatrészek, sátorok, csövek
                            kerültek ki a hajók gyomrából, idegen mesteremberek jöttek, ácsok,
                            kőmívesek, gépészek, asztalosok, s birtokba vették a háromezer holdat,
                            amelyet minden oldalról a Duna vize vesz körül, csak északon van nyitva
                            az út a sziget belseje felé. Ott aztán valóságos kínai falat húztak fel
                            roppant gyorsasággal.</p>
					<p>A titokzatos idegen bőven ontotta a pénzt. A környék apraja-nagyja a
                            sziget csúcsán dolgozott. Mindenki dupla napszámot kapott. A környékbeli
                            községek népe mindent az új telepre hordott. Búzát, lisztet, takarmányt,
                            baromfit: valóságos aranyvásár volt az. Azonkívül híre ment, hogy idővel
                            az új földesúr villannyal világíttatja majd az egész szigetet; a sziget
                            fokán máris kigyulladtak esténkint az ívlámpák. Még éjjel is dolgoztak a
                            kastély építésén.</p>
					<p>Az emberek félig babonás félelemmel, félig hálásan tekintgettek az
                            uradalom felé. Látták, hogy a nagy gazdaságból, a földesúr nimbuszából
                            és érthetetlen hatalmából csak jó árad feléjük. De titokzatossága
                            ingerelte őket.</p>
					<p>Bertics apó maga azt erősítette, hogy Rudolf trónörökös visszatért
                            bujdosásából, s neki készül az a Babilon.</p>
					<p>Az öreg Reichner Guszti, aki húsz éve vergődik Barabásné karjai között,
                            de azért ráért a régi török kutak, a sandervárok körül egész nap
                            tereferélő lányok formás lábikráin legeltetni szemét, mérgesen
                            közbeszólt:</p>
					<p>- Fenét. A török szultánt elkergették a mohamedánok. Az jön ide lakni.
                            Itt lesz a törökök Rómája. Vatikán a Duna közepén. A várkastélyt a hárem
                            számára építik.</p>
					<p>A csapszékbe új vendég lépett be. Ez Pfaff Márton volt, háziúr és
                            szőlőbirtokos, valamikor a jogakadémia pedellusa, gazdag, fösvény és
                            agyafúrt vén széltoló, minden lében kanál, alacsony, kövér kis emberke,
                            aki gömbölyű hasát a lejtős utcákon még mindig oly fürgén hordozta,
                            akárcsak harminc évvel ezelőtt, amikor még Regen Richardhoz hordta a
                            város szép asszonyainak szerelmes levélkéit.</p>
					<p>Pfaff Márton nem hitt a legendákban. Pfaff Márton ágyút és repülőgépet
                            gyártó telepnek vélte a kőkerítéssel védett épületeket, mert hegyes,
                            vörös kis orrával szüntelen háborút szimatolt a Balkán vagy Oroszország
                            felől.</p>
					<p>Pfaff Márton mindig tele volt sötét jóslatokkal. Mindig az újságokat
                            bújta, s folyton a görög-török feszültséggel, Wied herceggel és az albán
                            trónnal, az osztrák-szerb viszállyal és Vilmos császár imperialista
                            törekvéseivel ijesztgette asztaltársait.</p>
					<p>Amtmann bácsi ellenben az örök béke híve, s harminc év óta
                            memorandumokkal árasztotta el a kormányokat és kabinetirodákat. Ő
                            amellett volt, hogy ott petróleumforrásokat fedeztek fel az angolok, és
                            azért építkeznek.</p>
					<p>A fiatalabbak is találgatták:</p>
					<p>- Valószínűleg nagy repülőgép-állomás készül azon a helyen, amelyet az
                            európai hatalmak nemzetközi védelem alá helyeznek.</p>
					<p>- Exterritoriális pont a megrendült európai és Balkánegyensúly
                            fenntartására.</p>
					<p>- Angol katonai bázis.</p>
					<p>- Mint Gibraltár.</p>
					<p>- Szó sincs róla. Egy nagy filmtársaság bérelte ki ötven esztendőre.
                            Valóságos vár épül itt: az ókori Babilon. Vagy Karthágó.</p>
					<p>- Róma.</p>
					<p>- Alexandria.</p>
					<p>- Dante pokla.</p>
					<p>- Mesebeszéd. Aranybányát fedeztek fel, és amerikaiak bérelték ki a
                            kutatásokat.</p>
					<p>- Talán inkább petróleum.</p>
					<p>- Vagy rádium!</p>
					<p>Rádium! Ez a szó megbűvölte az embereket, és csuda dolgokat meséltek
                            egymásnak a világ új középpontjáról, amelyből ezt a vén Földet ki fogják
                            forgatni a sarkaiból.</p>
					<p>Az emberi fantázia oly nagy kedvvel keresgélte a csodálatost és
                            félelmetest, hogy a valóságot még azok sem hitték el, akik pontosan
                            tudták. Még a hatóságok emberei is kételkedtek az igazságban.</p>
					<p>Barnabás nyugalmazott bányamérnök fél litert hozatott magának, és
                            hirtelen a homlokára ütött:</p>
					<p>- Megvan! Én tudom, hogy ki jön a csoda várba.</p>
					<p>Mindenki feszülten figyelt.</p>
					<p>- Az öreg Müller Franz fia.</p>
					<p>Csak az öregek ismerték a Müller Franz nevét. Amtmann bácsi nagyot
                            kurjantott, Pfaff Márton pedig felugrott székéről, s rövid kis karjával
                            szinte ujjongva hadonászott a füstös levegőben.</p>
					<p>- Franz Müller, biz’ isten, ó, hogy ez nekem nem jutott eszembe! Isten a
                            tanúm, hogy vén tökfilkó vagyok!</p>
					<p>Ő is, Amtmann bácsi is irigyelte Barnabást, hogy az jutott erre az
                            egyedül helyes nyomra, amelyen fel lehet hajtani a Mohácsi-sziget
                            titokzatos, de királyian imponáló vadjait. És negyedóra múlva úgy
                            beszéltek a dologról, mint a világ legkétségbevonhatatlanabb
                            bizonyosságáról. Igen. Az öreg Müller Franz ötven évvel ezelőtt jött
                            Pécsre, s itt Zsolnay Miklósnak, a nagy majolikásnak - Isten
                            nyugosztalja - a legjobb barátja volt. Geológus, bányász, építész,
                            erdész és üveggyáros ember, bivalyerős, hirtelen haragú, döngő léptű,
                            szőke óriás - Svájcból való volt, de jó magyarrá lett -, nos, ez a
                            kemény fickó együtt kezdte el a munkát Zsolnay Vilmossal, de nem sokra
                            vitte...</p>
					<p>- Nem? - rikoltotta közbe Pfaff Márton -, amikor innen elment a
                            máramarosi hegyekbe, testvérek között megért a táskája vagy egy
                            félmilliót.</p>
					<p>- Többet! - lódította Amtmann.</p>
					<p>- Többet vagy kevesebbet - legyintett Barnabás -, én csak azt mondtam,
                            hogy Zsolnay Vilmos még jobban csinálta. Az öreg Müllernek is volt ugyan
                            elég. Ha nem lett volna, miből vett volna magának harmincezer hold
                            havasi erdőt Máramarosban? Nos, az öreg svájci elment, de itthagyta a
                            feleségét, akit imádott.</p>
					<p>- És mégis elhagyta? - kérdezte Janicsek, a bőrgyári könyvelő.</p>
					<p>- Mert meghalt - szólt közbe a pedellus, és hozzátette, hogy nagyon
                            tisztességes asszony volt, pedig ő is Regen úrral tanult zongorázni.</p>
					<p>Regen morgott valamit, de aztán tenyerébe hajtotta fejét, és mélyen
                            elgondolkodott.</p>
					<p>Barnabás még elmesélte, hogy az öreg Müller Franz gyakran járt Pécsre, és
                            Zsolnay Vilmos barátjának mindig mondta, hogy ha a fia megnő és átveszi
                            az üzletet, ő ide vagy valahova a környékre jön megpihenni. Az öregúr
                            nagy vadász volt, és sokat járt a Mohácsi-szigetre.</p>
					<p>- De már ő is meghalt, - szólt közbe a kántor.</p>
					<p>- De a fia...</p>
					<p>- Abból már báró lett.</p>
					<p>- Nos, fogadok, hogy a fia építkezik ott a sziget csúcsán. Bolondos egy
                            nép az, amit az öreg a fejébe vett, azt a fia nem hagyja
                            megvalósítatlan.</p>
					<p>A vendégek ittak, Bertics apó szorgalmasan hordta a fél litereket.</p>
					<p>Amtmann bácsi az örök békéről beszélt, és kijelentette, hogy az emberek
                            mindenféle bolondságokon törik a fejüket, ahelyett hogy boldoggá tennék
                            a népeket. Nehéz időket él az a generáció. Sehol semmi öröm. Szegénység,
                            nyomor, gyűlölködés, az egyik ember a másik szája elől marja el a
                            falatot, mint az éhes ordas. Az egész világ rothadt, nyavalyás
                            tákolmány.</p>
					<p>Pfaff Márton felugrott.</p>
					<p>- Mondom, hogy háború lesz, a háború a levegőben van.</p>
					<p>- Nem lehet háború - szólt egy fiatal majolikaszobrász -, a fegyverek oly
                            tökéletesek, hogy egyik hatalom sem meri kézbe venni.</p>
					<p>- Hát miért van olyan drágaság? - kérdezte Janicsek, a bőrgyári
                            könyvelő.</p>
					<p>- Mert a pénz összefutott egy-két nagy rezervoárba - felelt a
                            szilenciumos ügyvéd, titkos szociáldemokrata -, mint teszem, a Müllerek
                            kezébe. Az emberek nagy része pedig éhen pusztul.</p>
					<p>Ezen elszomorodtak. Reichner Guszti kijelentette, hogy már házasodni sem
                            mer senki. És ha meg is házasodik, a gyerektől úgy fél, mint a
                            tűztől.</p>
					<p>- Egyke! - mordult fel a mérnök.</p>
					<p>- Az emberek értik a módját, hogy még egy se legyen.</p>
					<p>Egyszerre csak megszólalt Regen németül:</p>
					<p>- Én nem hiszem, hogy a Mohácsi-szigeten a fiatal Müller építkeznék.</p>
					<p>Mindenki meghökkent. Mi ez? Regennek van kedve beszélni? Regen tíz
                            esztendeje, hogy ki sem mozdult Pécsről. De azelőtt tíz évig a világot
                            járta, és azt beszélték, hogy nagy diadalokat aratott Oroszországban.
                            Amikor harmadszor és végleg visszakerült Pécsre, nem látszott meg rajta,
                            hogy talpraállott volna. Ki tudja, miken ment keresztül?! Erről nem
                            beszélt soha, de bizonyos, hogy összetörve jött meg, és azóta
                            harapófogóval lehetett csak néhány fukar szót kihúzni belőle. De most,
                            úgy látszik, hogy van kedve beszélni.</p>
					<p>- Ha a Mohácsi-sziget új lakójáról hallok, mindig eszembe jut az én
                            Oroszországban töltött esztendőm...</p>
					<p>A vendégek lekönyököltek az asztalra, és bámulva nézték a csillogó szemű
                            orgonistát.</p>
					<p>- Ott találkoztam egy csodaszép asszonnyal...</p>
					<p>- Ahá, kaland!... - sóhajtott bele a könyvelő.</p>
					<p>A karmester legyintett.</p>
					<p>- Úgy volt, hogy én Moszkvában hangversenyeztem... Gyönyörű idők
                            voltak... Óriási siker... A végén odajött hozzám egy szálas, szőke,
                            szomorú szemű úr, és bemutatkozott: Birukov herceg vagyok...</p>
					<p>- Birukov herceg!... Kérek még egy litert! - lelkendezett a könyvelő.</p>
					<p>- Meghívott magához egy évre. Tula kormányzóságban volt a birtoka, ott
                            élt a felesége, akit csak titokban, morganatikus módra vett el, a
                            családtól, az udvartól, a cártól való félelmében.</p>
					<p>- Miért?</p>
					<p>- Mert a felesége nem hercegnő volt, csak egy nemes ember lánya. De
                            nagyon szerették egymást. És szép kis gyermekük is volt, de azt valahol
                            Párizs mellett neveltették. Valósággal eltitkolták, mintha törvénytelen
                            lett volna.</p>
					<p>- Borzasztó!</p>
					<p>- Borzasztó. Én is csak nagy idő múlva tudtam meg.</p>
					<p>- Ki mondta el?</p>
					<p>- A hercegné. Birukov hercegné. Gyönyörű asszony volt, szerelmes az
                            urába, de határtalanul szomorú a gyermeke miatt. Csinosan zongorázott.
                            Én is tanítottam egy esztendeig.</p>
					<p>- Hogyan jutott ez most az eszébe?</p>
					<p>- Mert az asszony mindig arról beszélt, hogy ő szeretne egy Noé bárkáját,
                            valahol a tengeren, ahol a madár se jár. Egy olyan óriási hajót gondol,
                            amelyben mindenki elférjen, akit ő szeret. Férje, gyermeke, atyja,
                            anyja, rokonai, kedves cselédsége, háziállatai, madarai, lovai, kutyái,
                            papagájai, majmai. De mind jól érezze magát. Mindenki a saját
                            környezetében legyen. A hajó méretei egy kis domíniumnak feleljenek meg.
                            Legyen benne kis erdő, templommal a közepén. Legyen tó, a partján pompás
                            utak, a tóba patakok ömöljenek...</p>
					<p>- Ekkora hajót nem lehet építeni...</p>
					<p>- Én is ezt mondtam a hercegasszonynak. Belátta, hogy ezt még az ő
                            temérdek pénzükkel sem lehet megvalósítani. Legyen hát inkább egy kis
                            sziget, valahol az óceán közepén. Ebben megegyeztünk. És azután mindig
                            a szigetről beszélgettünk, amelyet elneveztünk Noé bárkájának. Én is
                            helyet kaptam benne. Én lettem a templom orgonistája. Egész rögeszméje
                            lett ez a hercegasszonynak.</p>
					<p>- Furcsa rögeszme...</p>
					<p>- De érthető. Az ő élete úgyis olyan volt, mintha a tulai birtok egy nagy
                            Noé bárkája volna. Nem járt sehova, csak évenkint egyszer-kétszer a fiát
                            meglátogatni. Aztán folyton otthon. Az ura, aki a cár tábornoka,
                            minisztere, hadsegéde volt, az esztendő felét Szentpétervárott töltötte,
                            s olyankor az asszony vagy otthon ült a falusi kastélyban, vagy a
                            fővárosban rendezett be magának egy titkos kis Noé bárkáját. Szóval, hát
                            éppúgy élt, mint a Csendes-óceán egy ismeretlen szigetén. Mindig
                            mondotta is, hogy ezt az álmát, ha teheti, egyszer meg is valósítja
                            majd.</p>
					<p>- És megtette?</p>
					<p>- Nem tudom. De mindig eszembe jut, ha a Mohácsi-sziget rejtelmeiről
                            beszélnek.</p>
					<p>Reichner Guszti halkan dörmögte Barnabás fülébe:</p>
					<p>- Szép emlékek köthetik a hercegnéhez is. Szerencsés fickó volt egész
                            életében.</p>
					<p>- Mondja csak, karnagy úr, szép volt a hercegné? - kérdezte őszinte
                            kíváncsisággal Pfaff, és bort hozatott a fagylaltárusnak.</p>
					<p>Regen feléje sem nézett a kérdezősködőnek.</p>
					<p>- Alászolgája - rikkantott a svájci, és csillogó szemmel méregette a
                            habzó borocskát.</p>
					<p>- Nem bírom tovább - nyögte keservesen Amtmann németül, az édesanyja
                            nyelvén.</p>
					<p>- Én sem - sóhajtott a bőrgyári könyvelő -, legjobb volna elpusztulni. -
                            És csehül káromkodott.</p>
					<p>A fagylaltárus bejelentette, hogy - alászolgálja - visszamegy Svájcba
                            vejéhez és leányaihoz. Az ügyvéd falura költözik öreg nagynénjéhez,
                            akinek két tehene van és kis patakmalma.</p>
					<p>Mindenki Regent irigyelte. Hiába, vén ágrólszakadt, sehonnai csavargó
                            lett a muzsikusból, de legalább élt.</p>
					<p>Ők pedig nem is éltek soha.</p>
					<p>E pillanatban belépett a szobába egy postatisztviselő.</p>
					<p>- No, tudjátok-e, hogy ki épít a Mohácsi-szigeten? Valami orosz
                            hercegasszony. Ott is van. Tegnap érkezett. Birukovnak hívják.
                            Táviratokat kézbesítettem neki.</p>
					<p>A kis ivóban valamennyien felsóhajtottak.</p>
					<p>- Birukov hercegné!</p>
					<p>Aztán mindenki elhallgatott, és Regenre nézett.</p>
					<p>Regen mereven maga elé bámult, aztán lassan felvetette fejét.</p>
					<p>- Nos? Megmondtam.</p>
					<p>Mindenki áhítattal tekintett a karnagy sápadt, fehér szakállas, finom,
                            szenvedő arcára, amelyen kiújult egy halvány kis fénye az
                            emlékezésnek.</p>
				</div>
				<div type="chapter">
					<head>2</head>
					<p>Regen Richard Pfaff Márton egyik házában lakott, közel Zsolnay-gyárhoz, a
                            Buda felé vezető országúton. Ez a ház valamikor egy öreg tudós, bizonyos
                            Péterffy György vármegyei archivárius aziluma volt, s a házhoz Regent is
                            szívdobogtató emlékek kötötték. Első pécsi tartózkodása alatt a
                            negyvenéves, szőke, kék szemű, tejarcú bajor művész szinte megőrjítette
                            a pécsi asszonyokat. Minden valamirevaló úri dáma Regentől tanult
                            zongorázni, és a leckék vége mindig egy és ugyanazzal az akkorddal
                            végződött. Először Baross főispáni titkár felesége, Ertl bárónő omlott a
                            legendás hírű orgonista karjába... a második egy jószágkormányzó
                            leánya... a harmadik Stein doktorné... a legutolsó egy huszárszázados
                            fiatal és bizarr szépségű felesége volt, Barbot-nénak hívták. Evvel az
                            asszonnyal itt, ebben a házban, Péterffy lakásán találkozott hetenként
                            egyszer, s az utolsó találkozás borzasztó emléke, valahányszor
                            felbukkant az emlékezetében, Regen szíve dobogását mindig elállította.
                            Szerda délután volt: a villa kapuja előtt találkoztak. Péterffy háza
                            tája csendes volt, mint egy üres hajó, éjjel, a kikötőben. A tornácon
                            petróleumlámpa égett, s jobbról, balról két szobából halovány vöröses
                            világosság szűrődött ki a vesztibülbe. Regen és Barbot-né beléptek az
                            előszobába, és a kis szalon felé tartottak. Az öreg tudós otthon szokott
                            lenni a pásztorórák alatt, de a hátsó kerti szobában őrizte, megbújva, a
                            szerelmeseket. Most a hátsó szoba ajtaja nyitva volt, és nyitva volt az
                            utcai szalon is. Mi ez? Péterffy György elfelejtette, hogy ma szerda
                            van, és ez Regen Richard napja? Nem. Péterffy György ott ült a kályha
                            mellett, és hideg volt, mint a halál. Úgy van, a halál ült ott a
                            kandalló mellett.</p>
					<p>Ez a borzasztó eset felfedezte Barbot-né titkát, és Regen megverekedett a
                            huszárkapitánnyal, elvesztette állását a székesegyháznál, és visszament
                            Regensburgba, hogy megírja a Lót-kantatét, amelyre tíz év óta
                            készült.</p>
					<p>Mert Regen zeneszerző volt. A szamariai asszonyról írt kantatéje, első és
                            egyetlen opusza, nagy feltűnést keltett Drezdában. Münchenben és
                            Regensburgban is nagy sikert aratott, de aztán megházasodott, és többé
                            soha nem tudott komponálni. Pedig hogy szerette volna megírni Sodoma
                            pusztulását és Lótnak meg a lányainak menekülését! A tétel az volt, amit
                            feleségével, a szép és beteg Wittmann Clementinával együtt írtak ki a
                            bibliából: “...mivelhogy Sodomának és Gomorrának kiáltása megsokasodott
                            és mivelhogy az ő bűnök megnehezedett... elveszítem e városokat. És
                            bocsáta az Úr tüzes és kénköves esőt és elsüllyeszti ama városokat. És
                            kiküldé Lótot a veszedelemből.”</p>
					<p>Lót! Ez lett volna a kantate második része. Lót felesége menekülés közben
                            elpusztult, és Lót magára maradt a leányaival Czoar városának bezárt
                            kapui előtt. Egyedül voltak, meleg, tikkadt éjszaka volt, és Sodoma a
                            lángok martaléka lett, a leányok búsultak, vége az egész világnak, vége
                            mindennek, dalnak, csóknak, táncnak, meleg éjszaka volt, Lót erős, koros
                            férfiú, a leányok üdék, kövérkések, fiatalok, apa és két leány...
                            borzasztó vágyak és kísértések dúlták a három ember lelkét, és vége volt
                            a világnak, vége mindennek, amiért érdemes az embernek tisztán,
                            érintetlenül, szentségben tartogatnia magát. Megtörtént...</p>
					<p>A Lót-kantate sohasem született meg, de Regen végigélte a Lót-kantatét
                            majdnem az utolsó akkordig. A felesége meghalt, s Regen egyedül maradt
                            mostohaleányával, és halálosan beleszeretett a szédítő szépségű fiatal
                            leányba. Nem. A Lót-kantate utolsó akkordja elmaradt, de Regen egész
                            életében ez elől az utolsó akkord elől futott. Leányát, Jennyt, először
                            elhelyezte Regensburgba egy nevelőintézetbe, ő pedig kiment
                            Oroszországba. A leány négy évig volt az apácák felügyelete alatt, s
                            Regen ezalatt úgy érezte, hogy kigyógyult szörnyű betegségéből. Újra
                            magához vitte Pécsre, s ott éltek néhány esztendeig, nagy szomorúságban
                            és boldogtalanságban. Aztán egyszerre csak vége lett mindennek.</p>
					<p>De a hercegnő most itt van, egyórai vasúti utazás odaviheti a szomorú
                            asszonyhoz. Regen úgy érezte, hogy már mindennek vége. Vége az egész
                            világnak: dalnak, csóknak, táncnak, ő Czoar város befalazott kapuja
                            előtt ül és szomorkodik. Miért érdemes még élni? A Lót-kantate sohasem
                            születik meg, de a bűnt, amelyért az Úr Sodomát és Gomorrát
                            elveszejtette, ő már végigélte. Tovább nem érdemes élni! De mielőtt
                            meghal, szeretné látni a hercegnőt, és szeretné meggyónni neki a
                            Lót-kantate második részét, amely töredékben maradt.</p>
					<p>Az ő elpocsékolt életének mégiscsak ez volna a legszebb befejezése.</p>
					<p>Két napig gondolkodott. Ezalatt a Bertics apó kocsmáját is elkerülte, s
                            vívódott magával. Eh, úgy is vége a világnak. Meglátogatom.</p>
					<p>És előkereste legszebb ruháit, becsomagolt, és felült a vonatra. Mohácsig
                            még egyszer számvetést csinált. És eszébe jutott, hogy ezelőtt
                            huszonnyolc évvel - akkor negyvenegyesztendős volt - ő és felesége
                            Péterffy György archiváriussal jöttek Pécsre, és az öreg tudós, ott a
                            vasúti fülkében minduntalan felkiáltott:</p>
					<p>- Csak semmi habozás! Fel a fejjel! Csak nyílegyenesen előre, uraim!</p>
					<p>Mohácsnál kiszállt, és a kompot kereste. Nem találta. De látta, hogy egy
                            halászcsónak indul el a partról. Két paraszt vesződött a rozoga
                            járművel. Odasietett és megkérte őket, vigyék át magukkal a sziget
                            csúcsára.</p>
					<p>A két paraszt szó nélkül helyet adott neki a csónak deszkapadján. Aztán
                            ügyet sem vetettek útitársukra.</p>
					<p>A vén csónakot gyengéden ringatta a széles, szürke, hömpölygő Duna. A két
                            paraszt pipázott, és leste a hálót.</p>
					<p>- Sovány fogás esik máma - dörmögött az egyik -, két nyavalyás ponty, egy
                            marék cigányhal, harcsa bezzeg egy se.</p>
					<p>- Megverte az Isten ezt az egész hitvány, bitang világot - káromkodott a
                            másik, és kiverte markába a pipát.</p>
					<p>Estefelé volt. Ősszel. A nap vérvörösen süllyedt a látóhatár alá. Vele
                            szemben a felhők még sugárözönben égtek. Gigantikus profilok, messze
                            ragyogó tejfehér havasok, apokaliptikus szörnyetegek alakját bontogatták
                            ki magukból. Egyik felhő hosszú árnyékot borított a másikra. Mint
                            roppant kulisszák, úgy sorakoztak egymás mögé a világoszöld
                            égboltozaton.</p>
					<p>- Holnap eső lesz.</p>
					<p>- Még ma éjjel szakad. Nem mozdul a levegő.</p>
					<p>- Elég is volt mára. Evezz a part felé.</p>
					<p>A csónak súlyosan szelte a habokat.</p>
					<p>- Föllebb! - vezényelte az öregebbik. - Itt még a cáré ez a part. Ott
                            gyün a püspöké.</p>
					<p>És egy nagy, vén fűzfára mutatott.</p>
					<p>- Kié ez a part? - kérdezte a legény.</p>
					<p>- A muszka cáré, öcsém.</p>
					<p>A part sekély, homokos szélén megakadt a csónak. A fiatal paraszt
                            csáklyával igazgatta tovább, s közben kíváncsian kérdezősködött.</p>
					<p>- Látta kend a cárt?</p>
					<p>- Azt nem lehet látni. De hogy itten van, az szent.</p>
					<p>A legény most jött haza a katonaságtól, csupa újság volt neki minden, ami
                            három év óta a szigeten történt. Szájtátva hallgatta a vén halászt, aki
                            dörmögve mesélte:</p>
					<p>- Éppen három esztendeje, hogy elkezdődött ez a bolond építkezés. Mintha
                            itt valaki a Bábel tornyát akarná fölrakni, s maga csinálná hozzá az
                            aranyat. Látod ezt a falat?</p>
					<p>Az öreg paraszt nagy téglarakásokra mutatott, amelyek között kőművesek
                            nyüzsögtek. A partra merőlegesen falat építettek.</p>
					<p>- Ez a fal végigmegy az egész szigeten, át a túlsó partra. Szinte
                            elmetszi a szigetet, háromezer holdat vág le a sziget csúcsából.</p>
					<p>Harangszó csendült. A két paraszt levette süvegét.</p>
					<p>- Dicsértessék.</p>
					<p>- Ez a sziget csúcsán, a nagy toronyból szól.</p>
					<p>- Templom az?</p>
					<p>- Vagy vár. Várkastély.</p>
					<p>- Erősség.</p>
					<p>- Az ördög jobban tudja.</p>
					<p>Kikötöttek. A csónakot ott hagyták a füzesben a hálóval együtt. A hitvány
                            kis halakat tarisznyába dobták, s a hátukon cipelték.</p>
					<p>A két paraszt eltűnt a sárguló kukoricaszárak között vezető keskeny kis
                            ösvényen.</p>
					<p>Nagy, ünnepélyes csend borult a szigetre. A felhők hamuszínű és lila
                            foszlányokba szakadoztak szét. Messziről vadludak kiabáltak.
                            Besötétedett. A hold kerek karéja nagy udvarban úszott.</p>
					<p>Regen a bástyafal kapuját kereste.</p>
					<p> Csak másnap jutott a hercegné elé, aki a kastély főkapuja előtt fogadta
                            vendégét. A művész nem tudott uralkodni magán. Hang nem jött ki a
                            torkán, csak a hercegnő kezeit csókolgatta. Percek teltek el, amíg
                            szóhoz jutott.</p>
					<p>- Hercegnő, én már nem sokáig élek.</p>
					<p>- Regen!</p>
					<p>- Igen, én már nem írom meg a Lót-kantatét, és csak azért jöttem, hogy
                            kegyelmességednek elmondjam a végét. A kantatét nem tudtam megírni, de
                            végig kellett kínlódnom az Isten büntetéséből.</p>
					<p>A hercegnő szánalommal nézett végig Regen roskatag alakján, és
                            szomorkodni kezdett, hogy valami felborult a művész lelkében. Azt hitte,
                            hogy legjobb lesz, ha véget vet ennek a patetikus és érzékeny
                            hangulatnak, és vidám nevetéssel reggelire hívta a látogatót.</p>
					<p>- Látja, milyen népes ez az elátkozott kastély.</p>
					<p>A rezidencia körül csakugyan udvarmesterek, kulcsárok, lakájok, szolgák,
                            lovászok, sofőrök sürögtek-forogtak mérnökök, mesteremberek és munkások
                            között.</p>
					<p>Regen azonban ebből nem látott semmit, ő csak a hercegnőt bámulta.</p>
					<p>A hercegnő még most is szép és fiatalos volt. Magas, karcsú, bronzvörösbe
                            játszó szőke, a szeme barna, csillogó, átható, lázas, a bőre vakítóan
                            fehér, az ajka vérvörösre festve... valami keveréke a madonnának és a
                            kurtizánnak, tökéletes modellje lehetett egy bűnbánó Magdolnának,
                            ezelőtt tíz esztendővel. Olyan asszonynak látszott, aki sokat élt, sokat
                            szeretett és sokat szenvedett, még ha nem is ismert többet egyetlen
                            férfiúnál. Gyönyörű volt a keze. Nem túlságosan kicsiny, de arányos,
                            vékony, mégis párnás, az ujjai csupa lágy hús és rózsaszínű bőr, a köröm
                            felé keskenyedve, sehol semmi csont vagy felesleges ránc. Ilyen volt a
                            magas, szinte daliás termete is, izmos, ruganyos, teli, az érett asszony
                            minden érzéki bájával, abban a korban, amelyben még teljesen el tudja
                            venni a férfiak eszét, és már tökéletesen el tudja veszteni a magáét.
                            Negyvenöt körül lehetett, de valami őserő vagy a szerelem, csodálatosan
                            megőrizte fiatalnak és látszólag üdének, pedig az utóbbi időben sokat
                            betegeskedett.</p>
					<p>Az építészek görnyedő alázattal settenkedtek fejedelmi alakja körül.</p>
					<p>- Kegyelmességed így gondolta ezt? Tetszik ez excellenciádnak?
                            Hercegséged parancsol még valamit?</p>
					<p>Folyton ezt kérdezgették tőle, és a hercegnő csak bólintott,
                            csodálkozott, mosolygott, és hálásan ismételgette:</p>
					<p>- Nagyon szép. Köszönöm. Mikor lesz kész a park?</p>
					<p>- Ahhoz még évek kellenek.</p>
					<p>- Évek? Ez borzasztó.</p>
					<p>- A fák nem nőnek meg egy év alatt.</p>
					<p>- Kár.</p>
					<p>- De azért tavasszal már egy kis elíziumi liget lesz itt. Szerencsére
                            készen kaptunk néhány kis erdőrészletet. A természet maga is
                            gondoskodott némi romantikáról. Mi majd segítünk neki, hogy főmagasságod
                            valahol a Kaukázusban érezze magát.</p>
					<p>- Ide egy görög templomot szeretnék.</p>
					<p>- Már meg is van a terve.</p>
					<p>- Oda valami halastó kellene.</p>
					<p>- Az az északi falnál lesz.</p>
					<p>- A vadaskert? Őz, szarvas, menyét, hiúz, farkas, medve legyen a
                            vadaskertemben.</p>
					<p>- A vadállatok szabadon csatangolnak a sziget déli csúcsán, de
                            olyanformán, hogy az utakat és a kastélyt meg ne közelíthessék. Mély
                            árkok, mesterséges sziklák és régi romok benyomását keltő kőkerítések
                            zárják őket a bükk- és hárserdő sűrűjébe. Fenségednek lesz a legszebb
                            állatkertje a világon.</p>
					<p>- Szánutakról is gondoskodtak? Nagyon szeretem a
                            szánkókirándulásokat.</p>
					<p>A mérnökök biztosították a hercegnét, hogy ha megindul a havazás, itt
                            késő márciusig repülhet a szán a sima és jól védett kőutakon. Az északi
                            fal mentén húzódik ez az út, s két kilométeres pályán versenyeket
                            tarthatnak a főmagasságú uraságok. És mialatt itt a téli sportokat űzik
                            - a déli szigetcsúcson, a pálmakert óriási csarnokaiban tropikus virágok
                            fogják ontani nehéz, édes illatukat.</p>
					<p>A hercegnő boldogan mosolygott.</p>
					<p>A kastély egész vár volt. Egy esztendő alatt loggiák, fedett udvarok és
                            folyosók körítettek a régi szerzetesi házat. Az egész régi épület
                            belsejéből kiszedték a közfalakat. Egy nagy gótikus terem lett abból: a
                            hercegné múzeuma, amelybe szobrok, képek, fegyvergyűjtemény és könyvtár
                            kapott helyet selymek, brokátok, szőnyegek, régi bútorremekek között. Az
                            egészet a föld alól melegítették: mégis a terem egy intim sarkában
                            óriási márványkandallóban gyantás fenyőtörzsek máglyája égett. Csak a
                            hangulat kedvéért. A gótikus ablakok üvegfestményein tarkán és
                            rejtelmesen szűrődött át a napvilág. Ez volt a kastély átriuma, inkább
                            templom vagy múzeum belsejéhez hasonlatos.</p>
					<p>A nagyteremből jobbra-balra lépcsők vezettek a lakosztályokhoz. A
                            kisebbik ebédlőben várta Regent az oroszos reggeli. A művész egy
                            pillanatra úgy érezte, hogy még mindig Birukov herceg tulai kastélyában
                            karmesterkedik.</p>
					<p>Rövid ideig a régi jó időkről beszélgettek. A hercegnő elmondta, hogy az
                            ura ezelőtt négy évvel meghalt. Aztán Regen sorsa felől kérdezősködött.
                            A művész megnyugtatta a hercegnőt, hogy nem szenved szükséget. Neki már
                            nincsenek igényei, nincsenek tervei, nincs jövendője, csak emlékei
                            vannak. A hercegnő megjegyezte, hogy a kastélyban kápolna is lesz,
                            pompás orgonával. És zenekar is lesz, s ha Regennek kedve volna
                            hozzá...</p>
					<p>Regen a vállát vonogatta.</p>
					<p>- Ha megérem.</p>
					<p>- Hát betegeskedik? - kérdezte részvéttel az asszony. - Én is asztmás
                            vagyok.</p>
					<p>- Semmi bajom sincs. De nem bírom sokáig. Elmegyek a feleségem után.</p>
					<p>- Kár, hogy nincsenek gyermekei - jegyezte meg a hercegnő -, most volna,
                            ahol meg tudna pihenni.</p>
					<p>- Ez a szerencsém - hagyta helyben Regen.</p>
					<p>- Nem is volt soha?</p>
					<p>- Nem. Azazhogy... a feleségemnek, aki oly korán meghalt... no, éppen ez
                            az - dadogta szomorúan Regen. - Neki volt egy lánya.</p>
					<p>- Erről sohasem beszélt.</p>
					<p>- Nem. De most szeretnék beszélni. Ez is hozzátartozik a
                            Lót-kantatéhoz.</p>
					<p>- Beszéljen. Engem kimondhatatlanul érdekel minden, ami a szülők és a
                            gyermekek viszonyáról szól.</p>
					<p>Regen engedelmet kért, hogy szivarra gyújthasson.</p>
					<p>- Köszönöm. Hát igen... A leányom. Jenny volt a neve.</p>
					<p>- Férjnél van?</p>
					<p>- A vőlegényét párbajban agyonlőtte egy éretlen tacskó.</p>
					<p>- Borzasztó.</p>
					<p>- Én örültem neki.</p>
					<p>- Regen!</p>
					<p>- Féltékeny voltam rá.</p>
					<p>- Szerelemmel?</p>
					<p>- Nem tudom. De már kisgyermek korában összeborzadtam, ha elgondoltam,
                            hogy Jenny is megismeri egyszer a szerelmet.</p>
					<p>- Maga is tudhatja, hogy ez a természet rendje.</p>
					<p>Regen felsóhajtott.</p>
					<p>- Az volt a baj, hogy ezt nagyon is tudtam. Én fenékig kotortam az élet
                            iszapos fenekét. Ismertem a vér, a fantázia, a nagyravágyás és a hiúság
                            minden kísértő démonát. Nekem nem volt semmi illúzióm asszonyi szemérem,
                            férfitisztesség és ártatlan szerelem dolgában. Emlékszem, mikor Jenny
                            még tizenkét esztendős volt, és kétszernél többször említette egy
                            fiúcska nevét, nekem mindjárt a müncheni opera szopránénekesnője jutott
                            az eszembe, aki egy hízelgő kritikáért, ügyes bókért, jó szerepért és
                            százmárkás gázsiemelésért odadobta magát a legundokabb fickó
                            karjaiba.</p>
					<p>A hercegnő megborzadt.</p>
					<p>- Rettenetes rosszhiszeműség.</p>
					<p>- Nem tehetek róla. Ha valamelyik barátom, öreg, beteg, nagy szakállú
                            vagy potrohos szatír megdicsérte Jenny szépségét, felforrt bennem a vér.
                            Mert tudom, hogy az öregedő hím piszkos fantáziája buján legel a serdülő
                            gyermek szerafikus bájain... Ez így van, kegyelmes asszonyom.</p>
					<p>- De mégis!... - vágott közbe a hercegnő, aki e pillanatban úgy érezte,
                            hogy meg kell vetnie Regent.</p>
					<p>A művész is felindult.</p>
					<p>- Nincs mégis, könyörgöm. Ezt mindenki tudja, csak kényelemszeretetből,
                            nemtörődömségből, butaságból vagy erkölcsi vakságból éppen akkor nem
                            gondol e szörnyűségekre, amikor a maga feleségéről, nővéréről vagy
                            leányáról van szó.</p>
					<p>- Ez is jól van így, uram.</p>
					<p>- Bizonyára jól. De én jártam-keltem az élet vizein, és az égboltozat
                            fényes, bárányfelhős kékjét tükröző hullámok alatt csupa szörnyűséget
                            láttam. Hogy ez sötét pesszimizmus? Lehet. Azt tetszik gondolni, hogy én
                            magam voltam a faun, és ezért láttam mindenkiben szatírt? Ez is
                            lehetséges. De én legalább őszinte vagyok önmagámmal szemben, és van
                            bennem bizonyos szentimentalizmus a lelkiismeret-vizsgálatban és a
                            kritikában. Valóban. Én egész életemben szentimentálisan gonosztevő
                            voltam, és mindig lélekemésztő önvád kíséretében csábítottam vagy
                            engedtem a csábításnak.</p>
					<p>A hercegnő megbocsátott a szemmel láthatóan szenvedő művésznek.</p>
					<p>- Ez szép volt - szaladt ki a száján.</p>
					<p>De Regen nem is hallotta meg. Ő csak magamagának beszélt.</p>
					<p>- Férfiatlan és beteges dolog ez. Túlságos fontosságot tulajdonítottam
                            annak, amit embertársaim nevetgélve és élcelődve vagy bűnbocsátó
                            megértéssel, vagy fölényes cinizmussal űznek évezredek óta. A
                            szerelmeskedést értem, kegyelmes asszonyom. Tragikus magaslatról néztem
                            az ember erotikus szórakozásait, és majdnem könnyekre fakadtam, ha
                            kalandom akadt, vagy ha egy asszony felkínálkozott.</p>
					<p>- Becsületére válik.</p>
					<p>- Sokat nem használtam vele. Sem neki, sem magamnak. Ha egy asszony el
                            akar bukni... akkor, ha belehal, akkor is kiküzdi ezt a szomorú
                            diadalt.</p>
					<p>- Ezért óvta annyira a lányát...</p>
					<p>- Óvni? Hogyan? Erkölcsi prédikációkkal tanítsam meg arra, amire talán rá
                            sem jön magától? Még az anya is félve nyúljon a leánya fantáziájához!
                            Jennynek pedig már tizenöt éves korában meghalt az édesanyja, kegyelmes
                            asszonyom. Hát csak vigyáztam rá. Soha nem engedtem, hogy egyedül járjon
                            a városban, öreg, derék asszonyságot fogadtam melléje... Eleinte úgy
                            neveltem, mint egy hercegkisasszonyt... Zongorázni is magam
                            tanítottam.</p>
					<p>- A legjobb mestere volt.</p>
					<p>- Húszéves korában már többet tudott, mint én... Akkor ő is kedvet kapott
                            arra, hogy leckéket adjon. Én, esztelen fővel, beleegyeztem. De csak
                            otthon adott órát. És egy öreg hölgy mindig jelen volt a
                            zongoraszobában.</p>
					<p>- Férfiakat is tanított?</p>
					<p>- Isten ments, kegyelmes asszonyom! De a tanítványai üzeneteket sugdostak
                            és leveleket hordtak a bátyjuktól, a tanáraiktól, az apjuktól, az
                            ismerőseiktől.</p>
					<p>- Nem lehet... Ön képzelődött, uram!</p>
					<p>- Az öreg hölgy megmutatta nekem a leveleket.</p>
					<p>- Szörnyűség.</p>
					<p>- Ez mind semmi. Fél év múlva az öreg hölgyet is megvesztegették.
                            Elkergettem. Attól kezdve magam vigyáztam rá, mert én ismerem az embert,
                            az életet, és ismerem a bűnt.</p>
					<p>- Maga mindenkit rossznak tart? - kérdezte a hercegasszony, és az
                            ujjaival idegesen dobolt az asztalon.</p>
					<p>- Fiziológiai értelemben, ösztönénél fogva, szinte hivatásszerűleg bestia
                            az ember.</p>
					<p>- És a saját gyermekéről is feltételezte? - kérdezte izgatottan Birukov
                            hercegnő.</p>
					<p>- Fel.</p>
					<p>- Ez embertelenség volt.</p>
					<p>- Szeretet, aggódás, rajongás, félelem volt ez, kegyelmes asszonyom.
                            Borzasztó volt elgondolni, hogy ő is ember, ő is húsból,
                            epidermiszből, nyúltagyból, gerincvelőből, zsigerekből, mirigyekből,
                            idegekből, öröklött ösztönökből, benyomásokból, fantasztikus
                            elképzelésekből áll, mint én vagy a müncheni szopránénekesnő... No,
                            nincs igazam, kegyelmes asszonyom?</p>
					<p>- De az embernek lelke, kritikája, fegyelmezett akarata, vallásos
                            meggyőződése, családi tradíciója is van...</p>
					<p>- Ami mind nem tud ellensúlyozni egy erotikus álmot vagy egy impressziót,
                            amely tavaszi szélből, mély, érzelmes férfihangból, búgó klarinétból
                            vagy illatozó virág kelyhéből árad feléje... - mormogta Regen, és új
                            szivarra gyújtott.</p>
					<p>A hercegnő elgondolkozott. Lehet, hogy a saját életére gondolt.</p>
					<p>- Nincs igaza...</p>
					<p>- Lehet. Mondjuk, szerencsétlen, nyomorult, pesszimista ördög vagyok, aki
                            mindig csak azt látta az emberek körül. Nem tehetek róla. De amikor
                            észrevettem, hogy a leányom gyönyörű, amikor láttam, hogy a férfiak
                            megfordulnak utána és kimered a szemük, amikor éles muzsikusfülem
                            felfogott egy ocsmány és kéjsóvár megjegyzést, akkor reszketni kezdtem a
                            leányom boldogságáért.</p>
					<p>- Nem volt büszke arra, hogy a leánya rendkívüli szépség?</p>
					<p>- Hogyne lettem volna! Én is hiú és nagyravágyó vagyok. De nem vagyok
                            ostoba. Ha este, az ágyban végiggondoltam, hogy mi lesz ennek a
                            rendkívüli szépségnek az ára... csak úgy vacogott a fogam.</p>
					<p>- Miért?</p>
					<p>- Mert a nagyon szép asszonyt a saját szépsége állandóan izgalomban
                            tartja, üldözi, lazítja, ostorozza, kísérti, és fel-alá dobálja az
                            elbizakodottság és csüggedés hintáján. A nagyon szép asszony kultuszt űz
                            magából, szépségének fitogtatása életcéljává, a tömjén mindennapi
                            táplálékává lesz, mindig sűrűbb és drasztikusabb adagra lesz szüksége,
                            hogy végletekig felfokozott hiúsága kielégülhessen. Liheg a siker, a
                            hódolat őrjöngő, hörgő eszeveszett egzaltációja után, s ha ez egyszer,
                            akárki részéről, akármilyen véletlen folytán elmarad, minden eszközt
                            megragad, hogy kikényszerítse azt...</p>
					<p>- Ezt hívják kacérságnak...</p>
					<p>Regen hangja rezgett a fájdalomtól és panaszkodástól.</p>
					<p>- Baj, kegyelmes asszonyom, borzasztó tragédia ez! Borzasztó az, ha az
                            ember belekóstol a siker isteni mámorába. Erről nem lehet leszokni,
                            ebben nem lehet mértéket tartani, ebben nem lehet félúton megállni. Ez
                            olyan, mint az ópium, a morfium vagy alkohol. Ebből napról napra több
                            kell. A mérsékelten szép vagy jelentéktelen asszony boldog, ha valaki,
                            férfiember észreveszi és bókot mond neki. A nagyon szép asszony
                            kétségbeesik, ha ezer közül egy férfi közömbösen megy el bájai mellett.
                            Azt lázadónak, ellenfélnek látja, és üldözőbe veszi. És ha a könnyű
                            kacérság nem használ, kikényszeríti belőle a behódolást éppen olyan
                            brutális fegyverekkel, mint a piaci némber.</p>
					<p>- Micsoda rémlátások!</p>
					<p>- Mondjuk, hogy nem így van. A nagyon szép asszony is, ha még fiatal és
                            hűvös temperamentumú, lehet igénytelen és szerény. De jönnek ám a
                            szépség kéjsóvár szakértői, a szerelem ínyencei, kalózai és szélhámosai.
                            És ostrom alá fogják. Nincs egy nyugodt, fegyverszünetes napja.
                            Megszédül, elfárad és kimerülten néz körül a maga védtelenségében. És
                            martalékává lesz a legerősebb akaratnak, amely a hálóját kivetette rá.
                            Vagy egyszerűen az alkalom szennyes martaléka lesz.</p>
					<p>- Az alkalomé?</p>
					<p>- Ó, ez a legnagyobb kerítő. Ez a legsötétebb, leghatalmasabb,
                            legveszedelmesebb leánykereskedő. A férfinak is az alkalom ad
                            bátorságot és találékonyságot. Mert higgye el, kegyelmes asszonyom, a
                            férfi éppoly gyáva, mint a nő. De egy vasúti utazás, egy kialudt lámpa,
                            magányos utca, sötét lépcsőház, pár pohár bor, hirtelen zápor, valami
                            veszedelem, amely együtt éri őket, a siker, a taps szédülete, a fájdalom
                            és részvét édes kéje, közös olvasmány, félhomályos teremben hallgatott
                            zene, betegség, kiállott izgalom, közös csíny vagy közös hősiesség, jó
                            vagy rossz emlék varázsa... tánc, nagy élmény, fáradt test, éjszaka...
                            erdő, madárcsicsergés, tavaszi ébredés... ó, Istenem, én voltam a világ
                            leggyávább férfia, én a legrosszabb hírű asszonyról, a legbujább
                            kokottról sem tudtam - lelkem legbensőbb mélyén - elhinni, hogy én, még
                            én is meghódíthatom, én voltam a legszemérmesebb és legfélénkebb ember,
                            és mégis... és mégis... Nos, én a gyermekemet megóvtam az alkalom
                            szennyes szuggesztiójától. Egy percre sem vettem le róla
                            tekintetemet.</p>
					<p>- S meddig bírta ezt a szerencsétlen gyermek?</p>
					<p>- Huszonöt éves volt, és még nem volt bálban, koncerten, korzón és
                            jégpályán, még templomba sem vittem, mert oda is befurakodik a sátán
                            kerítő bandája... csak néha egy kis faluba vittem nyaralni, és bő,
                            kopott, ódivatú ruhában járattam a patak partján, birkák, tehenek,
                            tyúkok és libák csapásán...</p>
					<p>- Őrült, gonosz ember! Ön megölte őt a szeretetével!</p>
					<p>- Igaz. Négy évig vergődtünk így nyomorúságban és árvaságban.</p>
					<p>- Miből éltek?</p>
					<p>- Régi ékszerek, ruhák, bútorok árából. Néha egy-egy dalt
                            komponáltam.</p>
					<p>- A leánya nem tanított többé?</p>
					<p>- Nem engedtem... Féltettem.</p>
					<p>- Még akkor is szép volt?</p>
					<p>- Szép? Mindennap figyeltem, és dermesztően, lázítóan, őrjítően szépnek
                            láttam őt.</p>
					<p>- De már férjhez kellett volna adni...</p>
					<p>- Hát igen... Egy ízben agyvérzésem támadt. Kórházba vittek. Jenny maga
                            maradt... Én egy évig voltam tehetetlen, béna, apatikus élőhalott.
                            Ezalatt Jennyre senki sem vigyázott...</p>
					<p>- És mégsem érte baj...</p>
					<p>Regen dühösen felcsattant.</p>
					<p>- Mit tudom én, kegyelmes asszonyom! Amikor felgyógyultam és
                            visszamentem, többé nem törődtem vele.</p>
					<p>A hercegnő összecsapta kezét.</p>
					<p>- Miért?</p>
					<p>Regen szeme még most is őrült dühben égett.</p>
					<p>- Undorodtam tőle - nyögte ki magából hörögve, és a kezével úgy tett,
                            mintha valakit ellökne magától.</p>
					<p>- Undorodott?</p>
					<p>- Igen. Mit tudom én, mi történt vele azalatt, amíg én kórházban
                            feküdtem, és nem vigyáztam rá? Egy erős akarat... egy vakmerő fickó...
                            egy ügyes beszédű csábító... vagy csak egy szennyes alkalom. Mit tudom
                            én, kegyelmes asszonyom? Hát le is mondtam róla. Elhatároztam, hogy
                            most már nem bánom, menjen férjhez... féltse más... aggódjék,
                            reszkessék, tébolyuljon meg miatta más... nekem már úgyse kell... Egy
                            hosszú év!... Ki biztosít engem, kegyelmes asszonyom?...</p>
					<p>A hercegnő szánakozva nézte a szegény, öreg Regent.</p>
					<p>- És?</p>
					<p>- Eszembe jutott, hogy a faluban, ahol nyaraltunk, egy derék kántortanító
                            házasodni készül. A paptól hallottam. Jóravaló zenész volt. Józan és
                            igénytelen ember, írtam neki s meghívtam.</p>
					<p>- Jenny ismerte?</p>
					<p>- Nem. De a pap sok jót mondott róla. És Jenny is belátta, hogy én nem
                            tudom eltartani. Már nem is tudtam a szeme közé nézni.</p>
					<p>- Nem szerette többé?</p>
					<p>- Elmondhatatlanul szerettem. De nem tudtam ránézni. Undorodtam tőle.
                            Eszembe jutott, hogy fiatal művész koromban egy arisztokrata leánnyal
                            korrepetáltam. Egyszer a komtessznek két hétig beteg volt a nevelőnője.
                            Mondjam tovább? A torkomat még most is összemarkolja az undor és az
                            önvád. Hadd menjen férjhez az én szerencsétlen Jennym!</p>
					<p>- Odadobta a falusi fajankó karjai közé? Szerencsétlen ember!</p>
					<p>- Csak akartam. Összeismertettem a fiatalokat. Szépen, annak rendje
                            szerint elköltöttünk egy barátságos vacsorát. Aztán a kántor hazament.
                            Másnap a plébánosnál érdeklődtem a fiatalember szándékai felől.</p>
					<p>- És...</p>
					<p>- A plébános derék ember volt, de faragatlan és brutális vén csont.
                            Közölte velem, hogy azt mégsem kívánhatjuk a csinos és tehetséges
                            fiatalembertől...</p>
					<p>- Mit?</p>
					<p>- Hogy egy ilyen idős, beteg és rút leányhoz kösse az életét...</p>
					<p>A hercegnő ijedten kapta fel a fejét.</p>
					<p>- Nem értem - a maga tündöklő Jennyje...</p>
					<p>Regen szomorúan bólongatott, és szinte sírva folytatta:</p>
					<p>- No, hazamentem és megnéztem a szegényt... Akkor vettem észre...</p>
					<p>- Őrület! - sikoltott fel a hercegnő önfeledten. - A maga eszeveszett
                            kínzásai alatt elvesztette a szépségét.</p>
					<p>- Igaza volt a kántortanítónak. Nem szóltam semmit. De Jenny kitalálta a
                            kétségbeejtő igazságot. Kicsit sírt, sírdogált, és este lefeküdt.
                            Elmondta az imádságot, amit megholt drága édesanyjától tanult, és
                            megmérgezte magát.</p>
					<p>- Magát megveri az Isten!</p>
					<p>- Megvert!</p>
					<p>- Nem szakadt meg a szíve?</p>
					<p>- Nem. Szinte megkönnyebbültem. Úgysem tudtam a szeme közé nézni. Négy
                            hónapig volt az alkalom szennyes martaléka.</p>
					<p>- De hiszen maga a pokolbeli sátán.</p>
					<p>- Az élete szegénynek pokol volt csakugyan.</p>
					<p>- És maga űzte oda.</p>
					<p>- Lehet. De csak azért, mert jót akartam vele. Igaz, hogy szegényke a
                            pokol útját járta. De a pokol országútja a legjobb szándékkal volt
                            kikövezve, kegyelmes asszonyom!</p>
					<p>Regen másnap visszament Pécsre, a hercegnő pedig Párizsba utazott.</p>
				</div>
				<div type="chapter">
					<head>3</head>
					<p>A máramarosi Visó-folyó völgyében egy nyolcvan lóerős hegyi túraautó
                            szaladt a tükörsima, kemény országúton. A kocsi mögött kilométernyire
                            úszott a vastagon bodrosodó, gyűrűkbe gomolygó, hófehér porfelleg, s a
                            motor berregése elől ijedten szaladt szét a havasi földön legelésző
                            nyáj.</p>
					<p>Őszre járt az idő. Az erdők bársonyos, zöld, rozsdavörös, sárga és lila
                            színfoltokkal borították el a hegyoldalakat, amelyek kékes párában,
                            titokzatos messzeségben levőknek látszottak. Az út mentén mély árok és
                            azon túl meredeken emelkedő, gyepes, pázsitos, csipkebokros domboldal.
                            Vadkörte és szamóca fonnyadt a cserjéken, a szakadékban hangos
                            csörgéssel futott a Visó-patak, amely szinte ezüstösen ragyogott a
                            pisztrángok százaitól. Gyönyörű, langyos, békés, őszi csend, a levegő
                            meg sem mozdult, és illatos volt a száradó füvektől.</p>
					<p>Báró Müller Fritz, a visói nábob számtartója ült a kocsiban, s a hegytető
                            felé mutatva, a mellette ülő idegen úr füléhez hajolt:</p>
					<p>- Az a báró várkastélya. Húsz perc múlva a kapu előtt leszünk. Mr. Wells
                            még nem járt erre soha?</p>
					<p>Mr. Wells, egy angol petróleumkutató társaság embere, némán rázogatta
                            nagy, erős fejét, és közben közönyösen nézte azt a bús, édes, aranyos
                            haldoklást, amelyben a természet ilyenkor ősszel, agonizál. Nézte a
                            sárguló bokrokat és a vízből ki-kilendülő pisztrángokat, aztán hirtelen
                            elmordult:</p>
					<p>- Erős szervezetű ember a báró?</p>
					<p>- Mint egy gladiátor.</p>
					<p>- Vérmes?</p>
					<p>- Eléggé.</p>
					<p>- Iszik?</p>
					<p>- Fiatal korában ivott. Amióta megházasodott, szivar és borospohár még
                            nem érintette ajakát.</p>
					<p>- Ez baj - dörmögte az angol. - Hány éves?</p>
					<p>- Ötven.</p>
					<p>- Szereti a feleségét?</p>
					<p>- Imádja. Ő a legboldogabb ember.</p>
					<p>- A tröszt központi irodájában valami regényes házasságról
                            beszélgetnek.</p>
					<p>- Hol?</p>
					<p>- Londonban.</p>
					<p>A számtartó tágra meresztette szemét. Igaz, hogy a visói nábob nem
                            közönséges ember, és üzleti hírét az egész világon ismerik, de hogy a
                            házassága is érdekli a Nyersolaj Tröszt londoni igazgatóságát, ezt nem
                            gondolta volna.</p>
					<p>- És mit tudnak Londonban a báró házasságáról? - kérdezte gúnyosan, de
                            nagyon kíváncsian az angolt.</p>
					<p>- Mindent - felelt az egykedvűen. - Mesalliance. A báróné apja üzemvezető
                            volt az öreg Müller gyáraiban. Előmunkásféle.</p>
					<p>- De zseniális ember.</p>
					<p>- Helyes.</p>
					<p>- Egy régi lengyel gyárosfamília sarja.</p>
					<p>- Tönkrement.</p>
					<p>- Igaz. De első rangú szakember.</p>
					<p>- Az öreg Müller azért alkalmazta. A fiatal báró azonban nyugalomba
                            küldte.</p>
					<p>- Mert a vejévé lett, és ez őt feszélyezte.</p>
					<p>Az autó viharos száguldással ette a kilométereket. Közel jártak a Tisza
                            forrásához. Ősz volt. Az erdők kezdték terrakotta-, ametiszt- és
                            rubinszínekkel tarkázni a ruhájukat.</p>
					<p>Az angol elnézte, hogy a folyó ezüst szalagja fölött kígyóvonalban
                            füstoszlopok lógnak a levegőben, amely aranyporos volt a búcsúzó
                            napsugártól.</p>
					<p>Egy... két... három füstkígyó, ugyanannyi magas, merev, égre nyújtózkodó
                            gyárkémény meghosszabbítása, mint sudár talapzaton csavart reneszánsz
                            oszlopok, arany szikrákkal bepettyezve.</p>
					<p>- Ez mind az övé?</p>
					<p>- Mind.</p>
					<p>- Az apjától örökölte?</p>
					<p>- Részben. Több mint a felét ő építette.</p>
					<p>- Csodálatos karrier!</p>
					<p>- Egy cseppet sem csodálatos. Aki a bárót ismeri, annak természetes.</p>
					<p>- Erős, dolgos, kegyetlen, nagy hatalmú ember, úgy mondják.</p>
					<p>- Lángész.</p>
					<p>- Szerencse!</p>
					<p>- Ej - legyintett a számtartó. - Nincs szerencse a világon. Az emberi ész
                            és a férfias akarat, az mindenható.</p>
					<p>Közeledtek a kastély felé.</p>
					<p>A föld reszketett, mint egy szerelmes asszony melle. Gépek, kemencék,
                            kazánok, gőzzé forralt víz, rohanó vagonok, ziháló mozdonyok, fejsze
                            alatt leomló tölgyek remegtették meg a földet, amely mohos, nyirkos,
                            bársonyos, süppedő és buja volt a nedves őszi időben. A lejtőkön
                            bárányok és birkanyájak legelésztek békésen.</p>
					<p>- De gyönyörű kép! - fakadt ki az angol. És rámutatott a havasokra,
                            amelyek a nap vörös tüzében szikrázva őrt álltak a várkastély, a gyárak,
                            a kémények és a bárgyú egykedvűséggel legelésző birkák felett.</p>
					<p>A számtartó nem látta a tájat. Ő újra a báró szédítő karrierjét
                            emlegette.</p>
					<p>- Emlékszem, gyerek voltam még, amikor beszélni kezdtek a báró apjáról.
                            Azt még egyszerűen Franz Müllernek hívták. Pécsről jött ide az öreg
                            üveggyáros. Már nem él. De én ismertem. Ott van ni, eltemetve a kastély
                            fölött, abban a mauzóleumban. Még hetvenéves korában is egész nap lovon
                            ült, hajnaltól késő estig járta a hutákat. Öt éve csak, hogy
                            meghalt.</p>
					<p>- Ő volt a nagy kezdő?</p>
					<p>- No, még Pécsett kezdte. Itt már egy jó nagy darab őserdőt vásárolt. Az
                            erdő közepén, tisztás kis fennsíkon üveghutát épített,
                            orvosságosüvegeket gyártott, és áruját szekéren szállította
                            Máramarosszigetre.</p>
					<p>- Kereskedőknek?</p>
					<p>- Házalóknak.</p>
					<p>- Akik később nagy cégek alapítói lettek. Micsoda karrierek!</p>
					<p>- A kereskedők később már eléje siettek a gyárosnak. Angliából is
                            jöttek.</p>
					<p>Az angol megelégedetten bólintott.</p>
					<p>- Angol kereskedők? Meghiszem. Azok a legények! Egész életükben
                            jönnek-mennek. Felkapaszkodnak a gőzmozdonyokra, és a vasúti síneken
                            összevissza járják a világot.</p>
					<p>- Rengeteg robot.</p>
					<p>- És milyen sikerek! Hiába, övék a jövő. A vasúté és a kereskedőé. A
                            sínek a földkerekség véredényei, a kereskedők a vértestecskék.</p>
					<p>Elhallgattak. Mind a ketten az öreg gyárosra gondoltak, s az emberfeletti
                            erőfeszítésre, a temérdek munkára és pénzre, amitől az üveghuta
                            megtermékenyült, nőtt, terjeszkedett, elhatalmasodott a fennsíkon, és
                            ette az erdőt maga körül. A fia már beleszületett a gazdaságba. Azaz,
                            mire a fiatal Fritz elvégezte a technikát, és mérnöki oklevelet kapott,
                            már kész volt számára a karrier. Csak bele kellett ülnie a milliókba. De
                            aztán nem is ült bele hiába. Az ő érdeme, hogy ma már hatalmas fűrészek
                            aprítják a deszkát, kisvasút szállítja a hegyoldalból a faóriásokat,
                            sínek szaladnak a vasúti állomáshoz, apró lőrék, termetes teherkocsik,
                            szalmával párnázott hosszú vagonok rohannak a völgybe az üvegholmival.
                            Az ő érdeme, hogy most gőzfűrészek sikoltoznak a hegyek között, zúg,
                            zakatol, morog a gépház, és körülötte reng a puha gyepes föld.</p>
					<p>- Micsoda karrier! - sóhajtotta az angol, a számtartó pedig egész
                            eksztázissal folytatta.</p>
					<p>- Vegyi ipar, üveghuta, faaprító, mészégető, téglagyár, egész kis város
                            ez, a technika, a vegytan, a geológia, az elektromosság városa. És én
                            vagyok ennek a kis birodalomnak a pénzügyminisztere.</p>
					<p>- Ön is szép karriert csinált.</p>
					<p>- Hála Isten, szépet. Visó: ez a mi országunk, ez a mi hazánk. Visó: ez
                            benne van az angol és japán, az amerikai és ausztráliai ipari
                            tájékoztatókban.</p>
					<p>- És Fritz Müllerből báró lett.</p>
					<p>- Már az apja is az lehetett volna. De ő csak a fia számára fogadta
                            el.</p>
					<p>- Puritán volt?</p>
					<p>- Közönyös.</p>
					<p>- Cinikus?</p>
					<p>- Bölcs és igénytelen.</p>
					<p>- Csak a pénzt szerette?</p>
					<p>- Csak a fiát.</p>
					<p>- És a báró?</p>
					<p>- Ő nem szeret senkit, csak a feleségét.</p>
					<p>- A báróné is szép karriert csinált.</p>
					<p>Az autó hirtelen megtorpant. A kastély kapuja nyikorogva nyílt.</p>
					<p>Az angol kiugrott a kocsiból. Rosszkedvű volt. Féltette az üzletet. Nem,
                            ez a havasi nábob nem adja oda a petróleummezőit.</p>
					<p>“Micsoda karrier!” - gondolta irigykedve.</p>
					<p>Mintha ég és föld között lebegne, régi Csák Máté-féle kastélyokra
                            emlékeztetően, ciklopsi kőépítmény, romantikus lovagvár, bevehetetlen
                            erősség: ez volt a Müller báró otthona. Északról, keletről és délről
                            megközelíthetetlen. Nyugatról, az ország szíve felől sima, kemény
                            autóúton gyönyörűség a kapuja elé száguldozni.</p>
					<p>- Harminc évig építették - magyarázta a számtartó, ahogy az angolt az
                            udvarokon átkalauzolta. - Eleinte kicsiny favázas irodaépület volt. Az
                            öreg Müller itt kezdte az üveggyártást. Aztán kőből átépíttette. Négy
                            szoba. Majd egy istálló. Aztán gyárépület. Lakás a munkavezetőnek.
                            Egymás hegyén-hátán az épülettoldalékok. Takarékoskodni kellett a
                            hellyel. Szikla és erdő, kérem, kemény ellenfelek.</p>
					<p>- Most fejedelmi vár.</p>
					<p>- Ez már a báró úr érdeme. Ő tervezte eggyé ezt a sok fantasztikus
                            épületet. Ő építette hozzá a kis kápolnát.</p>
					<p>- És körülötte egész kis város!</p>
					<p>- Gyárak, munkáslakások, irodaházak...</p>
					<p>- Nini, ott teniszpálya.</p>
					<p>- És fedett lovarda.</p>
					<p>- Mint egy fejedelemnél.</p>
					<p>- A méltóságos asszony kedvéért...</p>
					<p>- Rengeteg vagyon ez.</p>
					<p>A számtartó büszkén és kipirult arccal vezette fel vendégét a
                            márványlépcsők süppedő szőnyegén. Érezte, hogy az egész óriás vállalat
                            nagy fordulat előtt áll. A völgyekben már régóta kutatnak petróleum
                            után. Geológusok mondják, hogy errefelé is oly roppant medencéket rejt
                            a föld gyomra, mint Galíciában, Lengyelországban és a Kaukázusban. A
                            báró sok pénzt költött már el próbafúrásokra. A nagy, rezgő, idomtalan
                            fatornyok ott lenn a völgyben temérdek pénzt nyelnek el, de csak
                            jelentéktelen mennyiségű petróleumot pumpálnak ki a mélyből. Most
                            angolok érdeklődnek a nagy vállalat iránt. És hozzák a milliókat, a
                            szakértőket, a monstruózus gépeket, a lángoló fantáziát, a nagy,
                            ragyogó, gazdag jövő perspektíváját - ha a báró is úgy akarja.</p>
					<p>Remegett a szíve, mintha ő is egyik hadvezére volna ennek a készülő nagy
                            háborúnak. Sietett, lihegett, lelkendezett, szinte vonszolta magával az
                            angolt, de közben érthetetlennek találta, hogy a vesztibül oly néptelen.
                            Sehol egy inas, szobalány, lakáj, a folyosó csendes, és valami fülledt,
                            titokzatos csend üli meg a palotát.</p>
					<p>Az angol a fejét csóválgatta.</p>
					<p>- Egyiptomi alkirály palotája. Valóságos barbár fényűzés. Hogy hordták
                            fel ide ezt a sok olasz márványt, uram? Egyiptomi rabszolgákkal?</p>
					<p>A számtartó kínosan töprengett. Mi történt a báróéknál? Egyszerre, a
                            báróné lakosztálya felől egy siető szobaleány alakját pillantotta
                            meg.</p>
					<p>- Kisasszony, mi történt?</p>
					<p>A lány szepegve felelte:</p>
					<p>- A báró úr, a báró úr...</p>
					<p>- Szerencsétlenség?</p>
					<p>- Beteg... Súlyos baj...</p>
					<p>- Leesett a lóról?</p>
					<p>- Rosszul lett. Ma reggel elájult. Elesett a fürdőszobában. Azóta
                            eszméletlen.</p>
					<p>- Agyszélhűdés. Mint az apjánál. A Müllerek végzete.</p>
					<p>A szobalány szomorúan bólongatott.</p>
					<p>- Hívom az inast. Az idegen úr lakosztálya a jobbszárnyon... Rögtön itt
                            lesz Joseph.</p>
					<p>- Elkéstem - dörmögte az angol.</p>
					<p>A számtartó megkövülten állt, a szája remegett és a homloka
                            verejtékezett.</p>
					<p>- Ki hitte volna!</p>
					<p>Az angol magamagának beszélt.</p>
					<p>- Mondtam nekik, hogy sietni. Már tavaly szándékoztam... Az öreg
                            Lubinszky is mondta... Hiába, elkéstem.</p>
					<p>Joseph, a komornyik megjelent, és az angolt elvezette. A számtartó búsan
                            ballagott vissza, lefelé a lépcsőn.</p>
					<p>Éppen megérkezett a máramarosszigeti vármegyei kórház igazgatója.</p>
					<p>- Holnap itt lesznek a pesti professzorok, de én lóhalálban jöttem -
                            magyarázta a báró titkárának. Aztán megindult, és felballagott a
                            márványlépcsőn a báró lakosztálya felé. Egyszerre izgatott lett és
                            hevesen vert a szíve. Arra gondolt, hogy ha itt most csudát tudna tenni!
                            Ha a bárót meg tudná menteni! Micsoda perspektíva! Micsoda karriernek
                            volna ez a kezdete!</p>
					<p>A hálószobában, amely nagy, komoly empire stílű terem volt, háromszoros
                            nagy üvegtáblás ablakokkal, a fal mellett óriási keményfa ágy. Az ágy
                            felett feszület. Előtte kis asztal meg egy nagy, szarvasbőrrel behúzott
                            karosszék. A székben ült a báróné, és az urának az ágy fehér lepedőjéről
                            lelógó kezét szorongatta. A szeme tele volt könnyel és
                            kétségbeeséssel.</p>
					<p>A doktor megvizsgálta a beteget. Közben halkan fel-felsóhajtott.
                            Gyönyörű, fiatal, erős volt ennek az ötvenéves embernek a teste, mint
                            egy antik birkózóé. Mintha örök életet és örök fiatalságot rendelt volna
                            neki a Végzet. De a halál ott ólálkodott az ágy körül, és az orvos
                            tudta, hogy ez a gonosz és esztelen Rém legyőzi az erőt, az egészséget,
                            az életet. Valamit rendelt. Köhögött és banális szavakat mormogott.
                            Érvágást és valamelyik fővárosi professzor nevét emlegette.</p>
					<p>Az asszony sírt.</p>
					<p>A báró arca meg-megrándult. Legyintett a kezével.</p>
					<p>“Tegyetek, amit akartok.”</p>
					<p>Az orvos kisompolygott.</p>
					<p>A báró megrázkódott. Úgy érezte, hogy visszatér a lelke. Lábát, derekát,
                            karját nem tudta megmozdítani, de a szíve erősen vert, meleg vérhullám
                            ömlött szét a testén, és az öntudata oly tiszta és világos volt, mint
                            élete legenergikusabb pillanataiban.</p>
					<p>Nézte, nézte a fiatal, szép teremtést, akitől ő három mennybéli szép
                            esztendőt kapott. Kimondhatatlan hálával gondolt erre a három
                            esztendőre.</p>
					<p>- Köszönöm - suttogta elérzékenyedve. - Én voltam a legboldogabb ember a
                            világon.</p>
					<p>- Miért mondod, hogy voltál?</p>
					<p>- Mert vége.</p>
					<p>- Fritz!</p>
					<p>- Vége. Meghalok. Tudom, így halt meg az apám is.</p>
					<p>- De hetvenéves korában.</p>
					<p>- Ez szerencse dolga, ő azonban nem volt olyan boldog, mint én.</p>
					<p>- Fritz, ne mondj ilyeneket. Te erős vagy, szép és fiatal.</p>
					<p>- Mindegy. Én meghalok. Hallgass ide, Berta...</p>
					<p>Az asszony sírva fakadt, és letérdelt az ágy elé.</p>
					<p>- Az Istenre kérlek, ne gondolj a halálra...</p>
					<p>- Ez kötelességem - felelte szomorúan, bágyadtan, de szinte vigasztalón a
                            férfi. - Én üzletember vagyok. Nekem ezt is komolyan kell vennem. Berta,
                            légy nyugodt, és hallgasd meg, amit el akarok mondani... Az egész
                            vagyon, az erdők, a gyárak, a vasutak... minden, minden a tied...</p>
					<p>Az asszony halottfehér arccal nézett a betegre. A báró észrevette, hogy
                            Berta térden állva roskadozik az ágy előtt.</p>
					<p>- Kelj fel, kislányom. Ülj ide az ágy szélére. Fogd meg a kezem.</p>
					<p>- Fritz, ne gyötörd magad...</p>
					<p>- Berta, nem szenvedek. Csak tudom, hogy mennem kell. Búcsúzom. Ez a
                            természet rendje. Negyvenhét éves koromig dolgoztam, három évig boldog
                            voltam, most nyugodtan távozom. Én a boldogság legmagasabb csúcsán
                            állok. Boldog vagyok, Berta, és ezt neked köszönhetem.</p>
					<p>Kopogtak. Halkan belépett az inas.</p>
					<p>- Méltóságos báró úr, itt vannak az urak.</p>
					<p>- Berta, én kérettem őket. A pap, a számtartó, két mérnök...
                            végrendelet... pár perc az egész... hiszen mindenem a tied.</p>
					<p>Az urak szepegve, vérvörös szemmel, ijedt csoszogással besettenkedtek a
                            haldokló elé.</p>
					<p>- Csak egy szót, uraim. Én meghalok.</p>
					<p>A számtartó köhögött, a két mérnök rémülve nézett a méltóságos asszony
                            felé. A pap a fejét csóválta, és az Isten nevét emlegette.</p>
					<p>- Igen. Végrendeletet teszek. A számtartó úr trezorjában ott vannak az
                            okmányaim. Rokonom nincs. A Müller család kihalt. A vagyont én
                            szereztem. Mindenem a feleségemé. Isten áldja meg az urakat.</p>
					<p>A báróné felsikoltott, az urak egymást taszigálták ki az ajtón. A pap a
                            kezét tördelte, a számtartó sírt, mint egy megvert gyermek. Az egyik
                            mérnök az orrát fújta kimondhatatlan, fájdalmas zavarában.</p>
					<p>Férj és feleség magukra maradtak.</p>
					<p>- Berta! - szólalt meg a férfi. - Intézkedtem, hogy édesapádat
                            táviratilag hívják hozzád, gyermekem. Nagy szükséged lesz rá. Ez az
                            óriási üzem gazda nélkül marad. Ő ismeri az én vállalataimat. Holnap
                            reggel itt lesz. Máramarosszigetig vonaton jön, ott gépkocsi várja. A
                            pesti vonat reggel hat órakor érkezik Szigetre. Kilenc órára itt lehet.
                            Ő vegyen át mindent. Ő legyen a te helytartód. Én megbízom benne. Jó
                            kezekbe kerül a Müller gyárak sorsa. Becsüld meg, és szeresd őt!</p>
					<p>Az asszony alig bírt a fájdalmával. Sírt, fulladozott, ájuldozott, és
                            könnyeivel áztatta a beteg érzéketlen, merev, halálfehér kezét.</p>
					<p>A báró halkan folytatta:</p>
					<p>- Most szinte örülök, hogy amiért három évig rimánkodtunk, nem
                            teljesítette az Úristen.</p>
					<p>- Mire gondolsz? - szepegte az asszony.</p>
					<p>- Hogy gyermekem legyen.</p>
					<p>A báróné elsápadt, és arccal a beteg fölé esett. A báró kétségbeesve
                            erőlködött, hogy az ájult asszonyt felemelje. De nem tudta megmozdítani
                            a tagjait. Elordította magát. Az inas beszaladt.</p>
					<p>- A komornát! Orvost! Segítség!</p>
					<p>A főorvos berohant. Eszméletre térítette az asszonyt, és kivonszolta a
                            szobából.</p>
					<p>- Báróné, vigyázzon magára és a báró életére. Még egy ilyen izgalom,
                            és... asszonyom, az Isten szerelmére kérem...</p>
					<p>Berta szívében elakadt a vér.</p>
					<p>- Mit tettem?</p>
					<p>- Semmit. Nem tehet róla. De imádkozzék, hogy ez meg ne ismétlődjék. A
                            báró úrnak abszolút nyugalomra van szüksége. A legkisebb lelki
                            rázkódtatás megölheti. Értse meg, báróné, a legcsekélyebb felindulás,
                            akár öröm, akár bánat, akár ijedtség... kérem, könyörgök...</p>
					<p>- Erős leszek - suttogta az asszony, és visszament az urához.</p>
					<p>A báró mozdulatlanul feküdt egy jó hosszú óráig. Aztán csendesen,
                            suttogva megszólalt:</p>
					<p>- Jobban vagy, Berta?</p>
					<p>- És te, édes?</p>
					<p>- Én egészen jól.</p>
					<p>- Jaj!</p>
					<p>- Ne félj. Jól vagyok. Azt is tudom már, hogy mit akartam neked mondani
                            az előbb. Te eddig nem sokat érdeklődtél az én üzleti vállalkozásaim
                            iránt.</p>
					<p>- Te akartad így.</p>
					<p>- Igen. Így tetszettél nekem. S ha még valaha talpraállok, nem is engedem
                            meg, hogy gyönyörű fehér kezedet beszennyezd a mindennapi élet
                            gondjaival. De ha meghalok...</p>
					<p>- Fritz, édes, imádott Fritz...</p>
					<p>- Ki tudja? Az apám is így halt meg... Tehát... ha te árván maradsz,
                            gyönyörűségem, végül kell, hogy megismerd a saját helyzetedet. A
                            vállalataim állanak...</p>
					<p>- Ne most, ne most, Fritz, majd, ha több erőd lesz... - könyörgött az
                            asszony, és ráborult a betegre.</p>
					<p>Megcsókolták egymást. Az egyik ember csókja azt jelentette: nem engedlek
                            meghalni, a másiké: nem tudlak itthagyni... nem akarok elmenni tőled...
                            A férfi hamar felocsúdott, és folytatta:</p>
					<p>- Akarom, hogy minden vállalatom igazgatását édesapád vegye a kezébe...
                            Figyelmeztetlek, hogy most akartam angol pénzen nagy részvénytársaságot
                            csinálni petróleumkutatásra és a megnyitott források kihasználására...
                            ezt meg kell csinálni... ezt a lelkedre kötöm... a te érdeked, az ország
                            érdeke, egész Európa érdeke...</p>
					<p>A beteg kínosan hörgött.</p>
					<p>- Te szívem, mondtam én már neked, hogy mennyire szeretlek?</p>
					<p>Aztán lehanyatlott a párnákra és kimerülten elhallgatott.</p>
				</div>
				<div type="chapter">
					<head>4</head>
					<p>Másnap megérkezett az öreg Lubinszky Taddeus. A lengyel geológus apró,
                            csontos, energikus és ruganyos alakja a feje búbjától a cipőjéig szürke
                            volt és száraz. Az arca is, amelyen ezer ránc futott össze minden
                            indulatra, a haja is, a szakálla is, a vérben forgó, tüzes, haragos,
                            dacos szeme is, a ruhája is, a hangja is, a mozgása is szürke volt,
                            fehér-feketéből, világosságból és sötétségből, szeretetből, és
                            gyűlöletből, mosolyból és haragból összetett szürke, jeges, ijesztő,
                            félelmetes szürke, mint a tigris vagy a köd, a füst, a viharfelhő
                            szürkesége. Kemény és engesztelhetetlen, nagyravágyó és kapzsi, okos és
                            ravasz, megviselt, kiábrándult, gőgös és hideg, számító és cinikus volt
                            ez az ember, de nem a természettől fogva, hanem mert a sors csapásai, a
                            rengeteg munka, a sziszifuszi küzdelem, a családi boldogtalanság, a
                            gyomorbaj, a csalódások s a boldog emberek iránt érzett irigység hideg,
                            kemény, szürke acéllá edzették.</p>
					<p>Lubinszky úgy érezte, hogy az ő rabszolgabecsületessége, tébolyult
                            erőlködése, munkában töltött éjszakái, a világban való lótása-futása,
                            nagy esze és kimeríthetetlen szorgalma nélkül az öreg Müller Franz
                            hagyatéka a báró kezén elkallódott volna. Ahhoz, hogy minden vállalat a
                            legjobb irányt vegye, hogy minden kockázat nyereséget produkáljon, hogy
                            minden szerencsés véletlen gyümölcsét a Müller ház arassa le elsősorban,
                            ahhoz szükséges volt, hogy előbb Lubinszky Taddeus Lengyelországban
                            tönkremenjen, kimerítve az összes kedvezőtlen esélyeket, saját bőrén
                            tanulja meg a fa, kő, üveg, petróleum, szén minden kegyetlen,
                            szeszélyes, ostoba és makacs ellenállását emberrel és üzlettel szemben,
                            becsülettel és jósággal szemben, erővel és ravaszsággal szemben.
                            Szükséges volt, hogy a természet és az ember harcában ő maga minden
                            csatát elveszítsen, félig az őrültség, félig a szentség aszketizmusába
                            essék, mindenről lemondjon, mindent feláldozzon, mindent merészeljen,
                            hogy így kifosztva megnövekedjék, s a vereségből nagy tanulságokat
                            merítve, győzhetetlen hadvezérré legyen... a Müller ház javára és
                            dicsőségére.</p>
					<p>Lubinszky Taddeus hetvenéves volt. De olyan erős, izmos, ruganyos és
                            acélos, mint egy megvénhedt, szürke kondorkeselyű. Éles szemű, biztos
                            kezű, egyenes hátú, fürge lábú, törhetetlen öreg ragadozó, félelmetes és
                            ellenszenves, okos, gőgös és goromba aggastyán, vén zsarnok, minden
                            elérzékenyedés, hangulat, öreges szeszély és modorosság nélkül, olyan
                            ember, akinek még szokásai sincsenek, olyan öreg, aki nem irigyli a
                            fiatalokat, aki sohasem tréfál, nem dévajkodik, nem szereti és nem veti
                            meg az asszonyt, aki nem sopánkodik a múlton, de aki nem is fél a
                            haláltól, mert meggyőződése, hogy csak most kezdi az életet, és ő az,
                            aki örökké él és örökké öreg marad, mint a havasok hófehér, ragyogó,
                            örök ifjú kupolája.</p>
					<p>Amikor a leánya született, ő már éppoly szürke volt és öreg, mint akár
                            ma, Berta huszonötödik esztendejében. Agglegény létére ifjú és szép
                            fiatal leányt vett el feleségül. Zsófiának hívták a feleségét. Berlinben
                            ismerkedtek meg. Lubinszky dúsgazdag ember hírében állott. Wosinszka
                            Zsófia szegény foltozószabó leánya volt. Közepes zongorista, de
                            tüneményes szépség. Földije Lubinszkynak. Egy évig a szeretője volt.
                            Aztán a felesége. Ekkor kiderült, hogy Lubinszkynak több az adóssága,
                            mint amit a gyárai és erdőtelepei érnek. Az asszonynak leánygyermeke
                            született. Nehéz szülés volt: egy csinos fiatal orvos mentette meg az
                            anya életét. Még a gyermekágy mellett kezdődött el a barátságuk, de
                            Lubinszky csak egy esztendő múlva tudta meg. Az orvost párbajban
                            nyomorékká lőtte, az asszonyt elkergette, a gyermeket magához vette. De
                            a tragédia alatt ő maga is koldusbotra jutott. Az asszony
                            visszakéredzkedett, Lubinszky elűzte, a gyermeket megtagadta tőle, és
                            valósággal belekergette az őrületbe és öngyilkosságba. Amikor Wosinszka
                            Zsófia felakasztotta magát, akkor az apa megnyugodott.</p>
					<p>- Eltakarodott a gyalázatos - ez volt a búcsúbeszéde, és ezzel
                            tökéletesen elfelejtette a kisleánya anyját, akit a varsói városi
                            kórházból temettek el, pap nélkül, siratás és búcsúztató nélkül, a
                            szegények parcellájába.</p>
					<p>Lubinszky a kis Bertával együtt Magyarországba jött, és beállott a Müller
                            Franz vállalataihoz üzemvezetőnek. Azóta nem történt semmi az ő
                            személyével, de annál több a Müller ház vállalataival. De igen. Vele is
                            történt valami, amit az Isten kárpótlásul adott neki a sok fájdalom és
                            gyűlölet, szenvedés és csalódás után, kiengesztelésül. Megszerette
                            Bertát. Ez a cseppnyi emberi lélek bevonult a szívébe, mint egy jótevő
                            kis démon. Bevonult és elhelyezkedett, és lassankint mindenkit
                            kiszorított onnan. Ő képviselte a családot, a szépet, a meleget, a
                            megenyhítőt, a vigasztalót, a szeretetet és játékot, amely az emberi
                            erők bugyborékoló feleslegét lecsapolja. Ő okozott gondot és aggodalmat,
                            ő követelt önfeláldozást és odaadást, ami nélkül az élemedett ember élni
                            képtelen. Ő volt a nevetés és a csíny, a mosoly és a könny, a
                            féltékenység és a ragaszkodás, ami nélkül üres és puszta szahara az
                            élet. És ő volt az az oltár, amelyen a jövőbe való ábrándozás, a
                            gazdagság és hatalom vágya elhelyezi a siker, a diadal, a kincs és a
                            nagy név minden előnyét, pompáját és értelmét. Ő lett a program, a végső
                            cél, amiért érdemes dolgozni és győzni. Ő lett az elégtétel és a
                            kiengesztelés; benne megbocsátott az anyának és megnyugodott a
                            felejtésben.</p>
					<p>“Ő az én legnagyobb jótevőm” - mondogatta magában, és minden emberi
                            gyengesége, öreges elérzékenyedése, férfias szenvedni és örülni vágyása,
                            megalázkodása és bűnbánata feloldódott apai szeretetében.</p>
					<p>“Én vagyok az anyja is Bertának” - mondogatta magában -, és bolondos,
                            öreges, gyermekes rajongása oly tökéletesen kiélte magát a gyermekével
                            szemben, hogy a világ számára egy cseppecske sem maradt.</p>
					<p>Amikor Bertát a fiatal Müller feleségül vette, Lubinszky nem érzett sem
                            örömet, sem bánatot, sem féltékenységet, még csak el sem kedvetlenedett
                            a magányosság és kifosztottság gondolatára. Az ő szeretetében nem volt
                            semmi önzés; de titokban nem is hitte el, hogy tőle Bertát idegen ember,
                            szerető, férj vagy gyermek elrabolni képes. Sőt úgy képzelte, hogy
                            Müller Fritz most egyszerűen oda kerül Berta játékszerei közé, és a
                            visói nábob bevonul az ő családjába. Tehát neki, Berta apjának, most már
                            fokozott kötelessége, hogy a báróra is kiterjessze zsarnoki hatalmát
                            Berta érdekében.</p>
					<p>Müller Fritz azonban nem így gondolkodott. Ahogy gazda és sáfár a vő és
                            após viszonyába került, e két nagyszabású ember egyszerre tűrhetetlennek
                            találta az egymás közelségét. És Lubinszkynak hamar be kellett látnia,
                            hogy ő a gyengébb fél a hadviselők között. És otthagyta a telepet,
                            átvette a cég budapesti központi irodáját, amely a Müller háznak a
                            világpiaccal való összeköttetését irányította. Ott kellett hagynia
                            gyárait, erdeit, fűrészeit, üveghutáit, bányáit, az ő egész földi
                            paradicsomát s azonfelül Bertát, az egyedül imádott bálványt, egy idegen
                            ember hatalma alatt.</p>
					<p>Lubinszky Taddeus, a vén csont, az apró, száraz, ólomszínű aggastyán
                            lázongó titán lett, fogcsikorgató, hűséges öreg kutya, aki lemarja az
                            idegenek húsát a csontjukról, s távollevő kis kölyke után búsul és
                            aggódik, és folyton ellenség után szimatol.</p>
					<p>Ez az ember most hirtelen itt-termett a visói hegyek között és berontott
                            a kastélyba, ahol az ő kis Euridikéjét fogva tartja az alvilág szerelmes
                            uralkodója.</p>
					<p> Vő és após hosszan, mélyen, ellenségesen néztek egymás szemébe. A báró
                            szerette volna kezét nyújtani öreg ellenfelének, de csak kínosan
                            kaparászott a takaróján, csak az ujjait görbítette ki és be nagy
                            erőlködéssel. A karjait nem tudta megmozdítani.</p>
					<p>Egy pillanatra behunyta a szemét. Mellette siránkozott Berta hangtalanul.
                            Az öreg Lubinszky hol az egyikre, hol a másikra függesztette hideg,
                            szürke tekintetét. Nem látszott meghatottnak vagy elérzékenyültnek, csak
                            nagyon komolynak, és ezernyi ránc rángatózott tépelődő arcán.</p>
					<p>A beteg ember Lubinszky felé fordította tekintetét.</p>
					<p>- Vigyázz Bertára és a vagyonára... Tudom, jó kezekben lesznek... Tégy
                            mindent belátásod szerint...</p>
					<p>Az öregúr halkan, suttogva, száraz, hideg szavakkal vigasztalta
                            vejét.</p>
					<p>- Ne fáraszd magadat... Ne gondolj ilyesmire... Erős vagy, fiatal... nézz
                            meg engem... hetven év...</p>
					<p>A beteg csendesen ingatta a fejét.</p>
					<p>- Vége. Tudom. Az apám is...</p>
					<p>- Az orvosnak más a véleménye...</p>
					<p>- Nem beszélhet másként.</p>
					<p>- Fritz!</p>
					<p>- Mindegy... Bertát sajnálom... nem igaz, magamat sajnálom. Berta jó
                            kézbe kerül - ismételgette szomorúan... - de én még szerettem volna
                            egypár évig... azt hittem, van még tíz-tizenöt évem... reméltem, hogy
                            fiam lesz... igen: fiú, kis Müller Franz, a nagyapja nevéről... kis
                            trónörökös... az én fiam...</p>
					<p>Berta rémülten nézett a haldoklóra.</p>
					<p>Az ő fia!</p>
					<p>Megkapaszkodott az ágy sarkába, és küzdött az ájulás, az őrület és a
                            kétségbeesett jajveszékelés kínos kényszere ellen, ahogy csak tudott. A
                            beteg lassan, alig suttogva folytatta:</p>
					<p>- De ha így kellett történnie... akkor jobb is, hogy ő nem született
                            meg... A vagyon a gyámok, hatóságok kezére került volna... neki nem
                            hagytak volna semmit... gyűlölöm az embereket... gonoszak, ostobák,
                            elprédálták volna, és Berta is áldozatává lett volna a kis árvának...
                            Tudja az Isten, hogy mit csinál.</p>
					<p>Az asszony felsikoltott.</p>
					<p>- Fritz, édes drága Fritz, ne beszélj ily szörnyűségeket.</p>
					<p>A beteg az apósa felé nézett.</p>
					<p>- Nincs igazam, Tádé?</p>
					<p>Az öreg lengyel csendesen bólongatott. A báróné leroskadt az ágyra, ura
                            lábaihoz.</p>
					<p>- Fritz... Fritz... Gyógyulj meg, kíméld magad, várj... ne beszélj... ne
                            beszélj.</p>
					<p>- Már nem - nyögte a beteg kínos erőlködéssel. - Aztán hörgött és
                            fohászkodott. - Pedig... szerettem volna... De jobb így... Jobb, hogy
                            nem is született meg az én fiam... az én fiam... nem is született...
                            Isten így akarta... Isten... Berta! - hördült ki véres, habos száján az
                            utolsó szó, amellyel elbúcsúzott az élettől és a szerelemtől.</p>
					<p>Aztán leesett az álla és meghalt.</p>
					<p>A báróné melléje esett a halottnak, és ott feküdt ájultan, fehéren,
                            eszméletlenül, mint aki urával együtt a maga minden erejét, egész ijedt,
                            dermedt, kétségbeesett lelkét is elvesztette.</p>
					<p>Harmadnapra volt a temetése. Berta nem tudta elkísérni halottját a
                            túlvilágra vezető utolsó utazásra. Súlyos betegen, lélekben megtörve,
                            csendes félőrületben vonaglott az ágyában, orvosok, virrasztók és
                            ápolónők között. A koporsót a vállalatok emberei, a környékbeli
                            birtokosok, a vármegye, a munkások és a havasi nép követte a
                            mauzóleumhoz vezető szerpentinen.</p>
					<p>Ha valaki alulról nézte volna a völgy fenekéről, amelyen a hegyi patak
                            vájt magának cikcakkos csatornát, igen, ha valaki a víz partjáról leste
                            volna messzelátón a csúcsokat, azt hitte volna, hogy nagy vándorló
                            népkaraván száll át a havasokon. Egy új, tragikus, jajgató,
                            kétségbeesett, tétova népvándorlás. Elöl óriási keresztet cipel egy
                            bivalyerős, hosszú hajú, félelmetes óriás. A kereszt belerajzolódik a
                            tiszta, ritka, fényes őszi égboltozatba. A kereszt is óriási, az ember
                            is, a zászlók is, amelyek a vándorlók és siratók hosszú kígyóvonala
                            felett lengedeznek. Oláhok, rutének, félig vad emberek, barlanglakók,
                            erdők remetéi, a fagyos hónapokban téli álmot alvók, sóbányászok,
                            erdőirtók, favágók, üvegfúvók, szénégetők, zord hegylakók, mint jajgató,
                            búsongó, szomorú medvék cammognak a kereszt után, monoton, végtelen
                            dallamokat jajongva, amelyek leszállnak az ormokról és visszhangokban
                            ismétlődnek a hegycsúcsok között.</p>
					<p>Aztán papok, mérnökök, gépészek, gyári munkások néma sora: ezek befelé
                            szomorkodnak, és azon törik a fejüket, hogy mi lesz a jövendő sorsuk. A
                            nagy, ezerkerekű, százkéményű gépnek kiesett a lelke. A kémények nem
                            füstölögnek. A gépek halott csöndben gyászolnak. Az erdőben nem
                            kopácsol az emberharkály, a fejszék szanaszét dobálva hevernek a törzsek
                            lábainál.</p>
					<p>Meghalt a nagyúr, aki a havasok közé lopta az égi tűz melegét, a munka
                            melegét, a pénz és a kenyér melegét, a szerelem és a család melegét...
                            Vajon kialusznak-e a tüzek a konyhákban, kohókban, a csúcsokon, az erdők
                            mélyén s az oltárok előtt az örökmécsesekben?</p>
					<p>A gyászének végigzeng a szerpentinutakon, lehatol a völgybe is, a pásztor
                            nyitva felejtett ajka önkéntelen a jó Isten nevét emlegeti.</p>
					<p>A nábob koporsója széles, daliás emberi vállakon imbolyog és halad lassan
                            a mauzóleum felé. A mauzóleum egy tiszta, ezüstös ragyogású havas
                            csúcsán áll, évek óta jelzi az irányt a határ felé, ahol idegen népek
                            országa kezdődik. Olyan, mint egy görög templom: oszlopos, kör alakú
                            Pantheon, sudár fenyőfák között, amelyek a hóból dacosan, zölden,
                            diadalmasan mutatnak az égre. Az örök élet fái. A barbárok földjének
                            határán úgy áll, mint katona a vártán. Mint egy előőrs. Így állhatott a
                            római kasztrum a dunai partokon, a folyón innen, Agustus földjén még, de
                            átnézett a túlsó partra, és szemmel tartotta a barbárokat.</p>
					<p>A havasokon békésen legelésznek kövér, fehér gyapjas juhok. Görcsös, nagy
                            bottal, tüszővel, bocskorral fehér bundás pásztorok ballagnak a nyáj
                            után, és tátott szájjal bámulnak a gyászmenetre.</p>
					<p>- Meghalt a magyarok királya? - kérdezi egy suhanc az öregebbik
                            pásztort.</p>
					<p>- Meghalt a császár - bólint a vén csont, és ernyőt formál pislogó,
                            gyulladásos szemhéja fölé.</p>
					<p>- Ismerted a császárt?</p>
					<p>- Hogy én ne ismertem volna? Hát azt hiszed, nem álltam strázsát a Burg
                            előtt, a hegyen, a Duna partján, meleg nyári éjjel, két órát, katona
                            koromban a bosnyákokkal...</p>
					<p>- Bosnyákokkal? Pogányok azok?</p>
					<p>- Pogányok hát. Törökök.</p>
					<p>- A pogányok országa is a császáré?</p>
					<p>- Az is. Meg az olaszoké is.</p>
					<p>- Oláhország nem az övé.</p>
					<p>- Az is. Csehország is, a tenger is. Amerika is.</p>
					<p>- Minden az övé?</p>
					<p>- Minden.</p>
					<p>- De más királyok is vannak?</p>
					<p>Az öreg vállat vont. Nézte a temetést. Keresztet vetett magára.</p>
					<p>- Lehet, hogy vannak.</p>
					<p>- Vannak - erősködött a fiú.</p>
					<p>- Nem láttam egyet se... Csak egy királyt láttam. A mienket.</p>
					<p>A koporsóvivő emberek felkúsztak a havas csúcsára. A mauzóleum mögött
                            megszólaltak a harangok; négyoszlopos, márványkupolás, belül
                            aranymozaikos tornya volt a harangoknak. Mintha a pogányság felett
                            diadalmaskodó keresztet szimbolizálta volna: a harangtorony úgy haladta
                            meg magasságban a Pantheont. A torony fölé nőttek a fenyők; zölden,
                            sötéten, reszketve bólingattak megfagyott, deres tűleveleikkel,
                            messziről olyan kontúrban rajzolódva az égre, mint tömör ciprusok. A
                            fenyők felett ezüstlöttek a felhők; nagy, lomha, fehér bárányfelhők.
                            Ezeken túl kékesszürke, tiszta, végtelen magasságban az égboltozat. És a
                            mennyei boltozatok felett bizonyára ott ül a mindenható Isten, és részt
                            vesz a nagy temetésen.</p>
					<p>A nagyharang megkondult, a völgyben egymás után megszólaltak a gyári
                            kürtök, a munka kezdetét, a déli pihenőt, az esti felszabadulást jelző
                            szirénák. Búgó, síró, jajgató, szemrehányó és panaszkodó volt a hangjuk,
                            mintha istenítéletre fellebbeznének. A nagy koncertbe belesikoltottak a
                            hegyi vasút mozdonysípjai, mint siratóasszonyok a rokonok
                            jajveszékelésébe. A Tiszán a tutajosok, a havasokon nagy, széles körben
                            a pásztorok belefújtak hosszú kürtjeikbe. Az egész világ egy nagy
                            gyászindulót harsogott. A koporsó megérkezett a mauzóleum ajtajához. A
                            széles bronzkapu csikorogva nyílt meg. Nagy döngéssel csapódott a
                            márványoszlopokhoz.</p>
					<p>A két pásztor bámulta a temetést.</p>
					<p>- De sokan vannak a magyarok! - mondta a fiú, s félénken nézett az öreg
                            veteránra.</p>
					<p>- Vannak.</p>
					<p>- Gazdagok?</p>
					<p>- Hála Isten, azok.</p>
					<p>Az öreg újra keresztet vetett begörnyedt mellére.</p>
					<p>Aztán mind a ketten némán, megigézve, tátott szájjal bámultak a havasokra
                            kanyargó országút felé. A lelkük szétfolyt, kiáradt és elöntötte testük
                            minden porcikáját. Egy új mitológia fogamzott meg ebben a pillanatban.
                            Ők sohasem fogják megtudni, hogy kit temettek aznap a havasi
                            mauzóleumban. Az ő képzeletük nem áll meg a gazdag gyáros, erdők ura,
                            egy magyar nábob emberi mértékénél. Ők a császárt temetik. A magyarok
                            urát, akit ezer esztendőn át szolgáltak tatárok, törökök, németek, rácok
                            - gonosz, pokoli, túlvilági ellenségek ellenében.</p>
					<p>A két oláh pásztor belefújt a kürtjébe. Ők a császárt búcsúztatták.</p>
					<p>És a magyar koporsót elhelyezték a fehér hegyek ormán, fenn a havasokon,
                            ég és föld ölelkezése pontján, felhők közé, csillagos mennyboltozat alá:
                            északról fehérlik Lengyelország, keletről az orosz végtelenség, délről
                            Bukovina és Oláhország, amelyet régen Havasalföldnek hívtak a
                            magyarok.</p>
				</div>
				<div type="chapter">
					<head>5</head>
					<p>Egy hónapja elmúlt annak, hogy a nábob meghalt.</p>
					<p>A báróné egy hónapig szakadatlanul sírt és desperált. Alig evett valamit,
                            szüntelen a halott emlékével küzdött, szörnyű, reménytelen és hasztalan
                            erőlködéssel. Magas láza volt éjjelenként, nappal többször kirázta a
                            hideg, ébren hallucinált, félrebeszélt, fel-felsikoltott, majd magába
                            roskadt, és mozdulatlanul fekve tépelődött: érdemes-e élni, a nagy
                            életadó, gyönyörű szerelem nélkül, a férfi nélkül, aki úgy hordta őt
                            karján, keresztül-kasul ezen a népes, zsibongó, napsütéses életen, mint
                            atya a gyermekét, mint testvér a húgát, mint szerető az ő féltve őrzött
                            szerelmi kincsét, de egyszer csak megbotlott, elesett, és drága terhét
                            leejtette.</p>
					<p>Hová zuhant ő?</p>
					<p>Vele ébredt, vele evett, vele beszélgetett egész nap, s csak azon
                            kesergett, hogy amikor elnyomja az álom, akkor egyszerre vége mindennek.
                            Sohasem álmodott a halottról.</p>
					<p>“Hogy lehet ez? - kérdezgette önmagától. - Egész nap vele vagyok, és
                            éjjel hűtlenül elhagy az ő túlvilágról felém néző, szenvedő, szomorú,
                            hívogató képe.”</p>
					<p>Az orvos magyarázgatta:</p>
					<p>- Éppen azért van ez így, báróné, mert egész nap vele foglalkozik az
                            öntudata. Kiéli a halott után való nosztalgiát. Mert arról álmodik az
                            ember, ami napközben csak úgy átcikázik az öntudatán, de valami oknál
                            fogva a tudat alá szorul...</p>
					<p>- De ez borzasztó...</p>
					<p>- Ez a dolgok lélektani rendje... A tudat alá szorult képzetek éjjel
                            kitörnek a börtönükből...</p>
					<p>- De ez hűtlenség...</p>
					<p>- A hűtlenség az öntudatnál kezdődik.</p>
					<p>- De én minden éjjel álmodom... Őrültségeket álmodom össze.</p>
					<p>- A zabolátlan tudatalatti...</p>
					<p>- Fantasztikus alakok, helyzetek, vad képek...</p>
					<p>- Lázas fantázia.</p>
					<p>- És ő sehol sincs.</p>
					<p>Egy szót sem értett az orvos nagyképű magyarázataiból... Az öreg
                            kórházigazgató szánakozva nézte, becézgette a beteget, és közben arra
                            gondolt:</p>
					<p>“Az ország leggazdagabb fiatal özvegye. És milyen szép!”</p>
					<p>Lubinszky belépett a leánya hálószobájába.</p>
					<p>- Berta! - suttogta félénken és szívdobogva -, Berta!</p>
					<p>- Egyedül vagyunk? - kérdezte bágyadtan a beteg.</p>
					<p>Az öregúr megijedt.</p>
					<p>- Hallom, hogy jobban vagy.</p>
					<p>- Igen. Jobban vagyok. Ülj ide a székre. Közelebb. Beszélnem kell
                            veled.</p>
					<p>Az apa foga vacogott a félelemtől. Berta oly különösen néz. Szomorúság és
                            elszántság van révedező, lázas tekintetében. Úr Isten, mi ez? Lubinszky
                            szerette volna, ha Berta kevésbé komoly és energikus. Becézgetni,
                            simogatni, vigasztalni, tréfákkal mulattatni szerette volna inkább, mint
                            egy kis babát...</p>
					<p>- Bertuska, nemsokára lemégy a Riviérára.</p>
					<p>A beteg a fejét rázta.</p>
					<p>- Vagy talán Görögországba kívánkozol? Vagy Egyiptomba, Berta?</p>
					<p>A báróné kinyújtotta hófehér, száraz, finom kis kezét, apjáét
                            kereste.</p>
					<p>- Mi az, kislányom? - lihegett az öregúr, és titokban a pulzust
                            kereste.</p>
					<p>- Nagyon komoly mondanivalóm van...</p>
					<p>- Berta!</p>
					<p>- Emlékszel, ugye, hogy Fritz mennyire szerette volna, ha fia és örököse
                            születik...</p>
					<p>Az apa arca ezer ráncba rándult, és szürke szeme elborultan nézett a
                            lányára.</p>
					<p>- De ha Isten nem akarta... Talán jobb is, hogy...</p>
					<p>- Fritz is így mondta...</p>
					<p>- Ugye? - lélegzett fel Lubinszky, és újra acélfényes, kemény lett a
                            szeme pillantása. - Rengeteg komplikáció lett volna abból...</p>
					<p>Az asszony szeméből kicsordult egy könnycsepp.</p>
					<p>- Nagy baj volna az? - kérdezte gyermekes szepegéssel.</p>
					<p>- Miért beszélünk erről, édes kis szívem? - szólt közbe hirtelen az apa,
                            mert elfogta az aggodalom, hogy Berta megint visszaesik kétségbeesett
                            tépelődéseibe. A beteg sírva fakadt.</p>
					<p>- Miért volna az baj? - ismételte Berta.</p>
					<p>- Mi?</p>
					<p>- Ha nekem gyermekem... jaj - sikoltott fel Berta, és elkapta az
                            öregember kezét.</p>
					<p>Lubinszky felugrott.</p>
					<p>- Berta... ne sírj... ne beszéljünk erről... Az Isten így akarta... Most
                            már mindegy. Hiszen emlékszel, Fritz is így találta jónak.</p>
					<p>Az asszony harmadszor is keservesen felsírt.</p>
					<p>- Hát olyan nagy szerencsétlenség volna az?</p>
					<p>Lubinszky agyán egy szörnyű gondolat villámlott át, amelytől egész teste
                            megremegett. Egy ideig némán meredt az ágyban vonagló, láztól égő arcú
                            asszonyra, s aztán halkan megszólalt.</p>
					<p>- Berta... te valamit akartál mondani... valami komoly és fontos
                            közlenivalód volt...</p>
					<p>- Nincs.</p>
					<p>- De igen. És ismerem a te hangodat...</p>
					<p>- Semmi, papa... csak látni akartalak...</p>
					<p>- Berta, te nem szeretsz engem.</p>
					<p>- Apám!</p>
					<p>- Te félsz tőlem.</p>
					<p>Az asszony kinyitotta szemét, aztán hamar lecsukta, mintha megijedt volna
                            apja kutató, szomorú és félelmes pillantásától.</p>
					<p>- Félek, apa... félek.</p>
					<p>- Akkor csakugyan nem szeretsz, leányom...</p>
					<p>- Szeretlek... a te jó kis lányod vagyok.</p>
					<p>- De titkod van előttem.</p>
					<p>- Mert félek...</p>
					<p>Az öregúr újra leült, és megsimogatta leánya homlokát...</p>
					<p>- Tőlem, Bertuskám? - suttogta lágyan, majdnem sírósan a szürke arcú,
                            fanyar, kegyetlen, öreg Lubinszky. - A te öreg kis apádtól? Aki olyan
                            nagyon szeret téged?...</p>
					<p>Berta felbátorodott.</p>
					<p>- Apám - mondta hirtelen fellobbant bizalommal, és hangja meleg volt,
                            mint egy megbékélt, bocsánatkérő, ellágyult gyermeké. - Apám, mit
                            szólnál ahhoz, ha... az Isten másképp akarta volna...</p>
					<p>- Mit? - kérdezte Lubinszky szívszorongva.</p>
					<p>- Csakhogy későn... Ó, ezért vagyok olyan kétségbeesett, olyan beteg,
                            olyan vigasztalhatatlan, hogy ezt már nem tudtam Fritznek
                            megmondani...</p>
					<p>És Berta megkönnyebbült, lelke felolvadt egy széles, meleg, gyerekes
                            sírás boldogságában.</p>
					<p>Az öregúr most már mindent tudott. Berta anya lett, későn, az özvegység
                            előestéjén, amikor már ideje és módja sem volt megmondani Fritznek.</p>
					<p>Az öreg úr összeharapta az ajkát.</p>
					<p>- Nagy baj? - kérdezte félősen az asszony.</p>
					<p>Az apa nem válaszolt. A beteg mentegetődző, ijedt, rimánkodó hangon
                            folytatta:</p>
					<p>- Borzasztó komplikáció?</p>
					<p>Az öreg úr lehajtotta fejét.</p>
					<p>- Majd holnap beszélünk róla, gyermekem.</p>
					<p>És szótlanul kivánszorgott a szobából.</p>
					<p>Berta kétségbeesetten bámult a távozó után.</p>
					<p>“Jaj, mit tettem, Istenem?” - kérdezte magától, és behívta Olgát, a
                            komornát, akit hatéves kora óta látott maga mellett, aki eleinte
                            dajkája, azután nevelője, tanítónője, kísérője lett, akit úgy szeretett,
                            mint ahogy egy gyermek szerethet valakit az édesanyja helyett. A
                            gyermekek, ha nincs, teremtenek maguknak anyát is, apát is; valósággal
                            szülői szeretetre nevelik az idegeneket.</p>
					<p> Olga lengyel asszony volt, Varsóból való. Katonatiszti árva, sohasem
                            ment férjhez, fiatal korában egy orosz hercegasszony mellett volt
                            társalkodónő, de erről soha senkinek sem beszélt. Huszonnyolc éves volt,
                            amikor Berta mellé került. Lomov volt a családi neve. Ő is mértéktelenül
                            szerette Bertát, a magáénak tartotta, és jogokat követelt fölötte: az
                            áldozatkészség és odaadás jogait, de még az apával szemben is. Az öreg
                            Lubinszkyra féltékeny volt és ellenségének tekintette; vén zsarnoknak,
                            önző és szívtelen apának, aki a saját temperamentuma, különc és ádáz
                            szeretete szerint akarja boldogítani gyermekét.</p>
					<p>Az öreg lengyel örült ennek a nagy rajongásnak, és mosolygott Olga
                            féltékenységén.</p>
					<p>Olga Berta mellett maradt azután is, hogy a báró feleségül vette. Ez
                            megnyugtatta az apát, aki Olgán keresztül őrködött leánya boldogságán.
                            Olga volt az összekötő kapocs, a drót nélkül való telefon, a titkos
                            posta Budapest és Visó, a vén lengyel és a báróné között; Olga volt az
                            apa kémje, nagykövete, meghatalmazott minisztere, aki másodnaponkint
                            jelentéseket küldött védencéről; ártatlan spionkodás volt ez Berta és a
                            báró tudtán kívül; két öreg gyermeknek a gondviselés szerepét játszó
                            szenvedélye. És mind a ketten gyűlöltek mindenkit, és emberi szívük
                            minden határtalan szeretetét Bertára árasztották ki.</p>
					<p>Olga szőke volt, hegyes orrú, hegyes állú, kissé őszülő, fehér bőrű,
                            kellemes arcú szláv asszony, félig német, félig orosz, nagy és
                            koldusszegény család ivadéka, roppant nagyravágyó, finom és érzékeny,
                            álmodozó és költői. Eleinte szerelmes volt az öreg Lubinszkybe, akit
                            szemében regényes hőssé emelt boldogtalan házasélete és anyagi bukása.
                            Hamar belátta, hogy a lengyelben semmi sincs a romantikus hősből. A
                            szerelme elpárolgott, és helyébe nagy tisztelet és hódolat lépett.</p>
					<p>- Ez aztán az ember! - szokta mondogatni, ahogy a visói gyárak, erdők,
                            bányák körül való tevékenykedését, hatalmas munkaerejét, óriási
                            energiáját és ragyogó szerencséjét nézte. És ő maga is gőgös lett, és
                            megvetette a szegénységet, a gyengeséget, az ügyefogyottságot; ő volt
                            valamennyiük között a legnagyobb arisztokrata. Fiatal leány korában
                            sokat utazott az orosz hercegnővel. Bertát is ő kísérgette leánykorában
                            Svájcba a nevelőintézetbe, nyári és téli üdülőhelyekre, ahol mellette
                            élt, mint egy rajongó és elszánt amazon. Ő kezelte Berta pénzét,
                            fehérneműit, ékszereit asszony korában is. Még a nászútjára is
                            elkísérte, s a Níluson, a fehér jachton, Párizsban, a hotelek halljában
                            a cseléd és anya, a dajka és duenna éber szemével leste minden
                            mozdulatát. A báró is nagyon szerette Olgát, s örült, hogy utazásai
                            alatt, amikor roppant üzleti tevékenysége el-elszólította felesége
                            mellől, van, akire Berta gyermekes, kényes, gyakorlatiatlan kis
                            személyét rábízhatja.</p>
					<p>Olga halkan, jelenésszerűen, de egész testében remegve suhant a
                            szobába.</p>
					<p>Berta maga mellé ültette az ágyra.</p>
					<p>- Hallgass ide, Olga. Én anya vagyok.</p>
					<p>A vén lengyel leány keresztet vetett magára, és lecsúszott az ágy elé a
                            medvebőr szőnyegre, úgy csókolgatta úrnője kezeit. Akart valamit
                            mondani, de Olga tiltólag emelte fel ujját.</p>
					<p>- Olga! Én anya vagyok, de ez rettentő szerencsétlenség...</p>
					<p>- Miért, édes gyönyörűség? - szisszent fel ijedten a dajka.</p>
					<p>- Nem tudom. De az apám kétségbe van esve. Olga, eredj, beszélj az
                            apámmal.</p>
					<p>Olga felugrott, és elszaladt Lubinszky Taddeus után.</p>
					<p>A vén lengyelt a folyosón találta.</p>
					<p>- Én is magát keresem éppen. Bertánál volt, Olga?</p>
					<p>- Ott.</p>
					<p>- Tudja?</p>
					<p>- Tudom.</p>
					<p>És Olga szobájába mentek.</p>
					<p>- Nem akarok sokat beszélni a dologról - kezdte rekedt, remegő,
                            el-elcsukló hangon. - Olga, te hűséges lélek vagy, és szereted a mi kis
                            Bertánkat. És tudod, hogy én... én... az én életemnek nincsen más
                            értelme és célja, mint hogy őt boldoggá tegyem. Azt hittem, hogy ez
                            sikerült is nekem, de az Isten beleavatkozott. Fritznek nem lett volna
                            szabad őt itthagynia, még nem lett volna szabad... most még semmi esetre
                            sem.</p>
					<p>Olga bámulva leste az öreg lengyel arcát. Ezer ránc és félelmetes
                            sápadtság tette kísértetiessé ezt a szürke, rideg arcot.</p>
					<p>- No de Fritz itthagyta őt - folytatta keserű nehezteléssel, mintha a
                            báró halála egyenesen merénylet lett volna az ő és Berta boldogsága
                            ellen. - Itthagyta, és én nem szállhatok ezért perbe senkivel. De nem
                            erről van szó. Bertát ez az eset mindenképpen tönkretette, koldusbotra
                            juttatta, beletaszította a pusztulás, a romlás örvényébe.</p>
					<p>- Hogyan? - kiáltott fel Olga, akiben megdermedt a vér. - Uram, ön közel
                            áll ahhoz, hogy kételkedjem a józan eszében...</p>
					<p>A vén lengyel legyintett.</p>
					<p>- Te semmit sem tudsz, Olga. Te nem érted, hogy mit jelent Berta
                            állapota...</p>
					<p>- Azt, hogy boldog anya lesz, hogy vigasztalása és kárpótlása lesz,
                            hogy...</p>
					<p>- Ostoba! - rivallt rá a lengyel. - Berta köteles a hatóságoknak
                            bejelenteni, hogy a báró őt várandós állapotban hagyta.</p>
					<p>- No és? - kérdezte a leány.</p>
					<p>- No és? - csattant fel a lengyel. - Ezzel a bejelentéssel az egész
                            Müller-vagyon a tönk szélére kerül.</p>
					<p>- Nem értem - szepegett Olga, és komolyan aggódni kezdett a lengyel ép
                            elméjéért.</p>
					<p>- Hát megmagyarázom. A báró ugyan úgy végrendelkezett, hogy minden a
                            felesége, de ha örököse van, akárcsak egy méhmagzat is az, egyszerre
                            megszűnik a rendelkezés érvényessége. Miért? Mert először is a báró
                            vagyona kizárólag Müller-szerzemény, másodszor, mert Berta - a jogászok
                            szerint - eltitkolta az ura előtt, hogy anyának érzi magát. Nos? Kezded
                            érteni? És tudod, hogy mi ennek a következménye? A vagyont zár alá
                            veszik. Árvaszék, gyám, vagyonfelügyelő s egy csomó ügyvéd teszi rá a
                            kezét. Nekem többé lábamat sem szabad betennem a Müller ház gyáraiba,
                            bányáiba és erdőterületeire. Hogy esetleg én leszek a gyám? Nem. Engem
                            mindenki gyűlöl; főispán, alispán, bíróság, kormány, a pesti bankok
                            beleszólnak a dologba és megakadályozzák, hogy én legyek a gyám.
                            Idegeneket szabadítanak rá a Müller-vagyonra, és a sok éhes, buta,
                            lelketlen, kapzsi kézen elszárad ez a gyönyörű, virágzó, óriási üzem.
                            Huszonnégy év! Gondold el, huszonnégy évig tartana itt ez a
                            rablógazdálkodás. Nos, kezded érteni? Ennek nem szabad megtörténnie! Hát
                            ezért szenvedtem, gyötrődtem, verekedtem és dühöngtem én annyit? Mi? Te
                            ezt helyeselnéd?</p>
					<p>Olga egész testében reszketett, és irtózattal, félelemmel és csodálattal
                            nézte a dühöngő lengyelt.</p>
					<p>Lubinszky folytatta:</p>
					<p>- Igaz, hogy Berta lesz a haszonélvező. De hol lesz a haszon? Ki fog
                            ebből hasznot húzni, ha nem az a sok sehonnai bitang, az a sok gondnok,
                            üzletvezető, ellenőr, hatósági véreb, árvagyám és egyéb naplopó, aki a
                            saját zsebét tömi a Müller ház jövedelméből? És kérdés, hogy
                            jövedelmez-e az ő kezük alatt? Ki tud itt rendet tartani? Ki ismeri ezt
                            a bonyolult, roppant gépezetet, ki tud ennek lendületet adni, ki tudna
                            más, mint én? No, Olga, felelj, a te ostoba kis agyaddal hogy gondolod
                            ezt?</p>
					<p>Olga sírva fakadt.</p>
					<p>- De ha így akarta az Isten... de ha így akarta - nem tudott egyebet
                            mondani, csak a kezét tördelte kétségbeesésében.</p>
					<p>A vén lengyel kiegyenesedett.</p>
					<p>- Az Isten így akarta... de rosszul akarta.</p>
					<p>Olga felsikoltott.</p>
					<p>- Káromkodik!</p>
					<p>- Beszélj, amit akarsz. De én nem engedem, hogy Berta vagyona
                            megsemmisüljön. Én azt akarom, hogy az övé legyen minden, és én
                            vigyázzak rá. Igen. Én. Csak én értek hozzá. Csak nekem van jogom.</p>
					<p>- De hogyan? - rimánkodott Olga. - Hogyan akarja ön a Gondviselés
                            rendelkezéseit megváltoztatni?</p>
					<p>Lubinszky szeme pokoli fényben ragyogott. Szivarra gyújtott. Talán hogy
                            izgatottságát elpalástolja. És mintha csak magamagának beszélne:</p>
					<p>- Két dolog fontos a világon: az, hogy születünk, és az, hogy meghalunk.
                            De a sors egyiket sem bízta a mi akaratunkra. Két sötét kapu között visz
                            el a mi utunk; rövid vagy hosszú, sima vagy göröngyös, boldog vagy
                            boldogtalan ez az út: no, ebbe még úgy-ahogy beleavatkozik az ember, ha
                            nagyon helyén van a szíve, keze-lába, feje. De hogy megszülessen, hol,
                            mire, kitől, mikor... és hogy meddig éljen, ez a vak sors, a véletlen, a
                            buta végzet dolga. Igen, hogy egyáltalán megszülessünk-e, vagy pedig a
                            fogantatás után visszasüllyedünk a semmibe... ez egy lépés, egy szó, egy
                            mozdulat, egy könny, egy mosoly, egy ötlet dolga csak... és millió ember
                            jön a világra, de mennyivel több millió akar születni, akinek nem szabad
                            a világra jönni. Hány lángész, próféta, apostol, messiás pusztul el az
                            anyja méhében... hány nagy gondolat, világmegváltó tett, hány remekmű
                            marad el a meg nem született gyermekekkel együtt! És ha joga volt ezer
                            és millió anyának ellenszegülni puszta kényelemből, gyávaságból vagy
                            okos számításból - akkor itt ebben a tragikus helyzetben, nekünk jogunk
                            van ítéletet mondani a lenni vagy nem lenni kérdése körül... Születés,
                            halál... alfa és ómega... e két nagy állomás kapujánál csak a vak és
                            ostoba véletlen állhat őrt, és csak annak van joga embert teremteni s
                            azzal tönkretenni más élő emberek életét, vagy embert halálra ítélni
                            éppen akkor, amikor arra árvának, családnak, népnek, nemzetnek,
                            emberiségnek a legnagyobb szüksége volna? Nem. A meg nem született
                            gyermekek millió és millió tömege bizonyítja, hogy a tiszta ész, a
                            meggondolás, a szabad akarat évezredeken át fellázadt a vak és
                            könyörtelen, a buta és igazságtalan természet önkénye ellen. Nem! Mi nem
                            vagyunk a természet öntudatlan játékszerei. Ezt az örök
                            igazságtalanságot korrigálni tudjuk. A halál ellen nincsen orvosság, az
                            élet ellen van!</p>
					<p>Olga rémülten leste az öregúr tébolyult szavait.</p>
					<p>“Ez az ember gonosztevő lett a maga őrjöngő apai szeretetében -
                            állapította meg mély meggyőződéssel. - Ez az ember itt a gyilkosság
                            jogát vitatja, ez a leányáért hideg vérrel tudna embert ölni, városokat
                            romba dönteni, országokat felgyújtani vagy magamagát a máglyára
                            dobni.”</p>
					<p>Egész testében reszketett, és félt ennek a higgadt, számító, rideg
                            őrültnek minden mozdulatától.</p>
					<p>- Mit akar, uram? - szepegte kétségbeesve.</p>
					<p>Lubinszky egész közel ugrott Olgához, és a fülébe súgta:</p>
					<p>- Úgy, hogy az ő gyermekének nem szabad megszületnie.</p>
					<p>Olga visszatántorodott.</p>
					<p>- Nem szabad?...</p>
					<p>- Nem.</p>
					<p>- Ön képes volna Bertát kényszeríteni?</p>
					<p>- Nem. De te rá fogod beszélni.</p>
					<p>Olga kiegyenesedett.</p>
					<p>- Nem. Soha. Ezt nem teszem, uram. Ha ön ragaszkodik ehhez, mondja meg
                            ezt a leányának, az egyetlen leányának ön, saját maga.</p>
					<p>A vén lengyel hirtelen hideg dermedtséget érzett az agyában. Egyáltalán
                            nem tudott gondolkodni. Mintha valami szörnyű rém belemarkolt volna a
                            lelkébe és szorongatta volna, úgy, hogy halálfélelem rázta meg, fizikai
                            félelem, rettegés és gyávaság, mint a vízbefúlót vagy olyan embert, aki
                            a száguldó vonat elé került.</p>
					<p>Hosszan, merően nézett Olga szemeibe. A vén leány szilárdan és daccal
                            állta a tekintetét. És hideg, fenyegető hangon megkérdezte tőle:</p>
					<p>- Hogyan? Ön bele merne avatkozni abba, hogy Müller Fritz gyermeke
                            megszülessék-e vagy sem? És ön rábeszélné a leányát arra, hogy
                            elpusztítsa magzatát, mint egy bukott cselédleány? Ön meg merné ezt
                            tenni? Lubinszky Taddeus, önnek az Isten elvette az eszét.</p>
					<p>Aztán maga is megszánta a vergődő embert. Megfogta a kezét, és kérlelni
                            kezdte:</p>
					<p>- Uram, ne kapaszkodjék bele a sors kerekébe. Borzasztó hatalommal készül
                            ön szembeszállni, és ez a hatalom szétmorzsolhatja önt és azt is, akit
                            ön legjobban szeret. Uram, én már láttam egyet-mást az életemben. Én
                            tudom, hogy nagy bajokat tud okozni a gonoszság, még nagyobbakat az
                            ostobaság, de a legnagyobb katasztrófák forrása az eszeveszett szeretet.
                            Én nem szólok Bertának.</p>
					<p>Az öreg lengyel arcának ólomszíne most újra kigyúlt egy pillanatra, és
                            lilászöldben égett.</p>
					<p>- Akkor beszélek vele én! - kiáltotta hörögve, és kirohant Olga
                            szobájából.</p>
				</div>
				<div type="chapter">
					<head>6</head>
					<p>A nagy vallomás után apa és leánya két hosszú napig csak kurta percekre
                            látták egymást. Kerülték egymás tekintetét, mintha kölcsönösen félnének,
                            hogy összevillanó szemükből bizalmatlanság és gyűlölet robban ki
                            akaratlanul.</p>
					<p>Berta érezte, hogy valami kettészakadt az ő lelkében. Az egyik rész
                            örült, boldog volt és ujjongott, a másik halálosan félt és mélységes
                            bűntudatban vonaglott. Sejtette, hogy most szembekerült az apjával, és
                            az a rajongó, magasztos és határtalan szeretet, amely gyermekkora
                            leggyönyörűbb emléke és mostani árvaságában egyetlen menedéke volt, a
                            fájdalom és a dilemmák szörnyű forrásává lett.</p>
					<p>“Hát olyan nagy szerencsétlenség az, hogy nekem gyermekem születik?” -
                            kérdezte önmagától gyámoltalanul, és szinte dühös elkeseredéssel gondolt
                            arra, hogy ami másnak a legnagyobb boldogság, azt neki szégyellni és
                            bánni kell, mint egy bukott szolgálóleánynak.</p>
					<p>“Hogy miért kellett ennek így történnie? - kérdezte magától majdnem
                            hangosan, és újra és újra sírásra fakadt. - Miért nem egy hónappal
                            előbb? Akkor Fritzet is, apját is, önmagát is menyországba ragadta
                            volna az új élet, a folytatás, a család reménysége... a nagy, gyönyörű
                            perspektíva... az élet értelme és célja... a fenséges ajándék és
                            elégtétel... a gyermek...”</p>
					<p>Vagy, ha ezt irigyelte tőle a sors vagy a végzet, vagy az irgalmatlan
                            Isten, akkor miért nem maradt el egészen az ő tragikus ajándéka?</p>
					<p>“De miért félek én annyira az én kis magzatomtól? - jajdult fel hirtelen
                            gőgös anyai előérzetében... - Miért nem vagyok boldog? Ki merészelne
                            engem megtámadni abban a jogomban, hogy anyja legyek az ő fiának... és
                            boldog legyek a magam istenadta anyai hivatásában?”</p>
					<p>A következő pillanatban megrándult a válla, és egész testét kiverte a
                            hideg.</p>
					<p>“Hogy vonszolta ki magát a szobából - jutott eszébe hirtelen -, hogy
                            lesújtotta ez a hír!... Pedig nincsen ember, aki úgy szeretné a
                            gyermekét, mint ő... ő tehát tudja, hogy miért esik kétségbe az én
                            boldogságom miatt...”</p>
					<p>A szegény beteg teremtés lelkében boldogan mosolygott az anya, és
                            halálosan rettegett a gyermek...</p>
					<p>De azért mégis nagy, sötét felhő szakadt fel a lelkéről, valahogyan
                            kiderült és megkönnyebbült a fantáziája, megnyugodott a szíve is, titkos
                            örömérzetek futkároztak szét az idegrendszerén. Elhagyta a betegágyat,
                            járt-kelt a szobában, ábrándozott és tervezgetett, és sütkérezett a
                            nyitott ablakon betóduló langyos őszi napsugárban.</p>
					<p>Az orvos diadalmasan konstatálta a javulást. Lubinszky útra készülődött.
                            Minduntalan beszaladt a lányához.</p>
					<p>- A Riviérára?</p>
					<p>- Majd meggondolom.</p>
					<p>- Egyiptomba?</p>
					<p>- Talán.</p>
					<p>De az ő fiáról nem mertek beszélni...</p>
					<p>Berta korán feküdt és későn kelt. Most már jól és pihentetően aludt.</p>
					<p>- Álmodik még sokat? - kérdezte az orvos.</p>
					<p>- Sohasem - felelt az asszony, de nem mondott igazat. Csak a rémséges
                            álmok maradtak el, de majdnem minden éjjel megjelent neki egy kis
                            suhanc, aki... De erről nem mert beszélni senkinek.</p>
					<p>Egyszer, amikor fáradtan dőlt az ágyába, és mély és egészséges álomba
                            merült, rendkívüli és borzalmas dolog vágta ketté a gyógyulás és
                            vigasztalódás enyhe, áldott folyamatát.</p>
					<p>Éjfélre járhatott az idő, amikor Berta észrevette, hogy a hálószoba
                            ajtaja óvatosan kinyílt, egész szélességében kitárult, aztán egy
                            pillanatra megállott félkörös lendületében, és valamivel gyorsabban
                            újra becsukódott.</p>
					<p>- Ki az? - szepegte Berta halálos rémülettel.</p>
					<p>Semmi válasz.</p>
					<p>“Tévedtem” - biztatta önmagát az asszony, felült, a csengettyűhöz nyúlt,
                            hogy a komornáját hívja. E pillanatban újra kinyílt az ajtó, és egy
                            homályos, szürkés, ködszerű vagy könnyű, szürke füsthöz hasonló
                            felhőtömeg hatolt be a nyíláson.</p>
					<p>Az asszony felsikoltott, és borzadva tárta maga elé a karját. Hűvös
                            légáram járta át a szobát, s bódító illat, tömjén, virág, gyertya, nehéz
                            selymek szaga és valami idegen, édes, émelyítő fuvalom tolult az
                            arcába.</p>
					<p>Csengetni akart. Nem tudott mozdulni. Kiáltásra erőltette száját; de
                            állkapcsát minden megfeszített erőlködésével sem tudta szétfeszegetni.
                            Csak a szeme meredt tágra, és verejték folyt a homlokáról. A ködalak
                            pedig, amely a légáramlattal betódult az ajtón, egyenesen az ágy felé
                            libbent. Eközben pedig mind tömörebbé sűrűsödött, sötétebbé vált, emberi
                            törzshöz hasonló kontúrokat vett fel, végre kirajzolódott egy emberi
                            fej... két villogó szem, fekete ruha, selyem, brokát díszmagyar...
                            csillag a bal mellén, aranybriliáns sugaras rendjelforma csillag, a
                            nyakában fehér emailkereszt széles vörös szalagon... szent Isten, ez ő,
                            a szomorú, hívogató szemű, komoly arcú ember... ahogy a ravatalon
                            feküdt.</p>
					<p>Az asszony nem omlott a férfi nyakába, nem bújt a karjai közé, nem
                            ostromolta meg a viszontlátás és boldog meglepetés eszeveszett
                            csókjaival, hanem rémüldözött tőle, védőleg terjesztette arca elé a
                            kezét, és segítségért akart kiabálni, majdnem megőrült vergődésében,
                            hogy fellármázza a házat... és a halott szemrehányólag és szomorúan
                            szólt:</p>
					<p>- Berta, miért félsz tőlem? Berta, nem ismersz?</p>
					<p>Az asszony kétségbeesetten meredt a beszélőre.</p>
					<p>- Nem örülsz nekem? - suttogta amaz csalódottan. - Nem hiszed, hogy én
                            vagyok? Félsz? Add ide a kezedet.</p>
					<p>Az asszony reszketve engedelmeskedett. Megborzadt, ahogy kiszikkadt,
                            remegő kezét a hideg, nedves ujjak megszorították.</p>
					<p>- Miért sírsz, Berta?</p>
					<p>Berta könnyei csurogtak.</p>
					<p>A férfi Berta arcára tette a kezét. Borzasztó volt ez az érintés. A
                            kéznek semmi súlya, mintha csak hideg és nedves foszlány, valami nyúlós,
                            áthatolható felhőrongy terült volna szét a homlokán. Benn érezte ezt a
                            kezet a bőre alatt, a húsában és a csontjain. Ijedten tolta el arcáról,
                            amit máskor oly szerelmes megalázkodással szokott csókolgatni.</p>
					<p>- Berta! - szólt rá szigorúan és bánatosan a férj -, tudom ám, hogy miért
                            irtózol tőlem!</p>
					<p>- Fritz... az Istenért!... - sikoltott az asszony.</p>
					<p>A báró a fejét bólongatta.</p>
					<p>- Mert nagyot vétettél ellenem, Berta.</p>
					<p>Az asszony rimánkodni kezdett:</p>
					<p>- Téged féltettelek. Az orvos azt mondta, hogy minden izgalom megölhet...
                            Nem mertem.</p>
					<p>- De kötelességed lett volna, hogy megmondd.</p>
					<p>- Hiszen meg akartam... de vártam...</p>
					<p>- És te elengedtél úgy, hogy ne is tudjam.</p>
					<p>- Fritz! Bocsáss meg... úgy félek... Azóta úgyis majd megőrülök...</p>
					<p>- Berta, hát szeretsz még?</p>
					<p>- Fritz, nem tudok élni nélküled.</p>
					<p>- És örülsz, hogy kis gyermekünk lesz, Berta?</p>
					<p>Az asszony felsóhajtott.</p>
					<p>- De árva lesz szegényke...</p>
					<p>A báró hálásan nézett az asszony szemébe.</p>
					<p>- Nos, nem tart soká az árvasága...</p>
					<p>Az asszony arca kiderült.</p>
					<p>- Ó, Istenem, visszajössz hozzám? Lehet onnan visszajönni? Vagy most már
                            nem is mész vissza, Fritz? Itt maradsz nálunk... Fritz, itt maradsz a
                            fiadnál?</p>
					<p>A férfi némán ingatta a fejét. Berta újra meghökkent.</p>
					<p>- Nem lehet? Hát?</p>
					<p>A báró is elkomolyodott.</p>
					<p>- De azért újra egyesülhetünk... Mitől félsz, miért sápadtál el?</p>
					<p>- Félek... Nem értelek...</p>
					<p>- Nos, nem vágyol utánam?</p>
					<p>- Nagyon!</p>
					<p>- És a gyermekednek nem akarod visszaadni az apját?... Nem sajnálod a kis
                            árvát, Berta?</p>
					<p>- Hogy érted ezt, Fritz?</p>
					<p>- Nem gondolod meg, hogy mi sors vár rá így, nélkülem? Nem látod, hogy
                            máris útjában van az apádnak?</p>
					<p>- Fritz! - sikoltotta az asszony -, ezt honnan tudod, Fritz?</p>
					<p>- Itt mindent tudunk... itt nincs titok és színlelés... és
                            keresztülnézünk a lelkeken, mint egy vékony üveglapon... a földön járó
                            lelkeken is, Berta... Őneki nem szabad megszületnie.</p>
					<p>Az asszony felhördült.</p>
					<p>- De ha én akarom?</p>
					<p>A báró csendesen közbeszólt:</p>
					<p>- Miért is akarnád? Hogy összedöntse mindazt, amit én építettem?</p>
					<p>- Ezt az apám mondja.</p>
					<p>- És igaza van neki.</p>
					<p>- Jaj, hát mit tegyek?</p>
					<p>- Jöjj velem, Berta, és hozd el őt is hozzám! Akkor egyszerre megszűnik
                            valamennyiünk árvasága. Te eljössz velem... ugye, Berta, boldogan jössz
                            velem? Csak így mentheted meg nekem is, magadnak is a gyermekedet...
                            Érted jöttem, Berta... Csak egy igent mondj, csak ints a fejeddel, csak
                            a szempillantásoddal add a beleegyezésedet, és én a karomba veszlek,
                            Berta... nos?</p>
					<p>- Meghalni? Most?... Így gondolod, Fritz?</p>
					<p>- Ha te is úgy akarod...</p>
					<p>- Neked hatalmadban áll?</p>
					<p>- Igen.</p>
					<p>- És akarod?</p>
					<p>- A fiamat akarom.</p>
					<p>Az asszony a kezét tördelte, és sírva könyörgött:</p>
					<p>- Édes egyetlen, jóságos Istenem!</p>
					<p>A férfi szigorúan ismételte:</p>
					<p>- A fiamat akarom...</p>
					<p>Az asszony hirtelen megélénkült.</p>
					<p>- Fritz, nem lehetne úgy, hogy te jössz vissza hozzánk, hogy te ébredj
                            fel hosszú alvásodból, hogy újra elfoglald a te kis királyságodat, hogy
                            nekem is visszaadd a boldogságomat? Fritz, nem szeretnél inkább te is
                            élni?... Fritz, apa lennél, boldog apa, amire oly régen sóvárogtál...
                            Fritz, olyan jó volna élni, élni... anyának lenni és gyermekeket
                            felnevelni...</p>
					<p>A férfi arca eltorzult.</p>
					<p>- Nem áll hatalmamban Berta... Én a halál rabszolgája vagyok... De a
                            gyermekemet nem hagyom idegenek, ellenségek, komisz, hitvány közöny és
                            gyűlölködő irigység martalékául... És te is tönkremégy... Az egész
                            vagyon szétmállik... te nem lész ura semminek... az apádat elkergetik,
                            idegenek jönnek, hivatalos hatalmak, ostoba, tehetetlen, gonosz
                            idegenek... nem engedem a gyermekemet... és nem engedlek téged... Berta,
                            te velem jössz!...</p>
					<p>Az asszony felugrott ágyából, és öklével döngette a szomszéd szoba
                            ajtaját. Nem tudta kinyitni.</p>
					<p>- Nem akarok, Fritz... én félek tőled.</p>
					<p>A férfi mozdulatlanul ült az asszony ágya szélén.</p>
					<p>- Hiába erőlködöl! Elviszlek magammal.</p>
					<p>Berta egyik ajtótól a másukhoz futott, és kétségbeesetten rázta a
                            kilincset. A zár felpattant. Berta kifutott a folyosóra.</p>
					<p>- Segítség, emberek, segítség! - sikoltozta eszeveszett félelemmel,
                            lerohant a lépcsőn, körülszaladgálta a folyosókat, és torka szakadtából,
                            hörögve, sírva jajveszékelt.</p>
					<p>- Segítség! Gyilkos! El akar vinni, segítség!</p>
					<p>A báró mindenütt nyomaiban. A kastély kapujában utolérte, felkapta ölébe
                            és ragadta magával ájulatba ejtő, nyílsebes, őrült repüléssel. Az
                            asszony védekezett, vergődött, rúgott a vaserős karok ölelésében, arcába
                            kapott, és véresre harapta a fehér és eltorzult, borzalmas
                            szellemarcot.</p>
					<p>- Nem megyek, engedj el, ne ölj meg, gyilkos!</p>
					<p>- A fiamat akarom! - lehelte borzasztó fagyos másvilági suttogással a
                            báró.</p>
					<p>- Nem akarok meghalni... élni akarok! Nem adom - mondta ki a kegyetlen,
                            gyilkos szót az asszony, amelyre a szellem egyszerre köddé vált, őt
                            leejtette a földre, és lassan, imbolyogva, foszlánnyá szakadozva,
                            elúszott a légben...</p>
					<p>Berta másnap sokáig tanácskozott az apjával. Zárt ajtók mögött,
                            négyszemközt beszélgettek. Aztán aláírt néhány szerződést,
                            meghatalmazást adott Lubinszkynak a Müller-vagyon felett való korlátlan
                            rendelkezésre, fogadta az angolt, sok szerencsét kívánt a Nyersolaj
                            Tröszt jövőjéhez, és kijelentette, hogy hosszabb időre elutazik. Itália,
                            Görögország, Észak-Afrika, a Nílus, majd meglátja... Most már
                            egészséges, erős, de nagyon vágyik a napsugárra... Itt megfullad az
                            ember... és jön a tél...</p>
					<p>Lubinszky egész testében reszketett, és sápadt volt, mint a halál.</p>
					<p>Mikor Berta egyedül maradt, sírva fakadt és keservesen sóhajtozott:</p>
					<p>- Én Istenem, én édes Istenem...</p>
					<p>Egy hét múlva már a Riviérán volt...</p>
				</div>
				<div type="chapter">
					<head>7</head>
					<p>Most, hogy Berta özvegy lett, a lengyel asszony egész lelke felolvadt a
                            gondviselés forró szenvedélyében. Nizzába vitte imádott kis védencét, az
                            olajfák és szőlőlugasok, a rózsák és ibolyák paradicsomkertjébe. A
                            tengerparton, a Quai Massenán bérelte ki egy pompás, kertes, márványos
                            és ibolyás villa első emeletét. Fejedelmi fényűzés, amerikai és angol
                            milliomosok közelében, a Jardin publictól egy kőhajtásnyira - igazi
                            nábobnak és kényeztetett asszonynak való hely, sós tengervíz,
                            délinövények és rózsafák kábító párolgásában, csendes, finom, aranyos
                            kalitka, márvány és selyem, csipke és fényezett bútorok, szőnyegek és
                            virágok... autó, kocsi, benzinjacht... az élet minden szépsége, bája,
                            pompája, pazarlása... mert valamit és valakit itt valakinek végképpen el
                            kell felejteni... Ez volt a titkos parancsa Lubinszky Taddeusnak, és a
                            parancsot Lomov Olga, a maga módja szerint, a legtökéletesebben akarta
                            teljesíteni.</p>
					<p>Berta közönyösen és bágyadtan bámulta a tenger kék fodros, reszkető
                            selyemlepedőjét, a kertek virágait, a teraszok rózsabokrait, a
                            milliomosok sivár és erőszakos fényűzéseit és a régi város szűk utcáiban
                            zsibongó élet egyszerű, ósdi báját. Apró, törékeny, vékonyka kis teste
                            fáradt volt, nagy, szürke, csodálkozó szeme fénytelen és vörös karikás a
                            sírástól és álmatlan éjszakáktól. Szőke haja, fehér bőre, átlátszó kis
                            rózsaszínű fülei, tökéletes fehér apró fogainak vakító sora, keskeny,
                            vértelen ajka tizennyolc éves leánykához tették hasonlatossá. A hangja
                            is lágyan csengő, magas szoprán, a kezei kicsinyek és párnásak, csípője
                            keskeny, a lábai vékonyak, akárcsak egy gyermeké. A Quai Massenán Olgát
                            és a bárónőt észre sem vették. A villában a magyar hölgyet és
                            társalkodónőjét valami egzotikus keleti vendégeknek nézték, roppant
                            gazdagok - ennyi volt, amit megjegyezni érdemesnek tartottak a török
                            hercegnőről. Vendég nem járt a villába; de a posta mindennap hozott
                            újságot és leveleket. Berta is, Olga is külön levelezett
                            Lubinszkyval.</p>
					<p>- Ez aztán az ember! - lelkendezett Olga, ahogy az erkélyen a vén lengyel
                            leveleit végigolvasta. - Megcsinálja az Északkeleti Petróleum Trösztöt,
                            felforgatja a Müller ház egész konstrukcióját, milliókat hajszol föl az
                            angol pénzpiacon, részvénytársaságokat alapít, kormányokkal és
                            bankárokkal tárgyal, ad, vesz, cserél, épít, utazik, és emellett ráér
                            mindennap levelet írni a leányának, és hetenként kétszer a
                            gazdaasszonyának. - Óriási munkaerő! Hetvenéves ember!</p>
					<p>- Drága jó apám!</p>
					<p>- Csodálatos ember! Ni, ma azt írja: “Olga, ne kímélje a pénzt! A visói
                            nábob özvegyének minden szabad, ami eszébe jut, amit a szeszélye vagy az
                            egészsége megkíván. Ő Magyarország leggazdagabb asszonya.”</p>
					<p>- Apa milyen tékozló lett! - mosolygott bágyadtan a báróné. - Mint egy
                            parvenü.</p>
					<p>- Bocsánat. Ő előbb volt gazdag, mint a Müllerek...</p>
					<p>- Akkor is így szórta a pénzt?</p>
					<p>- Ahogy én hallottam, igen.</p>
					<p>- De ő maga igénytelen.</p>
					<p>- De mindig volt egy drága szenvedélye.</p>
					<p>- Micsoda?</p>
					<p>- A leánya - nevetett Olga, és megsimogatta a báróné fejét.</p>
					<p>Berta lesütötte szemét és elpirult. Ő is kibontotta apja levelét, és
                            magában szorongó, ijedt szívvel olvasta az öregúr sorait:</p>
					<p>“...kedves kis leányom, még három hét, húsz-huszonegy nap, és ott leszek
                            nálad, és meglátom, mennyi piros rózsa nyílt ki sápadt arcocskádon.
                            Addig rendbe jövök az alapvető munkálatokkal. A kormány sok akadályt
                            gördít a petróleumkutatások elé. A főispán halálos ellenségem. A pesti
                            nagybankok irigylik a koncot. Most egyszerre mindenki részesedni akar.
                            Jó, az állam jogát nem lehet elvitatni. Huszonöt százalék részesedés. Az
                            angol csoport huszonnégyet kap. A majoritás a tied. Tudod, mit jelent
                            ez, Berta? Azt, hogy ráléptél az amerikai petróleumkirályok
                            karrierjének ösvényére. Mert hogy a Visó-völgy méhében éppoly bőséges
                            olajforrások vannak, mint a Kaukázusban, ez immár kétségtelen.
                            Mérhetetlen vagyon, roppant jövedelem, egész új korszak, új történelem
                            itt a havasok között. És mindez a tied...”</p>
					<p>Berta nagyon megszerette Nizzát. De nem az új várost, a Casino Municipale
                            környékét, a színház és a Cercle international, a Massane tér és a
                            Jardin public levegőjét, amelyet néhány évvel ezelőtt, amikor a báróval
                            jártak itt, oly gyermeki áhítattal csodált és élvezett. Most nem is
                            tévedt erre, még séta közben sem, hogy meg ne bámulják gyászoló
                            szépségét és védtelen asszonyi árvaságát. Most a régi város szűk és
                            árnyas utcáin s a tengerparton húzódó öreg Boulevard du Midin kóborolt
                            Olgával, aki csodálatos otthonossággal kalauzolta őt az olasz és francia
                            szótól hangos sikátorok s a hal és hagyma, virág és kátrány szagától
                            émelygős kikötő útvesztőin.</p>
					<p>December eleje volt, de az idő a Kárpátok legszebb őszi napjaira
                            emlékeztetett. Melegen sütött a nap, szél nem járta a Paillon
                            torkolatát, az egész város künn élt az utcán és a tengerparton, s Olga
                            két hét alatt összebarátkozott a régi Nizza minden bennszülöttjével. És
                            a reggeli séták alatt pergő nyelvű kis olasz gyerekek özönlöttek a
                            gazdag ladyk után, s Olga név szerinti mutogatta őket úrnőjének:</p>
					<p>- Ez Paulette, a borbély kis húga... A nyáron skarlátban feküdt... Az ott
                            Joseph, a virágkereskedő fia... Ott van a lelencház és a gyermekmenhely
                            - mutatott egy nagy sárga épületre, amely a Piace d’Armes rakodó fölött
                            terülő széles terasz gesztenyefái közül nézett le a Paillon szennyes
                            habjaiba. - Sétáljunk a gyermekmenhely felé. Imádom a gyermekeket.</p>
					<p>Berta megrázkódott.</p>
					<p>Olga észrevette.</p>
					<p>- Fázol?</p>
					<p>Most, a természet e gyönyörű kis zugában, távol a visói nábob fejedelmi
                            udvarától, meghitt kettesben, újra azzal a bizalmas tegeződéssel
                            szólították egymást, mint egykor az öreg lengyel házában, a tanulóévek
                            alatt.</p>
					<p>- Melegem van - felelt Berta, és a szája széle reszketett.</p>
					<p>- Lázad van?</p>
					<p>- Semmi bajom sincs.</p>
					<p>- Nem vagy kíváncsi a gyermekekre?</p>
					<p>- Gyerünk. Nézzük meg őket.</p>
					<p>Berta megnyugodott, és Olga kipirult arccal magyarázta:</p>
					<p>- Ez a világ egyik legérdekesebb zuga. Valóságos kis klastrom ez, a
                            csecsemők és gyermekek szerzetháza. Itt játszódik le a párizsi regények
                            utolsó fejezete, látod, itt, a gyermekmenhely kapujában! Mennyi
                            izgalmas, titkos, fantasztikus dráma témája van itt eltemetve!... Te
                            Berta... szereted te a gyermekeket?</p>
					<p>- Nagyon.</p>
					<p>- Én is. Hej, ha nekem volna!</p>
					<p>- De mit beszélsz te párizsi regényekről?</p>
					<p>Olga hamisan nevetett.</p>
					<p>- Ez Franciaország legpompásabb lelencháza. Azoké a gyermekeké, akiknek
                            nem szabad a szüleik nevét viselniök. Akiket titkolni kell a jó hírnév,
                            a család, a társadalmi rend vagy a pénz, a birtok, a vagyon
                            érdekében.</p>
					<p>- Honnan tudod ezt, Olga? - kérdezte a báróné izgatott kíváncsisággal és
                            gyanakvással.</p>
					<p>- Huszonöt esztendeje én is megálltam ott, a menhely kapujában.</p>
					<p>- Szent Isten! - sikoltott a bárónő -, Olga, te félrebeszélsz...</p>
					<p>Olga csendesen vonogatta vállát.</p>
					<p>- Régen volt... de igazat beszélek.</p>
					<p>- A te gyermeked volt?</p>
					<p>- Nem... Én sohasem ismertem meg az anyai érzés mennyei édességét...
                            Pedig...</p>
					<p>- Pedig?</p>
					<p>- Az lehet az emberi élet legnagyobb boldogsága. Az egyetlen.</p>
					<p>- Beszélj.</p>
					<p>- Most már elmondhatom. Tudod, hogy mielőtt hozzátok kerültem, egy orosz
                            herceg udvarában voltam komorna és társalkodónő.</p>
					<p>- Tudom. Ki volt az a herceg?</p>
					<p>- A családi nevét nem szabad, kis leányom... neked elég az is, hogy mi
                            Makszimovics Szergejnek hívtuk őt... Gazdag volt, roppant földek ura, a
                            cár hadsegéde, szép, meleg szívű, orgonahangú szláv, fejedelmek sarja,
                            olyan régi, híres és nagy famíliából, mint maga a cár...</p>
					<p>- Fiatal?</p>
					<p>- Harmincéves talán... Költő volt, és Puskint és Lermontovot tartotta
                            igazi őseinek. És szerelmes volt, mint Anyegin Eugén, de a szíve nem az
                            udvar köréből, vagy az arisztokraták palotáiból választotta
                            párját...</p>
					<p>- Te voltál az, Olga? - kérdezte a báróné szívdobogva.</p>
					<p>Olga elsápadt.</p>
					<p>- Nem.</p>
					<p>- De te is szeretted őt.</p>
					<p>- Igen. Minden asszony szerette, aki megismerte.</p>
					<p>- Ki volt a felesége?</p>
					<p>- Egy szegény lengyel nemes leánya. Csak titokban élt vele. A családja
                            kitagadta volna a herceget. Apja, anyja gőgös volt és kegyetlen.</p>
					<p>- De azt megengedték, hogy a herceg együtt éljen vele?</p>
					<p>- Ó, szeretni szabad volt, csak házasodni nem. A nagyurak nem kényesek
                            szerelem dolgában, de nagyon vigyáznak a nevükre és a vagyonukra. Nos, a
                            titkos kis feleség anya lett, de a fiút el kellett tüntetni Oroszország,
                            a cár és az udvar tekintete elől...</p>
					<p>- Te hoztad őt ide?</p>
					<p>- Én. Huszonöt éve annak. Én is meghúztam a menhely kapujának nagy
                            sárgaréz csengettyűjét. És azt mondtam, hogy az én gyermekem... Így is
                            írták be. Alekszej Szergejevics Lomov: ez került a keresztlevelébe és a
                            menhely törzskönyvébe.</p>
					<p>Olga ájuldozott az izgalomtól.</p>
					<p>- És az anya?</p>
					<p>- Túlélte.</p>
					<p>- Sokat sírt?</p>
					<p>- Túlélte - ismételgette Olga egykedvűen. - Mindent túlél az ember.</p>
					<p>- Mi történt a gyermekkel?</p>
					<p>- Nem tudom.</p>
					<p>- Él?</p>
					<p>- Nem tudom.</p>
					<p>- A szülei élnek?</p>
					<p>- Nem tudom.</p>
					<p>- Olga, te titkolózol - fakadt ki duzzogva Berta, és megfájdult a
                            szíve.</p>
					<p>A menhely vaskerítése mögött, pompás park fái alatt vidám gyermeksereg
                            játszott.</p>
					<p>- De ők boldogok - jegyezte meg Olga keserűen. - A gyermekek mindig
                            boldogok. Ez éppen úgy hozzátartozik a lényükhöz, mint a jóság és a
                            fiatalság. Az ártatlan ember mindig boldog.</p>
					<p>- Csak az anyák boldogtalanok - sóhajtott Berta, és fátyola átnedvesedett
                            a könnyeitől.</p>
					<p>- Ó, a nizzai anyák, a mosónők, virágárusok, halkofák, selyemfonó
                            asszonyok, makarónigyárban és gyümölcskonzerválóműhelyekben,
                            illatszerbódékban és olajprésekben dolgozó szegény nősténypáriák
                            irigykedve és gyűlölettel gondolnak a menhely pazar és henye
                            fényűzésére, a nábobok boldog kis csemetéire, akik itt, mint egy nagy
                            virágházban, öntudatlanul és gyanútlanul élvezik az élet szépségeit. A
                            nyomorúság tele van irigységgel.</p>
					<p>Kis temető mellett vitt el az útjuk. Olga az apró márványkeresztekre
                            mutatott:</p>
					<p>- Ezek is...</p>
					<p>Berta megrezzent.</p>
					<p>- Mit beszélsz, Olga?</p>
					<p>- Ezek is ott jelentkeztek egykor a menhely kapujában. Kis pólyában vagy
                            selyemfüggönyös, gumikerekű, pihével bélelt ruganyos kis
                            gyermekkocsiban. És hamar ide jutottak.</p>
					<p>- Szörnyűség!</p>
					<p>- Ezek az igazi boldogok. Az ő problémájukat már megoldotta a mindenható
                            halál.</p>
					<p>- Menjünk be a temetőbe - kiáltott fel erélyesen Berta.</p>
					<p>- Ideje volna már a löncsnek.</p>
					<p>- Nem vagyok éhes. Látni akarom a temetőt.</p>
					<p>- Jó.</p>
					<p>Bementek a ciprusok közé. A főút, amelynek két szélén őszirózsák piros és
                            fehér bokrai ontották az illatot, egy sűrű repkénnyel bevont földszintes
                            házhoz vezetett.</p>
					<p>- Az a temetőfelügyelő, lakása.</p>
					<p>- Borzasztó lehet ott élni a halottak között.</p>
					<p>- Derült, kedves, boldog emberek.</p>
					<p>- Ismered őket?</p>
					<p>- Gyakran járok erre.</p>
					<p>- Nem félnek a haláltól?</p>
					<p>Olga nevetett.</p>
					<p>- Mitől féljenek? Ez az ő kis gazdaságuk. Ők a halál dolgos, gondos,
                            igénytelen és alázatos kertészlegényei. Amit a gazda lenyeseget az élet
                            fájáról, azt ők szépen összeszedik és eltakarítják. Születés vagy halál:
                            ez a két nagy misztérium egyszerű és köznapi eseménnyé szürkül a
                            madame-ok és halottkémek szemében.</p>
					<p>E pillanatban hat-hét éves leányka toppant a két idegen hölgy szeme elé.
                            Vékony lábú, barna szemű kislány volt, a haja körben, egyenesen a füle
                            mellett lesimítva és elöl a homlokánál mértani pontossággal egyenesre
                            nyírva, Botticelli angyalaihoz tette hasonlóvá. Puha, sűrű és sima volt
                            ez a haj, barna és fényes s hullámok nélkül tömötten övezte kis fejét,
                            mint a preraffaelita képek ifjú szüzeinek. Valami komoly, szinte
                            liturgikus fej volt ez, Masaccio vagy Giotto fantáziája szerint, s a
                            szigorú és merev hajsátorból kilobogtak fekete, csillámló szemei.
                            Halovány, édes kis arc, piros, duzzadt száj: a lélek ott ül az arcán
                            finoman, gyengéden, őszintén és ünnepélyesen. Olyan volt, mint egy szál
                            illatos, fehér rózsabimbó a sírboltok kertjében.</p>
					<p>- Jó reggelt, asszonyom - köszöntött az idegen hölgy felé. - Halottat
                            tetszenek bejelenteni?</p>
					<p>Berta összecsókolta az okos kis arcocskát.</p>
					<p>- Ki vagy te, gyermekem?</p>
					<p>- A felügyelő unokája.</p>
					<p>- Itt élsz mindig a temetőben?</p>
					<p>- Jövőre Párizsba megyek a Notre-Dame de Sion intézetébe - felelt büszkén
                            a leányka.</p>
					<p>- Nem félsz itt a halottak között?</p>
					<p>A leányka tágra meresztette szemét. Ez még sohasem jutott az eszébe.
                            Négy-öt év, amire vissza tud emlékezni, csupa derű és játék volt, és
                            színtiszta boldogság. Mindennap két-három temetést látott. A halál
                            folyton körülötte járt, fehérben, kékben, aranyban és komor feketében. A
                            kápolna harangja csengett-bongott, ahogy egy halottat kiemeltek a
                            ravatalozóból. Ez gyengéd és derűs, csacska és bizalmas harangozás volt,
                            és a kis Yvette szerette, ha megszólalt a harang. Ilyenkor kifutott a
                            házból, és a koporsóhoz iramodott. Ha nagy volt a siratók és a gyászolók
                            tömege, csak messziről nézte a szertartást. A sírás és jajveszékelés nem
                            hatotta meg. Ez hozzátartozott a szertartáshoz. A halál nem rémítette
                            el; megszokta és meghitt, mindennapi látogatónak tekintette. Mosolygott
                            rá, és bizalmaskodott vele. A halottaktól nem félt, bement a hullaházba,
                            megbámulta őket, és végignézte a boncolást is anélkül, hogy megrezzent
                            volna sűrű, sötét szempillája. Orvost, papot, sírásót és halottakat
                            ismert, és könnyed, vidám cimboraságba lépett velük. Annyi félelem,
                            meghatottság és borzadás sem volt apró, fényes, felhőtlen kis lelkében,
                            mint a kórbonctan professzoráéban vagy a temető lelkészében. Ő is a
                            halál alkalmazottjának érezte magát, mint Charon, az Acheron öreg
                            evezőse vagy Pierre apó, a szélütött sírásó. Az idegen dáma kérdésére
                            elmosolyodott.</p>
					<p>- Én már temetni is tudok.</p>
					<p>- Ah!</p>
					<p>- Néha én vagyok a kántor.</p>
					<p>- Yvette!</p>
					<p>- Igen, ha a bácsi beteg, vagy nagyon szegény halottat temetnek.</p>
					<p>Leültek egy padra.</p>
					<p>- Gyere ide mellém, és mesélj a temetőről - kérlelte különös, bágyadt
                            borzongással Berta.</p>
					<p>- Nem lehet - felelte Yvette határozott hangon -, most megint temetésem
                            lesz.</p>
					<p>- Ki a te halottad?</p>
					<p>- Innen a menhelyről. - És a kis apátlan-anyátlan gyermekek pompás
                            kastélyára mutatott. - Ezek az én halottjaim.</p>
					<p>- Gyakran van neked onnan kis halottad?</p>
					<p>- Ó, majdnem mindennap.</p>
					<p>Berta szemén ismét megcsillant a könny.</p>
					<p>- És azokat te szoktad temetni?</p>
					<p>- Én. Nekik nincs senkijük, csak én. Ők valamennyien árvák. Nincsen
                            apukájuk. Nekem sincs, csak nagypapám.</p>
					<p>A kápolna harangja megcsendült, és a kis Yvette elszaladt.</p>
					<p>- Megyek temetni. Madame, nem jön el a temetésre?</p>
					<p>Berta szepegve kérdezte dajkáját.</p>
					<p>- Vajon ő is?</p>
					<p>- Igen.</p>
					<p>- Biztosan tudod?</p>
					<p>- Beszéltem a nagyapóval.</p>
					<p>- Csakugyan nagyapja neki?</p>
					<p>- Dehogy. Csak jó pénzért tartja. De nagyon szereti. Yvette valóságos kis
                            angyal.</p>
					<p>- Az apja?</p>
					<p>- Egy nagy és fényes név viselője.</p>
					<p>- Borzasztó. Mi lesz ebből a kis angyalkából?</p>
					<p>- Esetleg a legboldogabb asszony, szerelmes feleség és a legjobb
                            anya.</p>
					<p>- De ha megtudja származását?</p>
					<p>- Leányoknál nem olyan baj ez!</p>
					<p>- Fiúknál?</p>
					<p>- Tragédia. Azok többet vesztenek.</p>
					<p>- Mindent.</p>
					<p>- Mindent.</p>
					<p>A temetés elkezdődött. A halottasházból kis koporsót hoztak ki.</p>
					<p>- A legtöbb itt fejezi be az életét - suttogta Olga keserűen.</p>
					<p>A koporsó után jött a lelkész. A kocsi előtt sírásó vitte a keresztet. A
                            pap mellett ott lépkedett komoran és gőgösen, mint egy gyászoló kerub, a
                            Botticelli-fejű kis leány. Vékony kis lábait ünnepélyes, hosszú,
                            szertartásos lépésekre erőltette. És végigkísérte a koporsót a szegények
                            parcellájáig. A sírnál meghintette szentelt vízbe mártott mirtuszággal.
                            És amikor a lelkész a circumdederuntot intonálta, egyszerre csak
                            megcsendült az ő szeráfokra emlékeztető égi hangocskája, és a pappal
                            együtt énekelte a borongós zsoltárt. Annyiszor hallotta, hogy elejétől
                            végig tudta az egészet, mint más gyermek a tündér- és babaaltató
                            énekeket. És szárnyalt a hangja, tisztán, üdén, diadalmasan, mint egy
                            fellegekbe röppenő pacsirtáé. Kipirult az arca, és a szeme szent tűzben
                            ragyogott. Botticelli-haját meglengette a kápolna felől végigsuhanó
                            légáramlat. Feje körül aureolát rajzolt a bárányfelhők mögül kilövellő
                            déli napsugár. Fehér ruhája, mint az angyalok szárnya, úgy libbent meg
                            kinyújtott, vékony, szinte szellemmé finomult kis testecskéjén. Az öreg
                            lelkész dörgő hangon énekelte a basszust az angyali prímhegedű mellé. A
                            sírásó is kedvet kapott, és ezüstös tenorban tercelt a kis Yvette
                            szopránjához. A férfihangok orgonás harmóniája felett pedig, mint egy
                            fehér galamb, úgy repdesett a kislány éneke, mennyei hárfa, a Sixtusi
                            kápolna szopránja, angyalok fuvolája... Berta úgy sírt, zokogott,
                            vonaglott, mintha az ő saját, egyetlen, árva, megholt magzatát, az ő
                            fiát temette volna a nizzai gyermekmenhely szomorú depandence-ában, a
                            kis Yvette márványkeresztes, cipruslombos, rózsaillatos temetőjében.</p>
					<p>Berta elérzékenykedett, sírva fakadt, és Olga nyakába borult.</p>
					<p>- Olga, Olga, akarok neked mondani valamit.</p>
					<p>Olga remegve simogatta a sírdogáló asszony édes, könnyes, forró
                            arcocskáját.</p>
					<p>- Miért sírsz, kislányom?</p>
					<p>- Mert érzem, Olga, ma érzem először...</p>
					<p>- Mit? - suttogta Olga félig ájultan az izgalom és félelem kínjától.</p>
					<p>- Őt! Az életét! Az ő kis életét.</p>
					<p>- Ó, megváltó Jézus!</p>
					<p>- Olga, örülsz? - kérdezte a boldogan dicsekvő kis anya.</p>
					<p>Olga nem tudott beszélni. Most tudta csak meg, amit azóta, hogy
                            Lubinszkyvel beszélt, sohasem mert megkérdezni... most tudta csak meg,
                            hogy a kegyetlen öregnek nem sikerült az Isten akaratát megváltoztatni.
                            Nem tudott beszélni, csak sírni tudott boldog ellágyulásában.</p>
				</div>
				<div type="chapter">
					<head>8</head>
					<p>Az utolsó hónapokat Berta a drezdai Fuhrmann-féle szanatóriumban
                            töltötte. Nem tett egyebet, mint számítgatta az időt, s várta azt a nagy
                            napot, amelyen az ő sorsa beteljesedik. Mint az alvajáró ténfergett a
                            szanatórium parkjában, a folyosókon, a szobájában, amely egész terem
                            volt, fehér, virágos, erkélyes, pompás kórterem, ahol az ő fia meg fogja
                            pillantani a napvilágot. Alig szólt valakihez; elolvasta a leveleket,
                            ölébe hullott kézzel morzsolgatta a zizegő lapokat, gondolkozott, sírt,
                            ájuldozott és reszketett a bekövetkezendőktől. Olga fecsegéseit
                            meghallgatta, de nem válaszolt kérdezősködéseire. Nehéz alvása volt.
                            Álmában sokszor látta a bárót, és ilyenkor kiverte a halálos, hideg
                            verejték. Felriadt, és újra és újra elgondolta helyzetét. Mintha
                            állandóan alkohol- vagy morfiummámorban élne, szinte óránkint erőlködnie
                            kellett, hogy eligazodjék abban az útvesztőben, amelybe az apja
                            zsarnoksága és a maga gyengesége bele akarja sodorni.</p>
					<p>Mert az öregúr még nem adta fel a harcot. Ha el is állott attól, hogy
                            Bertát a természet és az anyai ösztön ellen való lázadásra bírja, de nem
                            mondott le arról, hogy kijátsszák az állam törvényeit. És azt akarta,
                            hogy a báró gyermekét törvénytelennek írják be az anyakönyvbe. Ezt két
                            nappal a lebetegedése előtt mondta meg neki.</p>
					<p>Berta elrémült ezen a kegyetlen, szinte emberfelettien gonosz és groteszk
                            ajánlaton. Az első pillanatban úgy érezte, hogy meg kell gyűlölnie
                            apját; lelke belezavarodott az agg ember rögeszméjének megítélésébe.
                            Néha azt hitte, hogy az apai szeretet elvette az eszét; arról
                            töprengett, hogy nem kellene-e orvost vagy papot hívnia szegényhez. De
                            a következő pillanatban úgy érezte, mintha megértené. Azzal tisztában
                            volt, hogy apja lángeszű, rideg, cinikus üzletember, aki senkit és
                            semmit sem becsült, csak a pénzt, aki az egész világgal hadilábon
                            állott, s kinek se hazája, se istene, se törvénye nincs, csak a maga
                            önző hatalomvágya és önzése, aki gyűlölte az embereket, de a lányát a
                            tébolyig és a bűnig imádja. Lehet, hogy ez a szeretet már olyan fehér
                            izzásig fokozódott, hogy kegyetlenséggé és embertelenséggé fajult;
                            lehet, hogy ezzel a szeretettel boldogtalanná teszi őt és születendő
                            gyermekét; lehet, hogy egyenesen a pokol fenekére taszítja azokat,
                            akiket a mennyországba akar felemelni, de bizonyos, hogy a csökönyös és
                            zsarnok aggastyán jót akar a maga módja szerint.</p>
					<p>És eszébe jutott Bertának, hogy gyermekkorában olvasta valahol: a pokol
                            országútja jó szándékkal van kikövezve - és most öntudatlanul
                            ismételgette ijedt izgalmában:</p>
					<p>- A pokol országútja... a pokol országútja...</p>
					<p>Lubinszky újra elmondta Bertának, hogy micsoda veszedelmet jelent a
                            Müller-vagyonra nézve a báró gyermeke. Berta sokáig hallgatott. Mindent
                            megértett, amit az apja mondott. De szíve alatt érezte a jövendő élet
                            mozdulását... És ez érzéktelenné tette minden logikus, rideg és meggyőző
                            érvvel szemben. Csak a fejét ingatta szelíden. Lelke mélyéből szánta a
                            saját kegyetlen önzésében vergődő öreget, de az mégsem tudta egy
                            pillanatig sem megtántorítani. Felemelkedett ültéből, és megragadta
                            dühöngő, rimánkodó, fenyegető apja sovány, csontos kezét.</p>
					<p>- Apám, drága jó apám, bocsáss meg nekem! Nem tehetek róla. Történjék,
                            aminek történnie kell.</p>
					<p>Lubinszky visszanyerte önuralmát. Figyelmeztette arra, hogy már eddig is
                            vétettek az állam törvényei ellen.</p>
					<p>- Ezt jóvá lehet tenni - válaszolt Berta könnyedén.</p>
					<p>- De nem lehet. A bűn elkövettetett. Téged becsukhatnak.</p>
					<p>Berta nevetett.</p>
					<p>- De az ő fiát nem vehetik el.</p>
					<p>Lubinszky megtántorodott.</p>
					<p>- És engem elűznek.</p>
					<p>- De ott maradok én! Mert az én gyermekemtől nem vehetik el az apja
                            vagyonát.</p>
					<p>Lubinszky érezte, hogy Berta felett ez egyszer elvesztette apai hatalmát.
                            Mégis megpróbálta, hátha sikerül az anyai szívtől az anya eszéhez
                            apellálni.</p>
					<p>- De te kárt okozol neki! - szakadt ki az öreg kebléből az utolsó, gyenge
                            és reménytelen ellenvetés.</p>
					<p>- Azt csak az Isten tudja, apám. Én az anyja vagyok... én az igaz úton
                            járok... Én nem avatkozom a sors rendelésébe. Jöjjön, aminek jönnie
                            kell...</p>
					<p>Berta úgy érezte, hogy e pillanattól kezdve megingathatatlan.</p>
					<p>- Apám, én mindent meggondoltam. És nem csalom meg őt.</p>
					<p>- Kit? - hörögte az öreg.</p>
					<p>- Fritzet, az uramat. És őt, aki születni fog, az ő fiát. És Istent, aki
                            adta. Nem.</p>
					<p>- Nem?</p>
					<p>- Nem. És erről többet nem beszélek, apám.</p>
					<p>- Megtagadod az apádat?</p>
					<p>- Ha ehhez ragaszkodol, akkor megtagadlak. Nekem csak ő kell, az én fiam,
                            a Fritz fia...</p>
					<p>Nem tudott tovább beszélni. Hangosan felzokogott.</p>
					<p>Az öreg lengyel most már tudta, hogy elvesztette ezt a merész, nagyszerű
                            játékot. Meg sem is próbálta, hogy még erőltesse. Kissé ő is
                            elérzékenyedett, és arcán ezer ránc vonaglott, ahogy elhebegte:</p>
					<p>- De én jót akartam. És csak teérted akartam.</p>
					<p>Berta alig tudott szólni.</p>
					<p>- Tudom, apám, tudom. Te énérettem élsz, én pedig őérte. Mind a ketten
                            mindent a gyermekünkért teszünk.</p>
					<p>Berta 1912. június 3-án megszülte Müller Fritz báró fiát, akit Franznak
                            kereszteltek. Erős, egészséges, gyönyörű kis Müller volt, igazi kis
                            máramarosi medve, a nábob fia, hatalmas, dús, életvidám, robusztus és
                            munkás gyárosok fajtája. A szanatórium orvosai értetlenül bámultak a
                            csoda fölött, hogy ez a csöppnyi, vérszegény, búskomor és idegbeteg
                            asszonyka ilyen hatalmas életnek lehetett forrása.</p>
					<p>Berta két-három nap alatt tökéletesen visszanyerte erejét. Boldog volt és
                            elérzékenyedett. Az erős, vaskos, csinos, fiatal német dajkával óránkint
                            tízszer magához hozatta az ő fiát, és könnyek között mosolygott az alvó,
                            piros, kövér kis emberkére. Csak az fájt neki, hogy ezekben a napokban
                            egyszer sem találkozott álmában a gyermek apjával.</p>
					<p>A szanatóriumban Lubinszky Taddeus töltötte ki a gyermek születési
                            lapját. És beíratta, hogy az újszülött neve Lubinszky Ferenc, anyja
                            özvegy Müller Fritz bárónő, a gyermek törvénytelen, az apja nevét a
                            természetes anyja nem kívánja beiktatni.</p>
					<p>Bertának nem szólt, a keresztlevelet és a születési bizonyítványt
                            elrejtette aktatáskájába, Bertát szalonkocsiba ültette, és elvitte
                            Párizsba.</p>
					<p>Berta boldogan szorította mellére az ő gyönyörű, édes kis fiát.</p>
					<p>Az ő szíve is olyan tisztán, ártatlanul és gyanútlanul dobogót anyai
                            boldogságában, mint azé a kéthetes babáé, aki ellen Lubinszky Taddeus
                            oly égbekiáltó vétket követett el.</p>
				</div>
			</div>
			<div type="group">
				<head>
                        MÁSODIK KÖNYV Új élet
                    </head>
				<div type="chapter">
					<head>1</head>
					<p>Bertát a kiállott izgalmak, a szülés, az utazás nagyon megviselték. Már
                            az úton láza volt, s Párizsban megállapították, hogy a tüdőben a
                            hylusmirigyek meg vannak duzzadva.</p>
					<p>Lubinszky megijedt, és kijelentette, hogy Bertának egy pillanatig sem
                            szabad Párizsban maradni. Az orvosok a Riviérát ajánlották, vagy a
                            Nílus felső vidékét. Berta Nizzát választotta, amelyet megszeretett.
                            Ahol a kis Franzot a szíve alatt hordta. Az apa beleegyezett, de arra
                            kérte Bertát, hogy a gyermeket hagyja itt Párizsban egy
                            gyermekszanatóriumban. Berta tiltakozott. Ő nem hagyja el, és főleg nem
                            hagyja gyermekmenhelyen a fiát. Panaszkodott, hogy borzasztó az ő élete.
                            Fényben, pompában, ragyogó kilátásában a jövendőnek, reszkető örömében
                            az anyaságnak: ő a világ legnyomorultabb asszonya. És az lesz, a
                            legnyomorultabb ember lesz az ő magzata is, ha háromhetes korában már
                            anya nélkül marad. Mi lesz belőle? A kis, circumdederuntot éneklő,
                            halottakat kísérő, Botticelli-fejű Yvette jutott eszébe, a
                            temetőfelügyelő unokája. Még jó, ha az ő fiának is ad az Isten valami
                            derék nagyapát vagy gondos, puha szívű, csendes szavú anyókát, aki a
                            családi érzés egy sugarában felmelegíti a kis gyermekszívet. De ennél
                            rosszabbul is történhetik. A gyermekek menhelyétől csak egy lépés
                            választja el a temetőt. És a temetőben mennyi apró sírdomb panaszkodik
                            az anyák kegyetlenségéről!</p>
					<p>- Hát miért nem vihetném magammal Nizzába? - kérdezte
                            felháborodással.</p>
					<p>Az öreg lengyel szelíden, de ellentmondást nem tűrő határozottsággal adta
                            meg a választ. Bertának egyelőre nem szabad a gyermekével együtt
                            mutatkoznia. Nizzában végre magyarok is járnak, s Magyarországban még
                            egy kis ideig senkinek sem szabad tudni, hogy Müller Frigyes báró
                            özvegyének gyermeke született.</p>
					<p>- Miért nem szabad tudni? - szepegte a beteg.</p>
					<p>- Mert még nem vagyok kész a Müller-vagyon elrendezésével.</p>
					<p>- Hát mi a terved, apám?</p>
					<p>Lubinszky néhány szerződést tett a leánya elé.</p>
					<p>- Ezek a megállapodások egy óriási petróleumtröszt alapítási okiratai.
                            Angolok lesznek a társaság részvényesei, de a részvények többsége a
                            tied. Északkeleti Petróleumkutató Társaság a Kárpátokban: ez lesz a
                            társaság címe, s a társaság az egész Müller-vagyont magába olvasztja. És
                            én leszek az elnök-vezérigazgató, s aztán már semmiféle hatalom sem
                            tudja elvenni tőled a...</p>
					<p>- A gyermekem vagyonát? - szakította félbe titkos szemrehányással Berta,
                            aki érezte, hogy itt nincs valami rendjén, bár nem tudta elképzelni,
                            hogy az ő kis fiát, ameddig ő él, valaki megrövidíthetné a jogában.</p>
					<p>Lubinszky kissé sértődötten felelt:</p>
					<p>- A te vagyonodat... ennek még egy ideig így kell lenni, bár te nem érted
                            ezt meg, édes kis Bertám. A Müller-vagyont felváltom a Petróleumkutató
                            Társaság részvényeire...</p>
					<p>- Mikor?</p>
					<p>- Csak hetek kérdése. S akkor, nem bánom... akkor... megtudhatják...
                            ámbár - tette hozzá, és a ráncok összefutottak az öreg ember két szeme
                            körül -, ámbár majd meglátjuk, hogy mikor érkezik el ennek az ideje.</p>
					<p>- És addig? - remegett az anya.</p>
					<p>- Addig a kedvemért itt hagyod a kicsit, és te Nizzába mész.</p>
					<p>Lubinszky aláíratta a szerződéseket Bertával, s közben elmagyarázta, hogy
                            az erdők egy részére opciót adott a kincstárnak. Néhány bányában azonnal
                            beszüntette az üzemet. Két budapesti és egy bécsi bérházat áruba
                            bocsátott. És nagy kölcsön megszerzésére utasította számvevőjét. Az
                            angol tőkésekkel egyenrangú fél gyanánt akart fellépni, s ehhez temérdek
                            pénzre volt szüksége. Mindenre kész terve van: nagy részvénytársaságra,
                            amely magában foglalja az összes Müller-vállalatokat; vezető szerep a
                            petróleumkutató konzorciumban és jelentékeny érdekeltség a trösztben.
                            Elmondta, hogy egy orosz hercegasszony is átadta birtokát a
                            részvénytársaságnak, ő megnézte az erdőket, s úgy látja, hogy ott is
                            roppant mennyiségű petróleum van a föld méhében. Most Angliába utazik,
                            hogy megalakítsa a társaságot, s a részvényeket bejegyeztesse a londoni
                            és párizsi tőzsdén.</p>
					<p>Berta szédülve hallgatta az apja nagyszerű terveit. Lubinszky pedig
                            ezalatt titokban kirajzolta képzeletében Berta jövendőjét. Úgy találta,
                            hogy eddig minden jól ment. Berta egy évig még járja a világot. A többit
                            majd elvégzi a fény, pompa, új benyomások, idegen arcok, csodálatos
                            tájak, lenyűgöző hatások, felcsigázott igények, végtelenbe távolodó
                            perspektíva... az anyagi mindenhatóság gőgös tudata... ejh, Berta hamar
                            itthagyja a földhöztapadt, kicsinyes és naiv illúziók nívóját, és
                            felrepül a nagyravágyás, a korlátlan lehetőségek fellegei közé... Nos,
                            Berta egy év alatt elfelejti régi kis turbékoló, szentimentális özvegyi
                            mivoltát, leveti egyszerű, szürke polgárleánylárváját, kibontakozik
                            önmagából, és a világ elé röppen a maga gyönyörű pillangószépségében.
                            Aztán hadd jöjjön egy orosz vagy angol herceg, vagy egy amerikai
                            milliárdos, fejedelmi stílű házasság, teljes anyagi és személyi
                            függetlenséggel, az élet tetején, a hírnév, vagyon, rang, dicsőség és
                            pompa csúcsán... így marad meg Berta önmagának, a vagyonának és neki,
                            Lubinszky Tádénak, aki végre eléri határtalan lelke határtalan
                            illúzióinak beteljesedését.</p>
					<p>Eddig minden jól ment. És Berta majd Nizzában megtanul felejteni. Jó
                            kezekben van. Lomov Olga ismeri és szereti az életet; az élet sokkal
                            tartozik neki, Berta oldalán ő is megtalálja számadását. És nincs, csak
                            egy barát: akinek ugyanazok az érdekei. Az idő és Olga neki dolgozik.
                            Berta bizonyára kigyógyul abból a beteg szentimentalizmusból, hogy az “ő
                            fia” kedvéért kockára tegye a ragyogó jövendőt.</p>
					<p>Egy pillanatra ugyan eszébe jutott, hogy mit diktált be ő a drezdai
                            szanatórium anyakönyvébe. De nem ijedt meg erre a gondolatra. Ha a
                            Müller-vagyon az angolok kezében lesz, és ő lesz a társaság feje,
                            akkor... akkor majd elbánik ő a magyar kormánnyal és a magyar
                            törvényekkel is.</p>
					<p>Lubinszky észre sem vette, hogy a leánya ezalatt zsebkendőjével szüntelen
                            a szemét törülgeti.</p>
					<p>- Most megyek Londonba, s visszafelé Nizzában meglátogatlak - mondta
                            elérzékenyülve, és csontos, hideg, kék eres kezével megcirógatta lánya
                            sápadt arcát. - Az a legfontosabb, hogy te visszanyerd az
                            egészségedet.</p>
					<p>- Gyorsan járj, apám, hogy a kis Franzot minél előbb magamhoz vehessem -
                            ez volt a búcsúzása Bertának, amikor ő Nizzába, apja pedig Londonba
                            utazott.</p>
					<p> Lubinszky két hetet töltött Londonban, s ezalatt a két hét alatt
                            mindennap sürgönyt váltott Bertával, és mindennap hosszú levelet írt
                            neki. Ha esténként munkája végeztével visszavonult hálószobájába, még
                            egyszer elolvasta Berta aznap érkezett levelét. Július végén kapta az
                            utolsót. Előtte való nap megsürgönyözte neki, hogy a következőt már ne
                            Londonba, hanem Párizsba küldje, ahol csak két napig marad, s ahonnan
                            egyenesen Nizzába utazik, hogy megcsókolhassa az ő imádott kis
                            lányát.</p>
					<p>Három nap múlva már Párizsban olvasta Berta levelét.</p>
					<p>“Édes jó atyám, hát egyre csak hitegeted a te szegény árva kislányodat;
                            mindig másfelé utazol, szaladsz a pénz és petróleum után, és egészen
                            hűtlen leszel hozzám. Te titkolódzol előttem, drága jó apám. Most
                            Párizsban vagy; könyörgök neked, látogasd meg az én kis fiamat, és
                            csókold meg helyettem. Apám, szeresd őt, az unokádat úgy, mint ahogy
                            engem szeretsz. És aztán siess ide hozzám. Édes, drága jó apám, mindent
                            megteszek, amit te jónak látsz, hogy megtétess velem. De könyörgök, jöjj
                            ide, látogass meg egy napra, hogy kibeszélgessük magunkat. Annyi
                            megbeszélnivalónk van. Én nem tudom, mit hoz a jövendő; Nizza már nem
                            nekem való hely; így nem lehet elbújva sírni és gyászolni; dologtalan,
                            kíváncsi, unatkozó, tolakodó emberek settenkednek körülöttem, mert
                            megtudták, hogy gazdag özvegy vagyok, és az ő erkölcseik szerint azt
                            hiszik, hogy feledni és szórakozni jöttem a Riviérára, ünnepelni a
                            visszanyert szabadságot és megalapozni az új élet gyönyörűségeit.”</p>
					<p>Lubinszky arca kigyúlt, és ahogy szerelmesen olvasta a leánya levelét, a
                            homlokán verejték gyöngyözött. Határtalan vágyat érzett az ő egyetlen
                            szerelme, szépsége, öröme és reménységei után. De homlokán a szürke,
                            öreg, fényes bőr mély ráncokba borult, szája megvonaglott, és hangosan
                            mondta maga elé, mintha valakit el akarna űzni:</p>
					<p>- Nem. Ha belehalok is... de végigcsinálom. Nem látogatom meg. Inkább
                            belehalok.</p>
				</div>
				<div type="chapter">
					<head>2</head>
					<p>Lubinszky Taddeus Londonban a részvénytársaságot megalakította, de utána
                            nem ment el Nizzába, s Bertának írt levelében elhallgatta, hogy a Müller
                            ház vagyona immár átömlött egy új óriás rezervoárba, amelynek
                            Északkeleti Petróleumkutató Társaság a neve. Elhallgatta, mert félt,
                            hogy Berta nyomban szaván fogja és a fiát követeli. Ezt akarta addig,
                            ameddig csak lehet, halogatni.</p>
					<p>Visszautazott Visóra, és ott mint a társaság vezérigazgatója
                            újjászervezte az egész üzemet. Ide hívta Wells urat, az angol igazgatót
                            és Birukov hercegnő képviselőjét is. Az ügyvéd elmondta, hogy a
                            hercegnő, aki özvegyasszony, kastélyának, ékszerének, műkincseinek és
                            állatállományának a lehetőségig legnagyobb részét pénzzé tette, s azt a
                            tröszt részvényeibe fektette.</p>
					<p>- Hol van a hercegné? - kérdezte Lubinszky.</p>
					<p>- A hercegasszony most Nizzában üdül.</p>
					<p>- Érdekes. A báróné is ott van. Majd megírom neki. Nem ártana, ha
                            megismerkednének.</p>
					<p>- A hercegasszony is örülne neki - válaszolt az orosz -, úgyis olyan
                            egyedül van szegény.</p>
					<p>- Nincs neki senkije?</p>
					<p>- Ezen a kerek világon...</p>
					<p>- Gyermeke nem volt?</p>
					<p>- Soha.</p>
					<p>- Jobb is. A gyermek néha átok - dörmögte Lubinszky, s
                            elgondolkodott.</p>
					<p>Az orosz megbotránkozott.</p>
					<p>- Ez istenkáromlás, uram. A gyermek az élet legszebb ajándéka; a
                            legtisztább öröm forrása. Ön is imádja a lányát.</p>
					<p>Az öreg lengyelnek elborult a szeme.</p>
					<p>- De a gyermekek, ha ők is apává vagy anyává lesznek, szívükben elhagynak
                            bennünket. És ez kétségbeejtő. De ne beszéljünk erről.</p>
					<p>És a következő pillanatban - ahogy befejezte a tanácskozást - már
                            csakugyan nem is gondolt arra. Elfogta a munka és a tervezgetés láza. S
                            úgy érezte, hogy ebben a lázban napról napra fiatalodik. Elfoglalta régi
                            házikóját a kastély háta mögött, az ősi telepen, ahol az öreg Franz
                            Müller megvetette lábát. Amikor a báró apja felépítette a várkastélyt, ő
                            költözött az első település faházikójába. Itt nevelkedett hatéves koráig
                            Berta is, ide hozatta Lomov Zsófiát, innen küldte ki leányát a
                            nevelőintézetbe, itt dédelgette őt a vakációk alatt, itt szövögette
                            terveit, és innen intézte a telepek egyre sokasodó ügyeit. Berta
                            házassága alatt üresen állt a törzsépület. Lubinszky kikötötte, hogy
                            ahol Berta gagyogni, írni és olvasni és imádkozni tanult, azt mint egy
                            kis kápolnát, el kell keríteni a profán élet elől. Ő is olyannak
                            tekintette a vén faházat, mint egy búcsújáró helyet, ahova évenként
                            egyszer-kétszer elzarándokolt a maga budapesti árvasága alatt. Most,
                            hogy minden az övé lett, újra megnyittatta a régi kedves fészket, és oda
                            vonult a maga legbensőbb, legtitkosabb életével.</p>
					<p>“Még egyszer át akarom élni azokat az éveket, amelyek alatt megalapoztam
                            a jövendőt - gondolta magában tökéletes megelégedéssel. - Mert az ember,
                            minden ember mindig kettős életet él, két életet egyszerre. Az egyiket
                            kívülről is látni: ez a jelen. Ez a múltak következése, a régi bűnök és
                            erények eredője: a tényleges állapot. A másik a jövendő csírája, amely
                            egyelőre csak illúziókban és tervezgetésekben él titkos életet. Ezt, a
                            jövő magvát, ezt nem látják kívülről, csak az Isten látja, az okokban,
                            amelyekből egykor kifejlik az okozat: a jövő élet rendje. Minden ember
                            vigyázzon: amit ma tesz, mond, elmulaszt vagy elhamarkodik - annak
                            öt-tíz-húsz esztendő múlva veszi a gyümölcseit. Jót vagy rosszat, életet
                            vagy halált, jutalmat vagy büntetést. Csak későn jön el a szüret;
                            vigyázzunk a vetéseinkre, ha jól akarunk aratni.”</p>
					<p>Ő már tíz-húsz esztendővel ezelőtt vetette el a mai aratás magvát, de a
                            munka még tart; most jön a nagy betakarítás. És résen akar lenni, hogy
                            megteljenek a csűrök.</p>
					<p>Visszavonult tehát a régi laboratóriumba, ahol kialkimizálta az aranyos
                            jövendőt. Egész héten dolgozott, levelezett, autón, gyorsvonaton
                            száguldozott, vagy lóháton járta a telepet, írt, diktált, rendelkezett,
                            egyik irodaházból, egyik gyárból a másikba rohant, telefonált,
                            ítélkezett, határozott, büntetett vagy jutalmazott, tárgyalt,
                            tervezett, alapított - szombaton este azután visszavonult a régi
                            faházba, és visszaálmodta a férfikor, a küzdelem és a sorssal való
                            verekedés idejének ünnepnapjait.</p>
					<p>Ilyenkor fogadta régi meghitt, kedves, bolondos, zagyva társaságát.</p>
					<p>- Kell, hogy az ember lelke néha kilubickolja magát az élet orgiáiban. -
                            Ezzel magyarázta régi különös szombat esti szórakozásait.</p>
					<p>Ilyenkor hívatlanul, szinte kötelességszerűen vagy az ösztön ősi
                            kényszeréből jelentek meg a múlt emlékei, a visszatérő vándormadarak
                            pontosságával. Egy öreg erdész, még a régi kincstári időkből. Német
                            ember, sokat füllent, száraz, csontos, asztmatikus vézna Münchhausen. A
                            telep lelkésze: iszákos oláh pópa; zsíros, hallgatag, torzonborz, a
                            szájából csak akkor kerül ki a pipa, amikor iszik vagy elalszik. És aki
                            odavetődik: éhenkórász, csavargó, vadászó mágnás, utazó mérnök, fáradt
                            turista, geológus, kóbor lengyel kereskedő, rutén szerzetes, aki a cár
                            vallását hirdeti, duhaj szolgabíró, aki szörnyű unalmát idejön alkoholba
                            meríteni.</p>
					<p>A gazda senkit sem üdvözöl, ül a szobájában, amelynek egyik fala csupa
                            üveg, azon keresztül a völgybe lehet látni egész a Tiszáig. A falakon
                            medve- és rókabőr-prémek, hogy a szél át ne járjon a repedéseken, és meg
                            ne dermessze a csontokat. Bor az asztalon, meg sonka, birkasajt és hideg
                            malacpecsenye, poharak, bicskák, ócska könyvek, szerszámok, vonalzók,
                            cirkulusok és dohányzacskók hevernek szanaszét. Egyik sarokban kutya
                            vakkant a belépőre. Fenyőfa állványon bőrbe kötött könyvek. Az ablak
                            előtt hatalmas fekete zongora. Párizsi Erard-gyártmány, a fedelén égő
                            szemű, borzas, szürke macska, a hátán villamos szikrák ugrálnak ki a
                            szőréből. Az egész társaság hallgat és iszik. Kívülről nem tud
                            betolakodni semmi nesz. Csak a föld reszket, búg a telep, és halkan
                            zörögnek a poharak, ahogy az asztalon összeremegnek; a gépeknek
                            vasárnapra sem szabad elaludniok.</p>
					<p>A vendégek derekasan ittak. Az öreg lengyel szótlanul ült az
                            íróasztalánál, fejét a tenyerébe hajtotta, és könyökölve csendesen
                            pipázgatott. Az erdész régi vadásztörténeteket mesélt. A pópa nagyokat
                            hörpentett. Vele volt a tanító is, aki áhítattal nézegette az
                            uraságokat. Pislogott, és nagy ádámcsutkája fel és alá szaladt a
                            gégéjén, ahogy a nehéz bort kortyogtatta. Künn zivatar dúlt, és farkasok
                            vonítottak messziről.</p>
					<p>- Dicsértessék a Jézus - köszöntött egy hosszú, zúzmarás szakállú lengyel
                            petróleumkutató mérnök, az egyetlen, akinek a telepről szabad bejárása
                            volt a szombati orgiákhoz. Senki sem fogadta a köszöntését.</p>
					<p>- Kegyetlen idő van odakünn...</p>
					<p>Megrázkódott, leverte szakálláról az esőcseppeket, és a kályha mellé ült.
                            Töltött és ivott.</p>
					<p>Lubinszky mosolyogva nézte a dőzsölő vendégeket, ő maga is ivott egy
                            kevés finom, hegyaljai bort. Attól kissé megmámorosodott. Csak ilyenkor
                            láttak az arcán egy-egy halvány mosolyt végigsuhanni. A vén lengyel
                            gyönyörködött az emberek boldog, bárgyú mámorában. Egy pillanatra
                            ledobta magáról az egeket ostromló terveket, a hódítás és mérhetetlen
                            nagyravágyás súlyát.</p>
					<p>- Igyunk! - kiáltott, és ajkát újra megnedvesítette.</p>
					<p>A többiek rengeteg alkoholt öntöttek le a gégéjükön. Lubinszkynak eszébe
                            jutott furcsa, tarkabarka, zajos, tivornyás ifjúsága. Eszébe jutott a
                            felesége...</p>
					<p>- Hogyha Vosinszka Zsófia nem csal meg a doktorral, most talán valami
                            nyomorult munkatelepen segédkönyvelő volnék, és Berta a pénztárnok
                            felesége... Hiába, furcsa az élet, és az ember sorsa már születése előtt
                            eldől... Zsófia beleszeretett az orvosába... szerelem... No, ezért az
                            életével fizetett. Én pedig most itt vagyok, és Zsófia kisbabája az
                            ország leggazdagabb asszonya... Nos, tanultunk a példádból, Vosinszka
                            Zsófia... az Isten nyugosztaljon... Mi nem követünk el ostobaságokat...
                            A leányod nem lesz szerelmes, és nem fizet a boldogságért. Mi nem
                            lágyulunk el, és keményen tartjuk markunkban a szerencsét.</p>
					<p>Pipafüst és borgőz telítette meg a levegőt. A szolgabíró frivol
                            anekdotákat mesélt. A többiek röhögtek.</p>
					<p>“Ez a pocsolya - gondolta magában az öreg lengyel. - Én utálom a
                            pocsolyát és a férgeket. A leányomat a csillagokba emelem. Még a saját
                            akarata ellenére is.”</p>
					<p>Öklével az asztalra csapott.</p>
					<p>- Még a saját akarata ellenére is - ismételte csaknem elkeseredve.</p>
					<p>Aztán ő is ellágyult.</p>
					<p>Kivette az íróasztal fiókjából Berta aranyrámás gyermekkori arcképét.
                            Azt, amely a küzdelem, boldogság, együttlét és reménykedés idejéből
                            való. Az arcképet maga elé állította az asztalra, és áhítattal
                            nézegette.</p>
					<p>Az öreg német erdész csendre intette a vendégeket. A vén lengyel mérnök,
                            egyetlen bizalmasa a szürke és ráncos, vézna és szívós aggastyánnak, a
                            szekrényhez sietett, gyertyákat vett ki a fiókból, és szétosztotta a
                            gyulladt szemű, ziháló és részeg tivornyázók között.</p>
					<p>Mind részegek voltak, de ezt a szertartást áhítattal végezték, mert
                            meghatotta őket a saját maguk póza és gazdájuk imádkozó arca. Az öreg
                            erdész, aranygalléros zöld posztóban, mellén fityegő érdemkereszttel, az
                            oláh pópa, zsíros reverendájában, a rutén paraszt, gőzölgő bolyhos
                            gubájában ott térdelt az asztal körül, megdermedt, kéken árnyékolt
                            arccal és könnyezve pislogott a gyertya violaszínű lángjába. Most már
                            maguk is érezték egy groteszk imádat szárnyának halk suhanását a
                            homlokuk körül. A fejük felett ragyogó titok úgy megrázta őket, hogy
                            vacogott a foguk. A lélek elhatalmasodott rajtuk, és felszabadulva,
                            túlömlő indulattal felröpítette fantáziájukat egy ismeretlen paradicsom
                            gyönyöreibe.</p>
					<p>Az öreg lengyel pedig felemelkedett, elvánszorgott az ablak előtt álló
                            zongorához, és belekezdett Beethoven “Sorsszimfóniá”-jába. A fekete
                            zongorából tengerek háborgása, viharban ordító erdők, menekülő
                            vadállatok bőgése, eszüket vesztett emberek átkozódása, gyermekeiket
                            sirató asszonyok panaszai csaptak ki, s az elvarázsolt macska magas
                            ívben ugrott el a hangok orkánja elől. És a csillagok fölött, ujjain
                            számolgatva az évezredeket, hallgatag egykedvűséggel ül a Lélek a
                            tragédiák felett...</p>
					<p>Onnan felülről mozdulatlannak látszik minden, ami itt vonaglik, vérzik,
                            gyötrődik és sír. Mert itt lenn minden szépség szenvedéssel, vérrel és
                            átokkal fogantatik. Boldogok, akik nem szeretnek, mert az igazi
                            szerelem meggyötri az embert. Boldogok, akik süketek, mert a mindent
                            hallók megundorodnak az emberi nyelv zagyva és ostoba fecsegésétől.
                            Boldogok a vakok, mert nem látják a feléjük közelgő veszedelmek
                            Medúza-arculatát. És mégis, mégis, hogy szeretnénk szeretni, hallani,
                            látni, madarak gyanánt röpködve, betörni az egek birodalmába, angyalok
                            módjára zengeni az Úr dicsőségét, ember szokása szerint elszórakozni az
                            élet szennyes szépségein! Ó, Beethoven, Hamlet, Dante és Petrarca kínja,
                            testi gyengesége, lelki csömöre, gyilkos sóvárgása... kegyetlen,
                            dölyfös, közönyös Végzet, gúnyos, irigy, durva Sors hatalma... ez
                            egyszer emberedre akadtál, én nekifeszülök a Sorsnak, és Jákob módjára
                            megbirkózom az Úristennel is, én megállítom a Végzet súlyos kezét, én
                            boldoggá teszem a gyermekemet, még a maga akarata ellenére is... A
                            “C-moll szimfónia” akkordjai eszeveszettül tomboltak, harangok zúgtak a
                            basszusokban, zengett az ég, cikáztak a villámok, harsogva, mennydörögve
                            omlottak össze a frázisok, ijedten száguldoztak a futamok a kibontakozás
                            felé, mígnem kifáradva, elhalkulva, pihegve, suttogva összefolytak,
                            kibékültek és megtisztultak a lemondás és a bánat gyászindulójában.</p>
					<p>- És boldoggá teszem a lányomat, Ég, Föld, Pokol, még a saját maga
                            akarata ellenére is - ezzel a kétségbeesett, dühös, elszánt esküvel
                            fejezte be a felgyűlt aggastyán Beethoven titáni szimfóniáját.</p>
					<p>A vendégek borzongva hallgatták a mennydörgős hangokat. Ott térdeltek a
                            báróné képe előtt, és kezükben a gyertya lángja zizegve sercegett,
                            szemükből pedig könnycsepp pottyant a lángba. A levegő fojtogatta a
                            torkokat, a bortól reszkettek a térdek. A kutya szűkölt, nyöszörgött,
                            mintha farkas nyomát szagolná az orra.</p>
					<p>A szoba, amely előbb út széli csapszéknek látszott, most tele volt
                            Beethovennel és a “Sors-szimfóniá”-val. Mintha mindenki érezte volna,
                            hogy itt most egy jövendő élet sorsáról van szó: egy roppant tragédia
                            krízise oldódik meg ebben a fojtogató csendben. Félig templom, félig
                            őrültekháza volt ez, mint minden emberi hajlék ezen a világon.</p>
					<p> Vasárnap reggelre mindenkinek ki kellett józanodnia. Amikor a templom
                            harangtornyában, Fritz báró mauzóleuma mellett elsőt kondítottak, szó
                            nélkül hazakotródtak a vendégek, és átöltöztek parádés ruhájukba.
                            Megkenték a hajukat jó szagú zsírral, megfürdették testüket jéghideg
                            vízben, pántlikás kalapot nyomtak a fejükbe, és fényes csizmában
                            lépkedtek a fából épült, tarka képekkel ékes kápolnába. Ott volt a zöld
                            ruhás, aranyhajtókás erdész, mellén az érdemkereszttel, a
                            lovaglónadrágos szolgabíró, a zúzmarás szakállú mérnök, mindenki ott
                            volt, aki tegnap a “Sors-szimfóniá”-t hallgatta. De ott volt Mr. Wells
                            is, az angol, a számvevő is ott volt, s a mérnökök, könyvelők,
                            munkavezetők, magyarok, lengyelek, angolok, németek, valamennyien, s az
                            erdei munkások, favágók, üvegfúvók, szénégetők, petróleumkútfúrók,
                            gépészek és vasutasok kiszorultak a templomból, a vadcseresznye és
                            málnabokrok tüskéi közé.</p>
					<p>A pap belekezdett a misébe, a ministránsok megrázták kis csengettyűiket,
                            a sekrestyés komoly méltósággal lóbálta a tömjénfüstölőt, és a templom
                            végén fényesre pácolt tölgyfa emelvényen a görög szerzetes ráállt az
                            orgona fújtatójára, és arcán összefolyt a könny és verejték.</p>
					<p>Lubinszky Taddeus orgonáit. Ujjai alól fenségesen hömpölyögtek az
                            “Andante” melódiái, búgva, bánatosan, olvadozva, borongósan,
                            fel-felujjongva néha, mintha nagy diadalt aratott volna a
                            Legyőzhetetlenen.</p>
					<p>E pillanatban mindenki megdicsőült és elérzékenyedett a boldog
                            megindulásban, csak a vén lengyel sötét, cserzett, szürke, ráncos
                            arcából villogott ki két elszánt, acélfényes és dacos szem, amely
                            vakmerően nézett az Égre, mintha megfenyegetné.</p>
					<p>“Hiába avatkoztál bele az én terveimbe, Isten, én a te akaratod ellen is
                            megvédem a leányomat, és boldoggá, naggyá, összehasonlíthatlan gazdaggá
                            teszem őt itt a földön.”</p>
					<p>Csakhogy ezt az emberek nem értették, és csendesen és együgyűen
                            imádkoztak.</p>
				</div>
				<div type="chapter">
					<head>3</head>
					<p>Berta egész augusztusban hiába várta Nizzában az apját. De ígéretet
                            kapott, hogy szeptember közepén a dolgok rendbe jönnek, s akkor megkapja
                            a fiát.</p>
					<p>A napok csendesen és unalmasan teltek.</p>
					<p>Csak szeptemberben élénkült meg Nizza. Ekkor új vendégek jöttek a Quai
                            Massena büszke, magános, intim kis villáiba is. Nagy teherautók egész
                            berendezéseket szállítottak. Neuraszténiás amerikai ladyk magukkal
                            hozták fürdőkádjukat, egész hálószobájukat és állatseregletüket. Az
                            orosz hercegek gardróbjuk óriási méreteivel tűntek fel. Valóságos
                            népvándorlás volt ez, s nagy gyönyörűséget szerzett Lomov Olgának,
                            akinek érdeklődő, kíváncsi és mozgékony szelleme mindenbe behatolt és
                            mindent kifürkészett, ami életet jelentett. Bertát semmi sem érdekelte,
                            csak a maga megoldhatatlan szörnyű problémája, Berta semmit sem érzett,
                            csak elviselhetetlen sóvárgást a csecsemője után. Olga jelentéseit,
                            amelyek az új vendégekről, a Casino Municipale, a télikert, a színház és
                            a Cercle international szenzációiról szóltak, félénk és bágyadt
                            mosolygással hallgatta meg. De azt ő is észrevette, hogy a szomszéd
                            villába új lakók költöztek. Ablakából belátott a kacér kis kerti palota
                            déli oldalán levő szobáiba. Látta, hogy egy idős dáma és egy fiatal
                            tiszt reggeliznek az erkélyen. Komoly és csendes volt a ház, nagy
                            cselédség, roppant fény, éjjel mindig sötétség, úgy látszik, az esti
                            ebéd idejétől hajnalig a Casinóban töltik idejüket. Egyszer megkérdezte
                            Olgát.</p>
					<p>- Kik a szomszédaink?</p>
					<p>- Egy orosz hercegasszony és a barátja.</p>
					<p>Berta megbotránkozott.</p>
					<p>- Milyen erkölcsök! Az asszony negyven-ötven éves lehet. A férfi
                            huszonnégy-huszonöt. Lehetséges ez?</p>
					<p>Olga cinikusan nevetett.</p>
					<p>- Egész természetes. Ötvenéves férfiú, húszéves leány. Ötvenéves asszony,
                            húszéves fiú. Ez a dolgok rendje.</p>
					<p>- Hol?</p>
					<p>- Bizonyos körökben.</p>
					<p>- Pfuj!</p>
					<p>- Ahol az embereknek nincsen koruk.</p>
					<p>Nem tudta miért, de Berta keserű bánatot érzett. Úgy, első látásra, a
                            dáma is, a fiatal férfiú is rokonszenves volt az ő szomorú lelkének. És
                            fájt a kiábrándulás és a durva valóság.</p>
					<p>Néhány nappal később Olga bűnbánó arccal közölte Bertával:</p>
					<p>- Rosszul informáltak. Nem szerelmespár lakik a szomszédunkban.</p>
					<p>Berta fellélegzett.</p>
					<p>- Hát?</p>
					<p>- Anya és fia.</p>
					<p>- No ugye, mondtam, hogy lehetetlen?</p>
					<p>- Véletlenül igazad volt, kicsim.</p>
					<p>- Többet is tudsz róluk?</p>
					<p>- Érdekel?</p>
					<p>- No...</p>
					<p>- Hát egy özvegy orosz hercegnő és a fia. Nagyban játszanak. Egész éjjel.
                            Az egész kaszinó legmerészebb játékosai.</p>
					<p>- Nyernek?</p>
					<p>- Nem lehet tudni. Két helyen játszanak. Az anya nyer, a fiú veszít.
                            Senki sem ismeri a mérleget. Talán ők maguk sem. Én nem szeretem
                            őket.</p>
					<p>- Miért?</p>
					<p>- Ha egy anya együtt játszik a fiával, ott mindig van valami titok.</p>
					<p>- Nem tudnak mit csinálni a pénzükkel. Unatkoznak.</p>
					<p>- Akik unatkoznak, azok a játékot is unják. Ezek túlságos mohósággal
                            hajszolják a pénzt. Az amerikai milliomosok nem szórják az aranyat.
                            Nincs is náluk annyi, mint ezeknél az oroszoknál. Igazi úrnak a
                            zsebében nincs olyan tenger pénz. Csak azoknál vannak százezrek, akik
                            mindenüket a zsebükben hordják. Én nem szeretem őket.</p>
					<p>...Egy nap gyönyörű csokrot hoztak Müller bárónénak. A virágot Olga elé
                            vitték. Olga összeráncolta homlokát, és szigorúan förmedt a lakájra.</p>
					<p>- Hogy mertél idetolakodni?</p>
					<p>- A herceg úr őkegyelmessége...</p>
					<p>- Mondd meg a hercegnek, hogy tévedett... Itt úri hölgyek laknak.</p>
					<p>- Parancsára...</p>
					<p>- Hogy hívják a herceget?</p>
					<p>- Szergejevics Alekszej Lomov herceg.</p>
					<p>- Lomov?</p>
					<p>- Herceg Lomov.</p>
					<p>Olga elsápadt. Az ő neve! Egész belezavarodott. Neki is voltak főnemesi
                            rokonai. Nem ismerte őket, de a családban sokszor emlegették a kaukázusi
                            Lomov hercegeket, önkéntelen kiszaladt a száján:</p>
					<p>- A Kaukázusból?</p>
					<p>- Nem. A moszkvai kormányzóságból.</p>
					<p>- Hol van a birtoka?</p>
					<p>- Tulában.</p>
					<p>- A báróné nem szokott ismeretlen emberektől virágokat elfogadni.
                            Elmehetsz.</p>
					<p>Bertának nem szólt a csokorról. Kényelmetlen és izgatott érzése volt, és
                            már arról gondolkodott, hogy elhagyják Nizzát. Utálatot és félelmet
                            érzett arra a gondolatra, hogy Berta iránt valaki szerelmesen
                            érdeklődik. Megírja ezt Lubinszkynak? Nem. Lehet, hogy a lecke
                            használni fog a fiatal hercegnek, és lemond közeledési szándékáról. Ez
                            esetben fölöslegessé lesz minden óvintézkedés. Ha pedig tovább is
                            tolakodni próbál, még akkor is ráér intézkedni. De a név és birtok helye
                            módfölött fölizgatta fantáziáját. Kíváncsi volt a hercegnőre. Esténkint
                            kiállott a villa elé, hogy szemtől szembe lássa, de a hercegnő mindig
                            mélyen le volt fátyolozva. A kaszinóba pedig sem Olga, sem Berta nem
                            tette be lábát.</p>
					<p>Néhány nap múlva újra megjelent a herceg komornyikja, őexcellenciája
                            névjegyét hozta. A herceg úr szeretné tiszteletét tenni a báróné előtt.
                            Olga magánkívül volt felháborodásában.</p>
					<p>- Hogy merészel a herceg?</p>
					<p>- Őexcellenciája hódolattal tudomásul vette, hogy a báróné nem fogad el
                            virágokat ismeretlen emberektől. Ő tehát nem akar ismeretlen maradni a
                            báróné előtt.</p>
					<p>Olga arca vérvörösre gyúlt. Ő csakugyan ezt izente neki. És a herceg
                            félremagyarázta az izenetet. Egész testében kiegyenesedve, gőgösen
                            válaszolt:</p>
					<p>- Mondd meg a hercegnek, hogy a báróné senkivel sem kíván ismerkedni.</p>
					<p>A komornyik meghajtotta magát, és eltávozott. Olga egész nap lihegve
                            járt-kelt a villában. Mintha valami nagy veszedelem fenyegetné a házat,
                            a szívére nehéz balsejtelem telepedett. Úgy érezte, hogy most már
                            cselekednie kell. De mit tegyen?</p>
					<p>Másnap a lakáj újra megjelent. Kis levelet hozott. Olga reszketett a
                            haragtól.</p>
					<p>- Nem fogadom el...</p>
					<p>- De asszonyom...</p>
					<p>- Utálatos tolakodás... A herceg...</p>
					<p>- Nem a herceg küldte.</p>
					<p>- Hanem?</p>
					<p>- Alekszandra Ivanovna őkegyelmessége...</p>
					<p>- A hercegnő?</p>
					<p>- Igen.</p>
					<p>- A herceg anyja?</p>
					<p>- Igen.</p>
					<p>Olga feltépte a levelet. Finom, hegyes betűkkel néhány sor. Alekszandra
                            Pavlovna Lomov hercegnő szívesen látja Müller bárónét egy csésze
                            teára.</p>
					<p>Olga szíve összeszorult. Mit tegyen? Hirtelen elhatározta.</p>
					<p>- A báróné beteg...</p>
					<p>A lakáj távozni készült.</p>
					<p>- Megállj egy pillanatra.</p>
					<p>- Parancs.</p>
					<p>- A hercegnő özvegy?</p>
					<p>- Igen.</p>
					<p>- Mióta?</p>
					<p>- Szeptemberben múlt el négy esztendeje, hogy Makszimovics Szergej
                            meghalt, az Isten nyugosztalja.</p>
					<p>- Van még gyermeke?</p>
					<p>- Nincs.</p>
					<p>- A fiatal herceg a hadseregben szolgál?</p>
					<p>- Nem tudom.</p>
					<p>- Hogyan?</p>
					<p>- A fiatal herceget csak két hónapja ismerem.</p>
					<p>- Nem értem. Mióta vagy a háznál?</p>
					<p>- Tizenöt esztendeje.</p>
					<p>- És nem ismered a gazdád fiát?</p>
					<p>- Nem. A fiatal kegyelmes úr külföldön nevelkedett.</p>
					<p>- Sohasem volt otthon?</p>
					<p>- Soha. Párizsban csatlakozott a hercegnőhöz, aki az Istenben boldogult
                            herceg halála óta folyton a világot járja.</p>
					<p>Olgát iszonyú rémület fogta el. Most már tisztában volt azzal, hogy az ő
                            hercegnője van itt: Birukov hercegnő, akinél néhány évig Tulában volt
                            társalkodónő. Igen, csak ő lehet, bizonyos, hogy ő, habár álnév alatt, s
                            ő azt is tudja, hogy miért használ álnevet, és miért éppen a Lomov nevet
                            választotta Birukov hercegnő.</p>
					<p>Olga egész testében remegett. Birukov hercegnő van itt a fiával! Már be
                            akart szaladni Bertához, hogy elújságolja, de a szobaleány látogatót
                            jelentett. Olga kinézett a hallba. A hercegnő volt, egyedül, feketében,
                            mint egy száműzött, bolyongó fejedelemasszony.</p>
					<p>Olga felsikoltott.</p>
					<p>- Alekszandra Ivanovna, szentséges ég, ó, édes Istenem!</p>
					<p>A hercegnő szeme tele lett könnyel.</p>
					<p>- Olga! Te vagy az, Lomov Olga, csakugyan te vagy? Szép, hogy
                            megismertél.</p>
					<p>És megsimogatta Olga könnyben úszó arcát.</p>
					<p>E pillanatban Berta lépett be a hallba. Zavartan mosolygott, és kérdőleg
                            nézett a hercegnőre. Néhány pillanatig szótlanul állott ott a három
                            asszony. Olga piros lett, majd halvány, és értelmetlen szavakat
                            dadogott, ahogy régi úrnőjét megpillantotta.</p>
					<p>- Alekszandra Ivanovna... Alekszandra Ivanovna - ismételgette
                            öntudatlanul, és szeméből potyogtak a könnyek.</p>
					<p>- Ellenállhatatlan vonzalom hozott ide, báróné - törte meg a kínos
                            csendet a hercegnő. - Hallottam, hogy egyedül van, hogy beteg... és
                            egyébként is jól ismerem az ön atyjaurát... ne csodálkozzék, ön talán
                            nem is tudja, hogy mi üzlettársak vagyunk a Nyersolaj Trösztben,
                            Lubinszky Taddeus úr elnöklete alatt...</p>
					<p>A hercegnő mosolygott, Berta ajkán nem jött ki szó a meglepetéstől.</p>
					<p>- Azt is tudtam, hogy ön mellett az én Olgám teljesít szolgálatot -
                            folytatta kissé elborultan a hercegnő -, Lomov Olga. Istenem, milyen
                            útjai vannak a Gondviselésnek! - Lomov Olga ön mellett van, ezelőtt
                            huszonöt évvel pedig az én fiamat dajkálta... de erről ne beszéljünk,
                            mert félek, hogy elsírom magam.</p>
					<p>Berta egyszerre megértett mindent.</p>
					<p>Hát ez az a boldogtalan asszony, akinek a gyermekét Lomov Olga, mint a
                            magáét hozta ide a nizzai csecsemőszanatóriumba!</p>
					<p>Egyszerre nagy melegséget érzett a szíve körül, és a hercegnőben
                            egyszerre legközelebbi rokonát, édes testvérét, anyaságában legbensőbb
                            mártírtársát látta. Odalépett hozzá, és a vállára borult. A hercegnő is
                            elérzékenyedett:</p>
					<p>- Édes gyermekem... édes kislányom...</p>
					<p>Sokáig hallgattak. A hercegnő törte meg a csendet.</p>
					<p>- Ugye, te ismered az én történetemet?</p>
					<p>Berta a fejét rázta.</p>
					<p>- Eddig nem hallottam még a nevedet. De azért mindent tudok.</p>
					<p>- Olgától?</p>
					<p>- Igen.</p>
					<p>- Ugye, Lomov Olga sokat beszélt rólam?</p>
					<p>- Nem rólad, csak egy szerencsétlen asszonyról, aki kénytelen volt
                            megtagadni a saját édes fiát. De akkor még nem tudtam, hogy az az
                            asszony te vagy... Csak, ahogy itt megláttalak benneteket... akkor
                            kitaláltam mindent.</p>
					<p>A hercegnő olyan izgatott lett, hogy alig tudott szólni.</p>
					<p>- De ugye, senki más nem tudja?</p>
					<p>Berta ijedten nézte a szenvedő asszonyt.</p>
					<p>- Ezt kérdezd meg Olgától.</p>
					<p>- Ó, én nagyon félek! - sóhajtott a hercegnő. - Én mindig rettegek, hogy
                            egyszer történik valami, egyszer csak megjelenik nálam egy cári
                            hivatalnok vagy a rendőrség embere... hiszen nem is volna csoda...</p>
					<p>- Tőlem ne félj! - vigasztalta Berta.</p>
					<p>- Ó, felőled nyugodt tudnék lenni. De lásd, én itt Lomov néven élek...
                            Ehhez nincs jogom.</p>
					<p>- Miért teszed akkor? - kérdezte Berta gyermekes megbotránkozással.</p>
					<p>- A fiam iránt való tekintetből és a magam hírneve érdekében is - felelt
                            a hercegnő zavartan.</p>
					<p>- Hogyan?</p>
					<p>- Hát a fiamnak Lomov a neve. Az anyakönyvbe úgy írták be, hogy Lomov
                            Olga házasságon kívül született gyermeke. Tehát Lomov.</p>
					<p>- Tehát nem is herceg?</p>
					<p>- De igen. Szerencsére van egy Lomov hercegi család is... azokat
                            megvásároltam. Egy Lomov herceg adoptálta őt, s az én pénzemért a cári
                            főudvarmesteri hivatal megengedte, hogy az örökbe fogadott Alekszej
                            használhassa a hercegi címet.</p>
					<p>- Istenem, milyen zűrzavar ez! - szaladt ki Berta száján az őszinte
                            ámulat -, és mindez miért?</p>
					<p>A hercegnő lemondóan legyintett.</p>
					<p>- Eh, ezen már nem tudok segíteni. Nem tudok. Ez a végzet rendelése volt.
                            Hát a fiamat Lomov Alekszejnek hívják, és én is a Lomov nevet használom,
                            ha valahol együtt mutatkozom vele.</p>
					<p>- Miért?</p>
					<p>- A fiam és én csak úgy járhatjuk együtt a világot, ha mindenki anyának
                            és gyermekének tart... Én még nem vagyok olyan öreg, hogy rosszat ne
                            gondolhatna rólam az emberek szennyes fantáziája...</p>
					<p>Mind a ketten elpirultak.</p>
					<p>- Micsoda regény! - suttogta Berta önfeledten.</p>
					<p>- Az élet...</p>
					<p>- Borzasztó...</p>
					<p>A hercegnő bágyadtan mosolygott.</p>
					<p>- Ez fáj a legkevésbé. Már semmi hiúság sincs bennem. Tehát nekem is, a
                            fiamnak is újabb bűn és újabb veszedelem... a fiamnak a rangja is hamis,
                            legalábbis a Lomov névvel kapcsolatban az... valóságos útvesztő ez,
                            gyermekem, egy szörnyű, groteszk bohózat vagy észbontó tragédia... tánc
                            egy vulkán felett, amelynek kráterje azonnal megnyílik, mihelyt valaki,
                            egy személyes ismerős vagy titkos kém felfedezi az én igazi énemet.</p>
					<p>- Szegény, drága, jó testvérem... - fakadt ki Berta száján a
                            sajnálkozás.</p>
					<p>- Hát most a te kezedben és Lomov Zsófiéban van a mi sorsunk teljesen. Ha
                            neked vagy Olgának kedvetek tartaná, és elárulnátok engem...</p>
					<p> Olga másnap mindezt megírta Lubinszkynak.</p>
				</div>
				<div type="chapter">
					<head>4</head>
					<p>Berta és Birukov hercegné nagyon megszerették egymást. Alekszandra
                            Ivanovna látogatása óta majdnem mindennap órákig együtt voltak. Együtt
                            járták a régi Nizza görbe utcácskáit, meglátogatták a kis Yvette-et a
                            temetőben, s a hercegnő többé nem ment kártyázni a Casinóba. Sétáikon
                            sokszor elkísérte őket a fiatal herceg is, aki most már csak
                            tiszteletteljes hódolattal vette körül anyja ifjú barátnőjét. Berta
                            megtudott Alekszejről mindent, amit egy fiatal és szemérmes asszony egy
                            ifjú ember életéről csak megtudhatott. Alekszandra Ivanovna maga mesélte
                            el, hogy fiát az apja halála után ezen az égbekiáltó nagy áron kapta
                            vissza másfél esztendeje.</p>
					<p>De hogyan kapta vissza! A fiatal herceg Párizsban nevelkedett; aztán a
                            cári gárdaezred hadapródja lett; szép, kényes, léha, szeszélyes és
                            rosszul nevelt gyermek: a katonai fegyelmet nem bírta; elhagyta ezredét,
                            visszament Párizsba, dőzsölt, ivott kártyázott, végigkóborolta a nyugati
                            országok minden drága, fényűző és tivornyázó Szodomáját, összeroncsolta
                            idegrendszerét, és koravén suhanc korában már csak az alkohol és a
                            morfin tartotta benne a lelket. Anyja, az özvegy hercegné úgy akarta
                            visszacsalogatni az életbe, hogy nyomon követte a tékozló fiút. Együtt
                            járták Ostendét, Monte-Carlót, Nizzát, s mivel a fiú szenvedélyes
                            kártyajátékos volt, az anyja is együtt kártyázott vele.</p>
					<p>Alekszej nem volt több huszonhat évesnél, de néha kész öregembernek, néha
                            egész gyermeknek látszott. Az arca mindennap változott, aszerint hogy
                            mennyi morfiumot vett be, mennyit aludt és mennyit vesztett a kártyán.
                            Hajlott, sovány, barna ember volt; vékony bajusza hanyagul lógott le
                            keskeny, vértelen, idegesen meg-megránduló ajaka szélén. Rendesen fehér
                            sportruhában járt, két szibériai farkaskutya között. A kutyák úgy
                            kísérték mindenfelé, mint két fogvicsorgató, vérszomjas és gyanakvó
                            zsandár. Lomhán, tétovázva vonszolta magát; olyan volt, mintha a lelke
                            már teljesen kiégett volna. Az arcbőre szinte porcelánosan fehér; a
                            szeme kék és a tekintete réveteg, de meleg, ideges, félős és zavart.</p>
					<p>Láthatólag szívesen és boldogan volt Berta társaságában, de életmódján
                            azért nem változtatott. Ezt a hercegnő arra magyarázta, hogy Berta
                            nagyon visszautasító magatartást tanúsított a herceggel szemben.</p>
					<p>Pedig Berta nem találta ellenszenvesnek. Néha, amikor látta, hogy nagyon
                            boldogtalan, hogy nagyon utálja magát, hogy nagyon fél az ő ítéletétől,
                            valósággal megsajnálta szegényt. De mégis valami tisztátalanságot
                            érzett, valahányszor ráesett a tekintete. Meglátszott rajta
                            mindenképpen, hogy már bölcsőjében feje felett lebegett az átok.</p>
					<p>Egyszer meg is mondta Olgának:</p>
					<p>- Csinos, kedves, kissé együgyű és vidám fiú, de ha akarom, azt is
                            mondhatom, hogy esztelen, perverz és erkölcstelen fickó. A kettős
                            életéből valami szörnyű diszharmónia alakult ki a jelleme, modora, egész
                            emberi mivolta körül. Szórja a pénzt, falja a gyönyöröket, vad, duhaj,
                            mohó és zabolátlan, mint aki egy fájdalmas számkivetettségből most
                            rászabadult a fényes, pompás élet minden kívánatos szabadságára. Ha
                            elgondolom, hogy az én fiam, az ő fia is ilyen lesz, megáll a szívem
                            dobogása.</p>
					<p>Olga védelmébe vette az ő kis fiát, ahogy a herceget szokta nevezni.</p>
					<p>- Azért még a legderekabb ember lehet belőle - mondta mély
                            meggyőződéssel.</p>
					<p>- De nagyon züllött életet él, s még az édesanyja sem tudja jobb útra
                            terelni.</p>
					<p>Olga nevetett.</p>
					<p>- Semmiség az egész. Fiatalos duhajkodás.</p>
					<p>- Rettenetes züllés.</p>
					<p>- Igen. E pillanatban az. Ezen a legtöbb férfi keresztülesik. Ez az
                            ifjúság kanyarója, skarlátja, difteritisze! Ezek a kiforrás évei, amikor
                            a mustból bor lesz... amikor kierjed a férfi a suhanc zavaros
                            forrongásából.</p>
					<p>Berta naivul megkérdezte:</p>
					<p>- Mit gondolsz, lehetne még rajta segíteni?</p>
					<p>Olga elkomolyodott.</p>
					<p>- Annyi bizonyos, hogy túlságosan soká nem tarthat ez a lelki
                            hánykolódás. El kell jönni egy pillanatnak, amely meg fogja váltani.</p>
					<p>- Úristen, mi tudná őt megváltoztatni? Valami nagy katasztrófa?</p>
					<p>- Nem, ez még jobban megutáltatná vele az életet, és ő még inkább
                            hajszolná a narkotikumokat.</p>
					<p>- Ez nagyon valószínű. Én is azt hiszem, hogy menthetetlen.</p>
					<p>- Nem. Minden embert meg lehet menteni. A harmincéves férfit megmenthet
                            egy óra, egy találkozás, egy szó, egy érzés, egy mozdulat.</p>
					<p>- Mire gondolsz, Olga?</p>
					<p>- A szerelemre - válaszolt Olga csendesen.</p>
					<p>- Abban a hercegnek volt és lehet része elég.</p>
					<p>- Csak szerelmeskedésben. De szerelemben nem. A szerelmeskedés állattá
                            aljasít, a szerelem fölemel, fölemelhet egész a csillagokig, édes
                            kislányom.</p>
					<p>Berta kissé elgondolkozott. Ő tulajdonképpen nem is tudta, hogy mi az:
                            valakibe szerelmesnek lenni. Az ő életében nem voltak romantikus,
                            kislányos, fiatalasszonyos, poétikus emlékek, apró, langyos, rózsaszínű
                            kis kalandok... az ő élete a gyermekkorból egyenesen beleszakadt egy
                            hatalmas, erős, meglett férfiú szerelmi lángjába, és ott csaknem elégett
                            az ő egész egyénisége. Bámulta, csodálta, imádta az urát, félt tőle és
                            engedelmeskedett néki vakon, gondolkodás és választás nélkül, mint egy
                            túlvilági hatalmasságnak, aki őt magához emelte.</p>
					<p>A szerelmet csak regényekből és színpadi művekből ismerte. Úgy érezte,
                            hogy ő csak azért született erre a világra, hogy Müller Fritz bárónak
                            engedelmes szolgálóleánya, passzív játékszere, öntudatlan halványa és a
                            fiának egyszer az édesanyja legyen. Úgy érezte, hogy a jó Isten rendezte
                            ezt így, őt egyenesen e végből teremtette, Müller Fritz bárót pedig a
                            maga helyetteséül rendelte föléje. Neki nem volt ideje arra, hogy
                            válasszon; ő nem ismert, csak két férfiembert: az apját és az urát, s ő
                            egyikkel szemben sem volt egyenrangú fél. Nem is volt ő ember, csak
                            kislány volt mindig. Müller bárónak is csupán a kislánya volt, csak
                            valami szemérmes szerelem, valami enyhe, szolid és hűvös tetszés
                            különböztette meg ezt a szeretetet az apjáétól. Ő azt hitte, hogy a
                            szerelem a rossz asszonyok privilégiuma, akik úgy élvezik azt, mint a
                            férfiak az alkoholt vagy a hatalmat, vagy a vadászatot, vagy a... vagy a
                            szerelmet.</p>
					<p>Most, hogy ezt a témát megpendítette, kissé maga is megijedt, de egyúttal
                            erős izgalmat és valami szédületet érzett. Ellenállhatatlanul vágyott
                            arra, hogy folytassa.</p>
					<p>- A szerelem csakugyan olyan nagy hatalom? - kérdezte félénken, de szinte
                            testi izgalommal.</p>
					<p>- A szerelem mindenható - felelt Olga kissé remegő, de szenvedélyes
                            hangon.</p>
					<p>- És a szerelem megváltoztatja az embert?</p>
					<p>- A szerelem új embert teremt a magunk régi, hitvány, primitív
                            emberségéből. Nem, rosszul mondtam, Berta. A szerelem sohasem teremti
                            újjá az embereket. Csak visszaadja nekik eredeti és valóságos énjüket.
                            Visszaállítja bennük a gyermeki lélek eredendő bűneit és erényeit.</p>
					<p>- Ezt nem értem, Olga.</p>
					<p>- Az úgy van, kislányom, hogy az embert a helyzetek, az alkalmak, a
                            kényszerek, a vágyak, az unalmak, az akadályok, a rossz példák, a
                            bánatok és az elbizakodottságok kiforgatják a maguk valóságából. A
                            szerencse már sok el nem követett bűntől mentette meg az aljas lelkű
                            embereket, és a szerencsétlenség sok bűnbe sodorta már bele az
                            angyalokat. Sok asszony keveredik a szentség hírébe, mert a sors
                            megtagadja tőle a vétkezés édes lehetőségeit; mások alatt meg azért
                            szakadt le az erkölcsi piedesztál, mert unatkozó, keresgélő, kiszikkadt,
                            szomjas, vergődő lelkük beleszédült az illúziók örvényébe. Az embert meg
                            nem ismerheted addig, amíg őt igazi nagy helyzetek, dilemmák és
                            elhatározások elé nem állítja a sors. Ilyenek a nagy szerelmek. Akkor
                            mindenki ledobja álarcát, és meztelenül ugrik bele az élet hullámaiba.
                            Akkor elválik, hogy hol van a bűn és hol van az erény. Hogy hol van az
                            igazi ember!</p>
					<p>- És te azt hiszed...</p>
					<p>- Azt hiszem, hogy Alekszej nemes, finom, gyengéd és tiszta lélek, és egy
                            nagy szerelem megválthatja őt.</p>
					<p>- Azt hiszed?</p>
					<p>- Igen...</p>
					<p>Nagy, hosszú csend. Olga szorgalmasan dolgozott egy megkezdett
                            horgoláson. Berta a hullámokat nézte. Az ég borús volt, a levegő sós
                            párával teli. A kékselyem-fényű víz háta borzongott, mint egy didergő
                            asszony bőre. Északról enyhe szél fuvalma suhant át a parton. A város
                            felől tompa, monoton zaj. A kaszinóból néha kilépett egy fekete frakkos
                            vagy tarka selyemköpenyes vendég. Reggel hét óra volt. A különtermekben
                            még mindig folyt a játék. Autók vártak a mellékajtók előtt.</p>
					<p>- Szegényke még mindig ott birkózik a szerencsével! - sóhajtott Olga
                            bánatosan, és Berta összerezzent, mert éppen arra gondolt ő is.</p>
					<p>- Mi lesz ennek a vége?</p>
					<p>- Szerelem vagy halál - felelte röviden Olga, és belenézett Berta ijedt,
                            nedves, csillogó szemébe.</p>
					<p>Berta lesütötte a szempilláit.</p>
					<p>- De tegyük fel, hogy a herceg beleszeret valakibe, az a valaki azonban
                            nem viszonozza.</p>
					<p>- Nem, az nem lehet. Ha az asszony nem viszonozza, akkor ez azt jelenti,
                            hogy a férfi sem szerelmes eléggé.</p>
					<p>- Ezt nem értem, Olga - felelt Berta őszinte kételkedéssel. - Hát
                            reménytelen szerelem nincs, hát az nem történhetik meg, hogy az egyik
                            szerelmes lesz, a másik pedig közönyös marad?</p>
					<p>Olga kemény hangon felelt:</p>
					<p>- Nem.</p>
					<p>- Ugyan!</p>
					<p>- Mert az igazi szerelem mindig eléri a célját. Nincs ember, aki a valódi
                            szerelem ostromának ellen tudna állni. Sem férfi, sem nő. A szerelem
                            mindenható. A szerelem a legnagyobb építő és romboló hatalom. Ha én
                            valakibe beleszeretek s igazán, őszintén, kizárólag csak őt akarom
                            szeretni, ennek az akarásnak nincs ember, aki ellent tudjon állni. Ha
                            mégis megtörténik, nem a másikban, hanem bennem és a szerelmemben kell
                            keresni a hibát...</p>
					<p> Berta aznap este sokáig nem tudott aludni. Ez volt az első óra, amikor
                            elalvás előtt nem a fiára gondolt. Csak éjfél felé vette észre, hogy ő a
                            kis Franzról megfeledkezett. Akkor felugrott az ágyból, és levelet írt
                            az édesapjának.</p>
					<p>Kérte, hogy szánja meg, és intézkedjék már az ő és a kisfia sorsáról. Ha
                            ez sokáig így tart, bele fog pusztulni. “Elhiszem - folytatta -, hogy te
                            szeretetből teszed, amit velem cselekszel, de gondold meg, hogy nekem is
                            van gyermekem, és én is éppúgy szeretem őt, mint ahogy te engem. De te
                            megölsz engem a szereteteddel, és én nem akarom, hogy velem együtt a
                            fiamat is megöld. Ó, bocsáss meg nekem - fejezte be a levelet -, hogy
                            így elragad a fájdalom és a türelmetlenség, de Birukov hercegnő és a fia
                            példája... az a szerencsétlen, tétova, nyomorult élet, amely az anyjának
                            és fiának osztályrészül jutott, borzasztó rémképekkel gyötör az én kis
                            magzatommal kapcsolatban is. Ó, édes, drága, jó apám, jöjj ide hozzám,
                            siess, és vigasztalj meg engem. Addig is adj tanácsot, vajon
                            megengedhető-e, hogy a hercegnővel és fiával érintkezzem? Hiszen
                            tulajdonképpen csak hajszálon múlik, hogy egyszer az itt dőzsölő oroszok
                            leleplezik őket, és irtózatos botrányba fullad az ő nizzai szereplésük.
                            Szabad-e velük Müller Fritz báró özvegyének, a te lányodnak nyilvánosan
                            mutatkozni? Nagyon félek, Apám...”</p>
					<p> Másnap már hajnalban felkelt. Tenger, reggeli nap, sós, párás, enyhe,
                            illatos levegő, egészség és élet után vágyott. Az életet egy gömbölyű
                            fejű, csillogó szemű, rózsás bőrű kis csecsemő jelentette, és érezte,
                            hogy nagyon nehéz kibírni az utána való epekedést.</p>
					<p>Felkelt, és Olgával kisétált a partra. De a természet is mostoha és
                            gyengédtelen volt a szegény kis szenvedővel szemben. Hűvös, borús volt a
                            reggel.</p>
					<p>E pillanatban autó száguldott el a tengerparton. Egy férfi és egy
                            asszony... hajadonfőn, hátradőlve, nyitott szájjal... halálsápadtan,
                            majdnem félholtan... egy férfi és egy asszony ült hátradőlve, tágra
                            nyílt szemmel a karosszériában.</p>
					<p>- Szent Isten, a hercegné! - sikoltott fel Olga, és az ő arca is
                            krétafehér lett a rémülettől.</p>
					<p>A sofőr hirtelen fékezett.</p>
					<p>- Be a tengerbe! - ordított Alekszej.</p>
					<p>A sofőr habozott. A fiatal herceg átugrott az első ülésbe, a sofőrt
                            félrelökte, s kezébe kapta a kereket.</p>
					<p>A hercegné sikoltozott. A sofőr dulakodni kezdett a herceggel. Az autó
                            beszaladt a tengerbe, és a magasra csapkodó vízben úgy lubickolt, mint
                            egy nagy, fekete, otromba kacsa. A sofőr volt az erősebb. A herceget
                            maga alá gyűrte, s az autót nagy körívben kifelé kormányozta a sekély
                            vízből. A hercegné már nem kiáltott segítségért, csak halkan sírdogált.
                            Az autó, amely körül zuhogott, fecskendezett a víz, éppen Berta padja
                            előtt evickélt ki a homokos, fövenyes, süppedős strandról. A hercegné és
                            fia megismerték Bertát. Alekszej kiugrott a kocsiból, és édesanyját is
                            gyengéden kiemelte.</p>
					<p>- Szégyenlem magamat - dadogta ijedten, és levette fejéről a kalapot. -
                            Jó reggelt, báróné.</p>
					<p>Alekszandra Ivanovna zavartan mentegette a fiát.</p>
					<p>- Elromlott a kormánykerék - szólt a hölgyek felé.</p>
					<p>- Nem! - kiáltotta majdnem sírva Alekszej... -, az én agyam bomlott
                            meg.</p>
					<p>A sofőr az autót vizsgálgatta.</p>
					<p>- Csuromvíz vagyok! - panaszkodott a hercegné -, hogy jutok haza?</p>
					<p>A sofőr jelentette, hogy az autónak nem történt baja. A hercegné
                            beült.</p>
					<p>- Asszonyom, kísérje haza a hercegnőt! - szólt Olgához félig kérve, félig
                            parancsolva Alekszej.</p>
					<p>Olga a hercegné mellé telepedett. Az autó elrobogott, Alekszej és Berta
                            egyedül maradtak a parton.</p>
					<p>- Haza szeretnék menni - szólalt meg Berta gyermekes szepegéssel.</p>
					<p>- Báróné, csak egy negyedórát kérek - felelt komolyan, szomorúan, esdőleg
                            a férfi. - Az Isten akarta, hogy én a tengerpartnak éppen ezen a pontján
                            megőrüljek, és belerohanjak a hullámokba.</p>
					<p>- Miért tette ezt?</p>
					<p>- Meg akartam halni!</p>
					<p>- Istenem!</p>
					<p>- És meg akartam ölni az anyámat.</p>
					<p>- Őrült! Káromkodik!</p>
					<p>- Igen. De úgy is az lesz a vége neki is, nekem is.</p>
					<p>- Miért beszél így, uram?</p>
					<p>- Mert ez az igazság. Minket elkapott egy nagy kerék; valami szörnyű
                            gépnek, az életnek vagy a bűnnek, vagy az isteni igazságszolgáltatásnak
                            a kereke. Mi már nem tehetünk semmit. Csak forgunk, le és fel,
                            körbe-körbe, eszeveszett lendülettel és feltartóztathatlanul.</p>
					<p>- Miért kártyázik, Alekszej?</p>
					<p>- Micsoda naiv kérdés? Hát a kártya miatt kártyázom én, báróné? Hát
                            szükségem van nekem arra, hogy néhány ezer frankot nyerjek?</p>
					<p>- Mégis, az teszi ily idegessé...</p>
					<p>A herceg, aki csapzott hajával, nedves ruhájában, villogó, lázas szemével
                            tragikus és komikus látvány is volt egyben, lassan leereszkedett Berta
                            mellé a padra.</p>
					<p>- Az egész életem egy nagy játékasztal körül forog. Ez a baj. Utálom az
                            életemet.</p>
					<p>- De így nem segít magán.</p>
					<p>A herceg nevetett.</p>
					<p>- Hát hiszen nem is akarok segíteni. Végezni akarok.</p>
					<p>- Istentelen beszéd.</p>
					<p>- De őszinte. Undorodom az életemtől. Hazugság, csalás, hazugság,
                            csalás... - ismételgette dadogva, és kereste a szavakat, hogy
                            megmagyarázza önmagát. - Nincs miért élnem. Ki vagyok én? Miért élek? Mi
                            lesz belőlem? Ó, az én nyomorult életem!</p>
					<p>- Menjünk haza - kérlelte ismét Berta, és megérintette a fiú vállát. -
                            Aludja ki magát. Maga fáradt és beteg.</p>
					<p>- Többet sohasem alszom! - kiáltotta a herceg együgyű és siralmas
                            nevetéssel.</p>
					<p>- Majd a mamája lefekteti - felelte tréfás gyöngédséggel Berta.</p>
					<p>- Soha.</p>
					<p>- Hát mit csinál, Alekszej?</p>
					<p>- Meghalok, asszonyom!</p>
					<p>- Alekszej!</p>
					<p>- Igenis, meghalok. Tudom, hogy úgysem lesz belőlem soha boldog ember.
                            Iszákos, duhaj, részeg, kártyás suhanc vagyok, asszonyom, méltó az ön
                            megvetésére és az emberek gúnyjára.</p>
					<p>- Változzék meg, Alekszej.</p>
					<p>- Miért? Kinek?</p>
					<p>- Az édesanyjának.</p>
					<p>- Ő is elveszett ember. Neki sem élet az élet... nekem sem... ő engem
                            egyszer megtagadott... Báróné, ismeri az én születésem történetét?</p>
					<p>- Ismerem - lihegte Berta, és vacogott a foga.</p>
					<p>- Nos, tehát tudja, hogy ő meg tudott tagadni és el tudott ítélni engem
                            egy egész életre való boldogtalanságra.</p>
					<p>- De most jóvá teszi. Mindent odaad magának.</p>
					<p>- Mindent? Mit? A pénzét? Az ékszereit? A bányáit? Hát ez is valami? Ez
                            is érték? Mire? Hogy elkártyázzam? Hogy kokottokra költsem? Hogy
                            megigyam és megzabáljam?</p>
					<p>- Ne beszéljen így, Alekszej. Ő vagyont ad magának, és ezzel az élet
                            függetlenségét.</p>
					<p>A herceg kínosan kacagott.</p>
					<p>- De én nem tudok mit kezdeni a függetlenségemmel! Én nem vagyok munkás
                            vagy tudós, kereskedő vagy művész, gazda vagy politikus, katona vagy
                            diplomata, hogy engem boldoggá tenne az anyagi jólét és erkölcsi
                            szabadság! Asszonyom, én Birukov herceg vagyok, és engem nem tesz
                            boldoggá az, hogy pénzes polgárfiú lehetek... Nekem nem pénz kell, nem
                            rongyos, hitvány borravaló, nekem az apám neve és a rangom és az udvar
                            és a cár kell és még valami kellene... még valami kellene, amiről már
                            egyszer nagyon szeretnék beszélni...</p>
					<p>Berta elérzékenyedett... Istenem, így fog majd beszélni egyszer,
                            húsz-huszonöt év múlva az ő fia is, akit most Párizsban hagyott?</p>
					<p>- Miről szeretne beszélni? - kérdezte szinte öntudatlanul. De aztán maga
                            is megijedt, és felugrott a padról. - Menjünk haza, Alekszej. Kísérjen
                            el, és útközben beszéljen...</p>
					<p>Lassan megindultak. A nap előbújt a fellegek mögül. A strandon egypár
                            koránkelő vendég jelent meg, és csodálkozva mérte végig a herceg
                            gyűrött, szánalmas alakját.</p>
					<p>- Arról kellene beszélnem - kezdte el Alekszej remegő, tétova hangon -,
                            hogy mi módon lehetne megállnom a lejtőn. Mert meg kell állnom, ugye? -
                            tette hozzá gyermekes, könyörgő, szívből áradó, naiv őszinteséggel.</p>
					<p>- Meg - felelte Berta, és elcsuklott a hangja.</p>
					<p>- Nahát, sokat beszéltünk erről az édesanyámmal. És mindig ugyanaz volt a
                            vége.</p>
					<p>- Visszamenni haza.</p>
					<p>- Hova?</p>
					<p>- A birtokunkra.</p>
					<p>- Igen. De nem egyedül.</p>
					<p>- Hát?</p>
					<p>- Egy asszonnyal, aki szeretne engem, és akit én szeretnék...</p>
					<p>Berta erőltetetten nevetett.</p>
					<p>- Szóval meg kellene magának házasodnia.</p>
					<p>- Igen. Ezt mondta az anyám.</p>
					<p>- És maga?</p>
					<p>- Én is ezt szeretném.</p>
					<p>- Hát miért nem néz körül? - szólt rá hirtelen Berta, gyönyörű, kislányos
                            kacérsággal, amelyben nem volt semmi célzás, csak ősi, asszonyos ösztön
                            és járatlanság a férfiakkal való foglalkozásban.</p>
					<p>- Már körülnéztem, asszonyom - válaszolt a herceg, és lemélyült a hangja.
                            - Nemcsak körülnéztem, de meg is találtam azt, aki engem meg tudna
                            menteni. Aki új életet tudna nekem adni. Aki meg tudna váltani.</p>
					<p>...Meg tudna váltani... Bertának Olga szavai jutottak eszébe, és szörnyűt
                            dobbant a szíve. Most már szerette volna abbahagyni, kettévágni, sőt meg
                            nem történtté tenni az egész beszélgetést, de nem találta és nem merte
                            megtalálni azt a szót, amellyel az ifjú herceget elnémítsa.</p>
					<p>Alekszej szinte önmagának beszélt.</p>
					<p>- Meg is mondtam az édesanyámnak. Vagy ő, vagy senki.</p>
					<p>- És mit mondott az anyja? - kérdezte Berta bűnös kíváncsisággal.</p>
					<p>- Örömében sírt.</p>
					<p>Berta szívén édes, fájdalmas, büszke és gyönyörteljes nyilallás szaladt
                            végig. Elpirult, és lesütötte szemét. A következő pillanatban azonban
                            megdöbbent. Szent Isten, hátha tévedett? Hátha nem is őróla van szó, és
                            Alekszej csak a nagyon fiatal embereknek az asszonyokhoz való
                            bizalmasságával avatja őt bele intim titkaiba. Erre elsápadt, és
                            lélegzetét visszafojtva leste a vallomás folytatását. A herceg is
                            zavarban volt, megállt, és könyörögve nézett az asszony arcába.</p>
					<p>- Báróné, mit tart ön énrólam?</p>
					<p>Majdnem sírva mondta ezt, az átvirrasztott éjszaka, a balszerencse súlya
                            alatt meggörnyedt lélek elérzékenyülésével.</p>
					<p>- Sajnálom magát.</p>
					<p>- És meg akar menteni?</p>
					<p>- Hogy érti ezt, herceg? - kérdezte erőltetett józansággal Berta.</p>
					<p>- Úgy értem, báróné, úgy értem, hogy én... én halálosan szeretem önt...
                            és bocsásson meg nekem.</p>
					<p>Berta boldogan megrázkódott. Krétafehér arca reszketett a félelemtől.
                            Megnémult az ajka, és majdnem elállott a szíve dobogása. Életében
                            először érezte, hogy bűnt követ el, és a bűntudat édes kéje alatt
                            majdnem összeroskadt.</p>
					<p>Megmerevedve álltak egymás mellett, és szinte hallani vélték egymás szíve
                            dobogását.</p>
					<p>- Ó, Istenem, ó, édes Istenem - gondolta Berta, és rászorította kezét a
                            szívére. - Ó, édes Istenem, mit kell most cselekednem?</p>
					<p>Vakon, némán, remegve, esztelen izgalomban álltak ott percekig, és észre
                            sem vették, hogy autó áll meg mellettük.</p>
					<p>- Berta, ideje, hogy te is hazajöjj. Édesapád írt - csendült föl Lomov
                            Olga hangja, amelybe Berta szegény, viharban vergődő kis lelke
                            belekapaszkodott, és szinte berepült az autóba Olga karjai közé.</p>
					<p>Válasz nélkül magára hagyta az őrjöngő Alekszejt.</p>
				</div>
				<div type="chapter">
					<head>5</head>
					<p>Alekszandra Ivanovna még aznap délután meglátogatta Bertát, és bocsánatot
                            kért tőle a reggeli kalandért. Elmondta, hogy fia az éjjel ismét a
                            kaszinóban dőzsölt, és hajnaltájban felköltötte őt, hogy menjen vele
                            sétakocsikázni.</p>
					<p>- Mint egy gonosz szellemektől megszállott őrjöngő vagy életunt
                            desperado, úgy pocsékolja az életét - sírt a szerencsétlen anya. - És az
                            utóbbi időben napról napra ijesztőbben tombol benne ez a szörnyű démon.
                            Mert ha nincs a szervezetében elég morfium, egyenesen beszámíthatatlan.
                            Valósággal a tébolyultak tehetetlenségével vetette magát a kártya és az
                            alkohol után.</p>
					<p>Berta félénken megpendítette ezt az eszmét, hogy talán jó volna valami
                            szanatórium.</p>
					<p>- Isten ments! - tiltakozott a hercegné. - Az az öngyilkosságot
                            jelentené. A baj nem Alekszej idegrendszerében van, hanem a
                            körülményeiben. Én belátom... én megértem... - jajveszékelt a
                            boldogtalan asszony. - Én vagyok az oka.</p>
					<p>Berta szívéből megsajnálta őt.</p>
					<p>- Miért okolod magad?</p>
					<p>- Azért, mert már a születése pillanatában megtagadtam őt.</p>
					<p>Berta megrázkódott.</p>
					<p>Ez lesz az ő fiából is?</p>
					<p>A példa gyötrelmesen talál. A két élet egyformán kezdődik. Még Lomov Olga
                            is ugyanaz, mind a két tragédia első felvonásában. Nem az Isten ujja ez?
                            Szabad így kihívni a sors büntető haragját?</p>
					<p>Néhány percig elérzékenyedve gondolt a fiatal hercegre.</p>
					<p>- De hát miért is tetted? - kérdezte önkénytelenül.</p>
					<p>- Mert nagyon szerettem az apját - felelte sírva a hercegné.</p>
					<p>Berta szíve gyötrelmesen vert. A maga sorsának tragikus képe iszonyattal
                            öntötte el a lelkét. De határtalanul kíváncsivá is lett, hogy más
                            emberek sorsában hogy oldódott meg ez a rettentő probléma...
                            Tekintetével odameredt a hercegnőre, némán, aggódva, reménykedve, mint
                            egy sürgető, ijedt, követelőző kérdőjel. A hercegné hamar összeszedte
                            magát.</p>
					<p>- Mikor Alekszej megszületett, én már a herceg törvényes felesége
                            voltam... Mégis el kellett titkolni szegénykét...</p>
					<p>- Hogy tudtad?</p>
					<p>- Nem tudom. Most már nem tudom. De akkor fiatal voltam és nagyon
                            szerelmes. És a herceghez képest... a herceg családjához, az orosz
                            arisztokráciához, az udvarhoz, a cárhoz képest, akinek az uram
                            szárnysegédje, kamarása és gyermekkori pajtása volt, én még gyermek
                            voltam, gyáva, ingatag, szerelmes, hálás, boldog és bolond... mit tudom
                            én? Megrémítettek, hogy ezzel szerencsétlenségbe döntöm magamat, a
                            herceget, a fiamat... nem tudok erről beszélni... éppen kéznél volt
                            Lomov Olga... ő vállalta a gyermek anyaságát, ide hozta Nizzába, mint a
                            sajáti gyermekét vetette fel a menhelyre... így lett ő Alekszej
                            Szergejevics Lomov... Kérlek, édes gyermekem, egy csésze teát...</p>
					<p>A hercegné kínosan köhögött. Végre Berta törte meg a csendet.</p>
					<p>- Sokszor láttad a gyermekedet?</p>
					<p>- Minden évben kétszer. Titokban, Lomov Olga neve alatt látogattam meg
                            őt, mint bűnbeesett leány az ő törvénytelen fiát.</p>
					<p>- Törvénytelen...</p>
					<p>- Igen. Alekszej, aki Birukov herceg törvényes házasságából született,
                            így lett törvénytelen gyermek, akit ez a borzasztó átok végigkísért
                            egész huszonöt éves életén...</p>
					<p>- No de most, hogy a herceg meghalt?... - vágott közbe magáról
                            megfeledkezve, el nem titkolt megkönnyebbüléssel Berta.</p>
					<p>- Most már késő volt... lehetetlen volt jóvátenni a bűnt.</p>
					<p>Berta szeme kerekre nyílt, és fulladozva kérdezte:</p>
					<p>- Szent Isten, hát miért?</p>
					<p>- Anyagi okokból... az örökösödés, a család... a büntetéstől való
                            félelem...</p>
					<p>- Büntetés?... - kérdezte Berta elképedve. - Miért és kinek kell itt
                            bűnhődnie?</p>
					<p>- Nekem, édes gyermekem... Az orosz törvények a szentimentális szerelem,
                            a gyáva anya, a nagyratörő férj és a titkos házasságok romantikáját nem
                            tisztelik ám úgy, mint a költők és regényírók. Én vétkeztem az erkölcs,
                            a családjog, a magántulajdon és a cár ellen... Oroszország és az Isten
                            ellen, amikor a törvényes fiamat eltitkoltam.</p>
					<p>- Nem te akartad!</p>
					<p>- De én vagyok az, aki elkövettem. Én vagyok a bűnös.</p>
					<p>- A bűnbak.</p>
					<p>- Mindegy... Törvényeink szerint bűnös vagyok, és börtönre vagy
                            Szibériába való deportálásra érdemes.</p>
					<p>- Börtön?</p>
					<p>- Börtön vagy Szibéria.</p>
					<p>- És a kegyelem?</p>
					<p>- Nincs, csak az Istennél.</p>
					<p>- A cár?</p>
					<p>- Ki az a cár? Ahogy az uram, a herceg meghalt, a cárhoz többé nem juthat
                            el az én vagy a fiam könyörgő szava. Legfeljebb a cári jogügyi ügyészség
                            elnökéhez.</p>
					<p>- Nos? Az is ember, és talán férj vagy apa is egyben, és szereti a
                            gyermekét! Az is Istennek teremtménye, és Krisztus őt is
                            megváltotta!</p>
					<p>- Nem. Ő a cári jogügyi ügyészség vezetője. Semmi egyéb.</p>
					<p>- Borzasztó... Hogy lehet ez így?</p>
					<p>- Mindjárt meg fogod érteni. A herceg óriási vagyont hagyott hátra. A
                            rokonsága kihalt. Örököse nincsen, csak egyedül én...</p>
					<p>- Annál könnyebb a helyzeted.</p>
					<p>- Tévedsz, gyermekem. Annál nehezebb. Most, így, gyermektelenül, én
                            vagyok az örökös, roppant vagyon ura, egyik leggazdagabb orosz
                            hercegasszony... de ha előállok és bevallom, hogy gyermekem is van, akit
                            eltitkoltam...</p>
					<p>- Akkor újra az övé, a fiadé minden! - kiáltott fel gyermekes örömmel
                            Berta, mint aki megtalálta a probléma legtermészetesebb és legjobb
                            megoldását.</p>
					<p>A hercegné lemondóan legyintett.</p>
					<p>- Én is így hittem, kedvesem, amikor csak a magam józan, egyszerű eszével
                            gondolkodtam. De azóta felvilágosítottak ám, hogy nem így van a
                            dolog...</p>
					<p>- Várj csak - lihegett közbe szenvedélyesen a bárónő -, a házasságod
                            törvényes voltát elismerték?</p>
					<p>- Némi huzavona után, igen.</p>
					<p>- No, akkor a gyermeked is törvényes...</p>
					<p>- Igen. A házasság szentsége, a gyermek neve és a társadalmi erkölcs
                            szempontjából igen. De az örökösödési és magánjog szempontjából nem.</p>
					<p>- Miért?</p>
					<p>- Mert mi, a herceg is meg én is vétettünk a családi állás ellen, s ezért
                            bűnhődni kell annak, aki megbüntethető. A herceg meghalt... Én vagyok a
                            bűnös. Bezárnak vagy deportálnak, és méltatlannak jelentenek ki az
                            örökségre. A birtokot elkobozzák... Távoli rokonok öröklik Birukov
                            herceg minden ingó és ingatlan hagyatékát.</p>
					<p>- Lehetséges ez?</p>
					<p>- Lehetséges.</p>
					<p>- És a fiad?</p>
					<p>- Pert indíthat ellenük, ha mer.</p>
					<p>- És el is vesztheti?</p>
					<p>- Nem. Felteszem, hogy nem. De a pör száz évig húzódik... Száz ügyvéd és
                            ügyész és közigazgatási hatóság... száz csinovnyik, bíró, pópa,
                            kormányzó, szinódus és udvari hivatal húzza-halasztja, lopja a
                            hagyatékot... a végét nem éri meg a fiam unokája sem... gondnokok
                            kezelik a birtokot, a petróleumkutak régen kiszáradnak, és a kastélyok
                            régen romba dőlnek, amíg végre kimondják az ítéletet... a börtönben vagy
                            Szibériában elhunyt Birukov hercegné dédunokájának öröksége
                            felett...</p>
					<p>- Égbekiáltó szörnyűség! - fakadt ki csodálkozva Berta.</p>
					<p>- Nem olyan szörnyűség - felelte köhögve a hercegné... - Rájöttem, hogy
                            legjobb, ha minden a régiben marad. Lomov Alekszej maradjon az, aki
                            volt; legalább gazdag anyja van, aki a törvénytelen fia
                            boldogtalanságát elfödheti az aranyak garmadájával.</p>
					<p>- De ha te meghalsz?</p>
					<p>- Akkor minden a herceg oldalági rokonaié.</p>
					<p>- Tehát?</p>
					<p>- Tehát most nem teszünk egyebet, mint hogy minél tökéletesebben
                            kifosztjuk a saját vagyonunkat, hogy ne maradjon utánam más
                            örökölnivaló, mint az ellophatatlan puszta föld, az is lehetőleg
                            maximális adóssággal megterhelve.</p>
					<p>- Borzasztó.</p>
					<p>- Lopjuk saját magunkat. Csak arra kell vigyáznom, hogy őrült tékozlás
                            miatt gondnokság alá ne helyezzen a cári legfelsőbb törvényszék.</p>
					<p>- Kétségbeejtő.</p>
					<p>- Szegény gyermekem... - suttogta a hercegnő meghatottan - milyen jó vagy
                            te hozzám. Mennyire magadévá teszed az én boldogtalanságomat...</p>
					<p>Berta hirtelen elpirult, mert e pillanatban csak a magáéra gondolt.</p>
					<p>Szerencsére behozták Bertához a postát. Levél jött a párizsi
                            szanatóriumból. Berta engedelmet kért, hogy elolvashassa. Száraz
                            jelentés volt - amilyen mindennap érkezett -, hogy a csecsemő jól van,
                            súlya négy kilogramm, s naponkint egy liter tejet vesz magához.</p>
					<p>Berta elolvasta, kétszer-háromszor átfutotta a gépírásos, rideg sorokat,
                            aztán leejtette karját, behunyta a szemét, és elrévedezett. Aztán
                            hirtelen felocsúdott és letörölve könnyeit, erőltetett vidámsággal
                            fordult a hercegnő felé.</p>
					<p>- Egy csésze teát? Szabad?</p>
					<p>És újra megtöltötte a hercegnő csészéjét.</p>
					<p>Alekszandra Ivanovna nem nyúlt a csészéhez.</p>
					<p>Nem tudott egyébre gondolni, mint a fia tragédiájára. E pillanatban
                            irigykedve nézett Bertára, aki még fiatal, aki még boldog lehet
                            szerelemben, anyaságban, boldog házas életben, derült, szent öregségben.
                            Szinte öntudatlanul ejtette ki a száján:</p>
					<p>- Szerencse, hogy neked még nincsen gyermeked...</p>
					<p>Berta rémülten kapta fel a fejét.</p>
					<p>- Szerencse? - lihegte hevesen.</p>
					<p>A hercegnő kissé zavarba jött.</p>
					<p>- Úgy értem, hogy ha a báró után gyermek maradt volna, az a te
                            helyzetedben is sok komplikációt okozhatott volna anyagi
                            vonatkozásokban.</p>
					<p>Berta megrázkódott, és odasúgta a hercegnő fülébe:</p>
					<p>- Pedig én...</p>
					<p>- Pedig te bizonyára nagyon szeretnéd, ha volna - vágott a szavába a
                            másik. - Tudom. De látod, hogy néha milyen tragédia lehet abból... Az
                            ember sohasem tudja, hogy szabad-e, érdemes-e, ésszerű-e gyermeket hozni
                            a világra. Ki tudja, nem okosabb volna-e ellenszegülni a természet
                            rendelésének?</p>
					<p>- Miért mondod ezeket? - kérdezte Berta megilletődve.</p>
					<p>- Mert a te helyzetedben valósággal jó, hogy egyedül vagy.</p>
					<p>Berta mélyen belenézett a hercegnő szemébe. Az ő szíve egészen tele volt
                            most azzal a cseppnyi emberkével, akit ezelőtt három hónappal a világra
                            hozott. Ez volt az egyetlen öröme, bánata, büszkesége, reménysége,
                            vágya, életének egyetlen értelme és célja, és szinte elviselhetetlen
                            kínszenvedés volt, hogy ezt eltitkolja, hogy ne dicsekedjék el a kis
                            Franz szépségével, egészségével, súlyával, méreteivel, hogy el ne
                            panaszkodjék, amiért nem maga táplálja, amiért nem veheti éjjel az
                            ágyába, amiért nem virraszthat az aknai fölött. És Olga már nem elég.
                            Olgával már nem tud mit beszélni. Olgát nem is szereti már, mert őt az
                            apja pártján látja, Olga is ellenség, a zsarnok helytartója a nagy,
                            rideg eszével és kegyetlen energiájával, ő az egész világnak szeretné
                            kikiáltani, hogy milyen gyönyörű kis gyermeke van neki.</p>
					<p>Berta egészen fölolvadt és belebódult ebbe az elképzelésbe. Azt sem
                            tudta, hogyan, miért, miért éppen most és éppen ez előtt az asszony
                            előtt kell igazolni magát, de érezte, hogy erre szüksége van.</p>
					<p>Felemelte karját, és a párizsi szanatórium jelentését szó nélkül
                            átnyújtotta Alekszandra Ivanovnának.</p>
					<p>A hercegnő elolvasta, azután odakúszott Berta mellé a kanapéra, és a
                            boldogan síró, megkönnyebbült, feloldódott lelkű anya mind a két arcát
                            megcsókolta.</p>
				</div>
				<div type="chapter">
					<head>6</head>
					<p>Az öreg lengyel végre elszánta magát. Meglátogatja Bertát, és bevallja
                            neki, hogy még sok idő kell ahhoz, amíg a kis bárót visszahozhatja
                            Magyarországba. Lehet, hogy ebbe Berta belenyugszik, ha megkapja a
                            fiát, és azzal együtt elutazhatik Egyiptomba vagy valahova akárhova,
                            messze-messze, ahol nem ismerik a Müller báró nevét.</p>
					<p>“Rettentő önfeláldozás ez” - tépelődött az expressz termeskocsijában,
                            ahogy végiggondolta a dolgot. “A követ túlságosan messze hajítottam el,
                            és magamat is megfosztottam életem egyetlen szépségétől és
                            boldogságától. Bertát én sem láthatom talán évekig, távol kell tartanom
                            magamtól, ha végig akarom csinálni, amibe belefogtam. De az ő érdekében
                            teszem” - nyugtatta meg magát. “Szeretetből teszem. Azért fosztom meg
                            magamat tőle, mert szeretem. Én szenvedek ezért... ó, Berta nem is
                            tudja, hogy mit szenvedek érte... ő csak azt látja, hogy zsarnok és
                            makacs és kegyetlen vagyok. De én a jövőnek dolgozom.”</p>
					<p>“A jövőnek dolgozom” - ismételgette magában, s ekkor hirtelen valami
                            kínos döbbenet állította el a szíve verését. - “A jövő!” És eszébe
                            jutott, hogy ő már hetvenéves, és ő a jövőnek dolgozik. Vajon lesz-e
                            ideje, hogy elvégezze, amit hetvenéves vállaira vett?</p>
					<p>Eszébe jutott, hogy a hetvenéves Lubinszky Taddeus beleavatkozott a
                            természet, a törvény, az emberi igazságszolgáltatás rendjébe, az Úristen
                            dolgába... vajon volt-e ehhez joga? Vajon mi lesz a vakmerő lázadás
                            következése? Mert egy hetvenéves ember... igen, az ember nyomorult,
                            törékeny, halandó féreg, és mi lesz, ha ő előbb meghal, semhogy Berta
                            dolgát rendbe tudná hozni?... Lubinszky Taddeus életében először gondolt
                            arra, hogy ő is halandó ember, és e pillanatban elkezdett félni a
                            haláltól.</p>
					<p>“Mindegy - folytatta tovább -, én végigverekszem ezt a háborút. Én
                            megadom neki, amit adhatok. Meg.”</p>
					<p>Az is nagyon nyugtalanította, amiről Olga leveleiből értesült. Birukov
                            hercegnőnek tehát fia van, s a fiú sorsa mintha Müller Fritz fiának
                            sorsát példázná tragikus hasonlatossággal. “Ez nem jó társaság Bertának”
                            - gondolta -, és nyomban elhatározta, hogy a hercegnőt és fiát
                            eltávolítja. - Nem szabad, hogy Berta elrémüljön ezen az analógián.</p>
					<p>Aztán hirtelen eszébe jutott, hogy mi lesz, ha Berta ellenkezni
                            talál?</p>
					<p>Ez összeszorította a szívét, de nem riasztotta el attól, hogy erre is meg
                            ne állapítsa a követendő lépést.</p>
					<p>“Akkor fenékig fogjuk kiüríteni a keserű poharat - mondogatta magában, és
                            ökölbe szorította két öreg markát. - Akkor megmondom neki, hogy a fiát
                            törvénytelennek jegyeztettem be, s hogy neki vagy rejtegetnie kell, vagy
                            oda kell állnia a világ elé a magára önként vállalt
                            szégyenbélyeggel.”</p>
					<p>Verejték gyöngyözött az agg ember homlokán, de nem tágított ettől.</p>
					<p>“A kockát elvetettem; a történteket meg nem lehet immár változtatni,
                            jöjjön, aminek jönni kell. Egy dolog bizonyos. Én jót akarok neki.
                            Megadom neki azt, hogy az élet anyagi oldalával soha, soha törődnie ne
                            kelljen. Nagy dolog ám ez! Az emberek élete nagy részben a pénz után
                            való hajszában merül ki. A kenyér, a gond, az állás, az üzlet, a
                            mindennapi élet... a tegnap adóssága, a ma gondja, a holnap réme...
                            mily lealázó, utálatos, állati sors! Ha elgondolom, hogy az én hetven
                            esztendőm fele úgy folyt le, mint egy igavonó baromé! Mennyi szépség,
                            tudás, jóság pocsékolódik el amiatt, hogy az emberek nagyobbik részének
                            minden életereje, tehetsége, jóravaló ösztöne, leleményessége kimerül a
                            mindennapi kenyér után való lihegő erőlködésekben. Pfuj, undorító,
                            méltatlan és igazságtalan embersors!”</p>
					<p>Az expressz berobogott Nizza pályaudvarára, Berta szívdobogva, ujjongva
                            és sírva omlott a karjai közé.</p>
					<p> A Quai Massena kis fehér villájában Lubinszky Taddeus borzadva állott
                            meg.</p>
					<p>“Mert nem tiszta a lelkiismeretem - vádolta magát sötét haragjában -,
                            talán, mert nincsen igazságom, vagy mert gyenge és gyáva vagyok, mint a
                            legtöbb ember, ha igazán nagy dolgot kell elkövetnie.”</p>
					<p>Elmúlt az első nap, és arra, ami apa és leánya szívét oly kétségbeejtő
                            súllyal nyomta, még csak célzást sem merészkedtek tenni. E helyett
                            Lubinszky a hercegné és fia dolgairól kérdezősködött. Először
                            kivallatta Olgát:</p>
					<p>- Gyakran vannak együtt?</p>
					<p>- Kik?</p>
					<p>- A fiatalok...</p>
					<p>- Mindössze négyszer találkoztak.</p>
					<p>- Egyedül?</p>
					<p>- Én egy pillanatra sem hagyom el Bertát.</p>
					<p>- Esküszöl?</p>
					<p>- Az Istenre!</p>
					<p>- Nos?</p>
					<p>- A herceg szerelmes.</p>
					<p>- Megvallotta neki?</p>
					<p>- Nem tudom.</p>
					<p>- Hát honnan gondolod? Neked talán mondta?</p>
					<p>- Azt nem kell mondani. A szerelmes ember éppúgy nem tagadhatja el a
                            szerelmét, mint a néger az ő feketeségét vagy a kínai a sárgaságát. Nem
                            tagadhatja el, de nem is szükséges, hogy megvallja nekem.</p>
					<p>Az öregúr elgondolkozott.</p>
					<p>- Félek, hogy a te kezed van a dologban. Te szereted azt a hitvány
                            fattyút, és vén leány vagy, aki vagy kerítő, vagy házasságközvetítő
                            lesz, hogy kiélje az élete ki nem élt szennyes ösztöneit.</p>
					<p>Olga megszokta, hogy Lubinszky kíméletlen és nem válogatós vele szemben a
                            kifejezéseiben. Mosolygott.</p>
					<p>- És Berta? - kérdezte a vén lengyel szívdobogva, lihegve, kétségbeesve
                            és gyűlölettel eltelve az egész világ ellen, amely durva kezével
                            belenyúl az ő számításaiba.</p>
					<p>Olga legyintett a kezével.</p>
					<p>- Berta anyáskodik a szegény, beszámíthatatlan gyermek felett.</p>
					<p>- Berta is gyermek még...</p>
					<p>- Komoly és tiszta gyermek...</p>
					<p>- De asszony. És ha az asszony anyáskodik egy férfi felett, ezzel már
                            megtette az első lépést a szerelem felé.</p>
					<p>- Nem féltem Bertát.</p>
					<p>- Beszélj, Olga...</p>
					<p>- Hát a kis herceg léha, szeszélyes, vad és bolond, de egyben derék és
                            bájos fiú. Tele van túlzásokkal. Mint minden orosz, ő is a végletek
                            embere. Duhaj és szentimentális; nagy kártyás, de nem szenvedélyből,
                            hanem unalomból. Mert még nem találta meg az élete célját és értelmét.
                            Ha Berta férje lesz, egyszerre megváltozik...</p>
					<p>Lubinszky felordított:</p>
					<p>- Berta férje lesz?... Azt mondtad, Olga, hogy Berta férje lesz?...</p>
					<p>- Nos, nem arról van szó?</p>
					<p>- Hogy Berta férje lesz?... Olga, megőrültél?...</p>
					<p>Olga félénken elhúzódott az öreg lengyel mellől.</p>
					<p>- Az anyja is szeretné!... - szepegte gyámoltalanul.</p>
					<p>- Az anyja is akarja? - dühöngött Lubinszky.</p>
					<p>- Az anya szereti a fiát. Szereti és félti a fiatalság végzetes
                            ostobaságaitól. Szeretné megházasítani.</p>
					<p>- Meg is mondta neked?</p>
					<p>- Meg.</p>
					<p>- És te meghallgattad?</p>
					<p>- Nem mondott olyat, ami Berta becsületét vagy méltóságát sértette volna.
                            Egy Birukov hercegnét meg lehet hallgatni.</p>
					<p>- De a fia törvénytelen és vagyontalan, léha, hitvány, sehonnai, éretlen
                            tacskó... És az én engedelmem nélkül...</p>
					<p>- Nem ígértem semmit...</p>
					<p>- De biztattad... És bizonyára elmondtad Bertának.</p>
					<p>Olga kiegyenesedett.</p>
					<p>- Uram, ön elvesztette minden higgadtságát... ha nem bízik bennem, joga
                            van engem azonnal eltávolítani... De azt kötelessége elhinni, hogy
                            szeretem Bertát... szeretem úgy, mint ön...</p>
					<p>Lubinszky meghökkent. Zavartan köhögött, és engesztelőleg ragadta meg
                            Olga sovány kezét.</p>
					<p>- Hiszen éppen attól félek, hogy túlságosan szereted.</p>
					<p>- Nos?</p>
					<p>- És a magad együgyű szeretete szerint akarod boldogítani.</p>
					<p>Olga könnyekbe tört ki.</p>
					<p>- De nem az ön akarata ellenére...</p>
					<p>- Köszönöm. Csak félek, Olga, hogy te, a hercegnő és a szerelmes herceg
                            máris megzavartátok Berta szegény, szomorú kis fejét.</p>
					<p>- Kérdezze meg tőle.</p>
					<p>- Nem. A hercegnővel akarok beszélni.</p>
					<p>Annál mi sem könnyebb. Ma délután öt órakor meglátogathatja.</p>
					<p>- Jó.</p>
					<p>Délután öt órakor Lubinszky szemben állt a hercegnővel. Először a
                            bányákról beszélgettek. Lubinszky közölte a hercegnővel, hogy az angol
                            társaság garanciát vállalt az adásvétel sima lebonyolításáért. A
                            hercegnő boldog volt.</p>
					<p>- Ez az Isten ujja - rebegte heves felindulással. - Látja, uram, az Isten
                            nem hagyja el az ő üldözött gyermekeit. Huszonöt évig jártam az
                            alázatosságnak, a szerelemnek, a gyermekemről és a világról való
                            lemondásnak útját, és most felmagasztal és megjutalmaz az Úr. Birukov
                            herceg is helyeselné bizonnyal. Ő nagyon szeretett engem. Jó és gyöngéd
                            volt hozzám, és szerette a gyermekét is... Csakhogy az élet, a rang és a
                            cár szeretete erősebb volt a szerelménél. Erről nem tehetett. De most
                            bizonyára boldogan nézi ezt a jóvátételt a túlvilágról.</p>
					<p>Lubinszkyt nem hatotta meg ez az áradozás. Ellenszenvvel és gyanakvólag
                            nézte a hercegnét. Túlságosan szépnek és fiatalosnak találta, és
                            feltette magában, hogy kegyetlen és gőgös lesz hozzá a végletekig.
                            Ridegen megszólalt:</p>
					<p>- Igen, az ügyek szépen haladnak, de szükséges, hogy hercegségtek is
                            tegyék meg a magukét...</p>
					<p>- Hogy érti ezt, kedves Lubinszky?</p>
					<p>- Úgy, hogy legalább útját ne állják az üzlet sima lebonyolításának.</p>
					<p>- Hiszen ez a legforróbb óhajom...</p>
					<p>- Elhiszem... De nem elég az óhaj... Óvatosnak és gondosnak kell lenni,
                            és a nagy lépés minden konzekvenciáját le kell vonni a legvégsőkig...
                            igen, hercegnő, a legeslegvégsőkig...</p>
					<p>- Mit tegyek, Lubinszky?</p>
					<p>- Hagyja el Nizzát!</p>
					<p>A hercegné meghökkent. Ijedten kapta fel a fejét, és kíváncsian nézett a
                            lengyel szemébe. Lubinszky szárazon folytatta.</p>
					<p>- A hercegnének sok az ellensége. A Birukovok rokonsága, akik az örökség
                            után áhítoznak.</p>
					<p>- Az örökös én vagyok.</p>
					<p>- De a rokonok is örökösök.</p>
					<p>- Az orosz törvények értelmében nem.</p>
					<p>- De igen... Ön után ők fogják örökölni a Birukov családi
                            domíniumokat.</p>
					<p>- Ki után? - kérdezte a hercegné felszisszenve.</p>
					<p>- Ön után, hercegné... Ön sem él örökké...</p>
					<p>A hercegné lehajtotta a fejét.</p>
					<p>- Igen, mindnyájan halandók vagyunk, de erre nem is gondoltam. Tehát
                            nekik érdekük, hogy én minél előbb elpusztuljak. És én asztmatikus
                            vagyok.</p>
					<p>Lubinszky harsányan közbeszólt.</p>
					<p>- Én nem gondolok erre. De a rokonok figyelemmel kísérik az ön életét.
                            Nem gondolja, hogy nekik érdekük önt a legrosszabb látszatban tüntetni
                            fel a cári hatóságok előtt?</p>
					<p>A hercegné büszkén emelte fel fejét.</p>
					<p>- Engem figyelhetnek...</p>
					<p>A lengyel udvariasan, de erélyesen félbeszakította.</p>
					<p>- Alekszandra Ivanovna, az ön lelkiismerete tiszta. De a látszat ellene
                            van önnek. A fia...</p>
					<p>- Ah! - sikoltott fel a hercegné, és egyszerre megértette, mire céloz
                            Lubinszky. - Mit gondol, uram, abból baj lehet?</p>
					<p>- Oroszországban is vannak ügyvédek és vannak detektívek. Birukov
                            hercegné Nizzában feltűnően költekezik egy fiatalemberrel, aki némelyek
                            szerint a fia, mások szerint a...</p>
					<p>- Ne mondja ki! Szörnyűség!... Erre is sokszor gondolok - csapta össze
                            kezét a hercegné...</p>
					<p>- Az ügyvédek nem tisztelik az asszonyi szemérmet és az anyai szeretetet.
                            Az ifjú herceg jogtalanul használja a főnemesi címét... Alekszandra
                            Ivanovna nem az igazi neve alatt él.</p>
					<p>- Inkognitó vagyok itt.</p>
					<p>- Ehhez nincs joga.</p>
					<p>- Nincs?</p>
					<p>- Legalábbis erős fegyvert ad ezzel ellenségei kezébe... Emellett az ifjú
                            herceg eszeveszettül tékozol.</p>
					<p>- Ez igaz... - sóhajtott szomorúan a hercegné.</p>
					<p>- Ha ezt így folytatja, önt, aki felelős a vagyon kezeléséért, egy szép
                            napon gondnokság alá helyezik, és kiveszik a kezéből a vagyont.</p>
					<p>- Ez is lehetséges?</p>
					<p>- Kérdezze meg a jogtanácsosát...</p>
					<p>- És akkor?</p>
					<p>- Akkor jön a zárlat, a vagyonkezelő, a csinovnyik, a gondnok, a bíróság,
                            és önnek olyan csekélyke kis haszonélvezetet hagynak, amiből az ifjú
                            herceg naponta meg sem tud reggelizni.</p>
					<p>Az asszony sírva fakadt.</p>
					<p>- Lehetséges ez?</p>
					<p>- Még más is lehetséges, önt gondnokság alá helyezik, és
                            elmegyógyintézetbe viszik...</p>
					<p>A hercegné összecsapta a kezét, és feljajdult...</p>
					<p>- Lubinszky, maga ijeszteni akar?</p>
					<p>- Csak figyelmeztetni.</p>
					<p>- Elrémíteni?</p>
					<p>- Alekszandra Ivanovna... higgye el nekem...</p>
					<p>- Ön is ellenségem?</p>
					<p>A lengyel nevetett.</p>
					<p>- Az én érdekem az, hogy az ön rendelkezési jogai épségben maradjanak...
                            A mi érdekeink azonosak. A bányákat akarom... Ha ön birtokában marad a
                            vagyonnak, akkor csak önnel kell tárgyalnom... a megállapodás kész... az
                            üzlethez már megkaptam a cári jóváhagyást is... Nem érdekem, hogy most
                            újra kezdjem az egészet gondnokokkal, gyámokkal, ügyvédekkel és
                            hatóságokkal. Engem a közös érdek a hercegnő leghűségesebb
                            szövetségesévé tett. Bízzék bennem. Az ön sorsa jó kezekben van. De
                            elvárom, hogy kövesse tanácsaimat.</p>
					<p>A hercegnő egészen összeroskadt.</p>
					<p>- Mit kell tennem, uram?</p>
					<p>- Elhagyja Nizzát...</p>
					<p>- És?</p>
					<p>- Fiát elhelyezi a francia vagy a német hadseregbe.</p>
					<p>- És?</p>
					<p>- Ön visszamegy a birtokára, gyászolja a férjét és gyógyíttatja
                            magát.</p>
					<p>- Elhagyjam a fiamat? Akit huszonnégy évig nélkülöztem?</p>
					<p>- Igen. Még egy-két évig nélkülözni fogja. Aztán, ha a Birukov-vagyon
                            beolvad az Olajtröszt vagyonába, akkor... akkor tehet, amit akar...</p>
					<p>- Szentséges Isten!</p>
					<p>- Ha meg akarja menteni a vagyont...</p>
					<p>- Akarom. Az ő érdekében...</p>
					<p>- Akkor még egy-két évig...</p>
					<p>- De a fiam sem bírja ki... ő élni akar... Huszonnégy évig erkölcsi
                            száműzetésben volt... Uram, én kimondhatatlanul féltem a
                            gyermekemet...</p>
					<p>E pillanatban szelesen, égő arccal, sötéten villogó szemmel, mint egy
                            lázas vagy mámoros beteg, berontott a szobába az ifjú Szergejevics
                            Alekszej. Első pillanatra észre sem vette, hogy vendége van a
                            hercegnőnek.</p>
					<p>- Vesztettem - hörögte dühös, rekedt káromkodással.</p>
					<p>- Alekszej... családunk barátja... - mutatta be fiát a megrémült
                            hercegnő.</p>
					<p>- Pardon, nem is vettem észre... Mama, kérlek, egy pillanatra...</p>
					<p>Lubinszky undorral nézte végig a fiatal herceget. Ez a sápadt, nyurga,
                            tüdővészesnek látszó, egzaltált szemű kártyás fattyú akarja elrabolni az
                            ő kis bálványát? Pfuj!</p>
					<p>A hercegnő halálos zavarral követte a fiát. Pár percig egyedül maradt a
                            vén lengyel. És eszébe jutott az ő fia. A Berta gyermeke. Istenem, mi
                            lesz, ha a születése körül elkövetett bűn az ő fiát is ennek a beteg,
                            nyomorult, kusza lelkű, jóból-rosszból durván összegyúrt felemás
                            embernek a sorsára juttatja? Szabad-e embernek bármily okból is egy
                            másik ember életébe ilyen végzetes döntéssel beleavatkoznia? Mert az
                            kétségtelen, hogy Birukov herceg és Alekszandra Ivanovna fiának a sors
                            más életet szánt, amikor ő a szülei szerelmében megfogamzott. Lett
                            volna belőle, mint a többi Birukov hercegekből: a cár apródja, udvari
                            bálok előtáncosa, a gárdaezred kadétja. Szelíd, vidám, kedves gyermek,
                            kissé együgyű és boldog vőlegénye valamelyik gróf- vagy
                            hercegkisasszonynak, úrlovas, falkavadász, hadnagy, kapitány, kamarás
                            vagy a diplomácia egy nagy reményű tagja, derék hazafi, családapa,
                            földbirtokának tekintélyes gazdája, jobbágyainak szeretett atyuskája...
                            végül miniszter, nagykövet vagy tábornok...</p>
					<p>Anya és fia e pillanatban sápadtan és reszkető ajkaik között elfojtott
                            sziszegéssel visszatértek...</p>
					<p>- Uram - kiáltott fel a fiú -, tudja, ki vagyok én? Elzüllött, léha,
                            undok, kártyás, lelkiismeretlen, semmirekellő hitvány gézengúz
                            vagyok...</p>
					<p>- De Alekszej! - csitította az anyja kétségbeesve...</p>
					<p>- Uram, játszott ön már a Casino Municipalban?</p>
					<p>- Nem.</p>
					<p>- No, azt helyesen cselekedte. Én csak bakkot játszom, mert a többi
                            játékkalandoroknak, argentínai rablógyilkosoknak és nagyhercegeknek
                            való. A bakk az egyetlen tiszta és becsületes játék... de én azon is
                            csak veszteni tudok... Ma huszonháromszor újítottam. Sohasem tudtam
                            többre vinni két rongyos ütésnél... Hallott már ily csodát? Tehetek én
                            erről?...</p>
					<p>A hercegnő kétségbeesve könyörgött, hogy ne beszéljen erről. Alekszej
                            süket volt és vak. Mint egy őrült vagy delíriumos beteg, makacsul
                            ragaszkodott a rögeszméjéhez.</p>
					<p>- Uram, én nem sajnálom a pénzt. De lelkileg nem bírom a balsors makacs
                            és durva következetességét. Én úgy játszom, mint egy gép. Csak bankot
                            adok, hogy bele ne essem a játékos ostoba neuraszténiáiba. És mégis
                            állandóan vesztek. Mi ennek az oka? Nikolajevics Miklós nagyherceg velem
                            szemben ült. Ötször egymás után ütött. Mi ennek az oka? Fáj a fejem,
                            szédülök... Jaj...</p>
					<p>A hercegné gyengéden átölelte a fiát.</p>
					<p>- Beteg vagy Alekszej... Eredj a szobádba...</p>
					<p>- Visszamegyek a kaszinóba.</p>
					<p>- Az Istenre kérlek!</p>
					<p>- Visszamegyek... most érzem, hogy megváltozik a tendencia.</p>
					<p>- Majd holnap...</p>
					<p>- Azonnal, rögtön, ebben a pillanatban.</p>
					<p>- Alekszej!</p>
					<p>- Megőrülök, ha nem mehetek vissza. Szomjas vagyok, égek... Anyám,
                            meghalok, ha nem engedsz játszani...</p>
					<p>- Szerencsétlen...</p>
					<p>- Anyám, adj utalványt félmillió frankról... nem, elég lesz négyszázezer
                            frank... három... no?...</p>
					<p>- Egy fillért sem, fiam...</p>
					<p>- Kétszázezret, anyám! Egy óra múlva kétmilliót hozok.</p>
					<p>- Őrült vagy!</p>
					<p>- Őrülten kell játszani... Csak őrülten lehet nyerni... És nekem már
                            mindegy... Én úgy is főbe lövöm magam...</p>
					<p>Az ifjú herceg összeesett, belerogyott egy nagy selyem karosszékbe, és
                            sírásra fakadt. Úgy sírt, zokogott, jajveszékelt, mint egy véresre vert
                            gyermek...</p>
					<p>A hercegnő kezét nyújtotta Lubinszkynak.</p>
					<p>- Ó, az én szerencsétlen életem!</p>
					<p>A vén lengyel sajnálkozva csókolta meg a hercegnő szép fehér kezét.</p>
					<p>- Sietnünk kell, Alekszandra Ivanovna.</p>
					<p>- Önre bízom, uram! Ne hagyjon el engem!</p>
					<p>- Fektesse le a herceget. Megártott neki a kártya és az alkohol... Nagyon
                            beteg szegény... Szegény, szerencsétlen fiú...</p>
					<p>Alekszej Szergejevics lelógó ajka még álmában is reszketett ott az öblös
                            karosszék selyempárnái között.</p>
					<p>Lubinszky megígérte, hogy másnap ismét meglátogatja a szerencsétlen
                            anyát.</p>
				</div>
				<div type="chapter">
					<head>7</head>
					<p>Lubinszky Taddeus táviratok és telefon útján ezer intézkedést tett. A
                            postahivatalban egy szőke fürtű, mosolygós, piros ajkú kisasszonyt egész
                            napra lefoglalt. Temérdek értesítést kapott. Többek között
                            Szentpétervárról is, ahonnan Mr. Wells jelentette, hogy a cári kormány
                            bukófélben van. Ilyenkor minden elintézhető. A távozó miniszter még a
                            szokottnál is könnyebben hajlik a jó szóra. A Birukov-féle bányák
                            átvétele befejezettnek tekinthető.</p>
					<p>Lubinszky elégedetten dörzsölte a kezét. Üzleti dolgokban minden simán
                            megy, szinte félelmetes szerencsével. Sietve elküldötte táviratait a
                            tröszt londoni és budapesti igazgatóságainak, s aztán elindult, hogy a
                            hercegnével is tudassa a jó hírt. Gyalog ment. Útközben Berta sorsán
                            gondolkodott. Aztán jön az ünnepélyes bevonulás a világba. Addig ő is
                            rendbe jön otthon a kormánnyal és a hatóságokkal.</p>
					<p>“Istenem, de szép lesz az élet!” - sóhajtott fel magában egész
                            gyerekesen, és ragyogott az arca. - Berta lesz a legelső asszony
                            Európában.</p>
					<p>Eszébe jutott, hogy a nagy Krupp leányát is Bertának hívják. Krupp Berta!
                            Milyen érdekes véletlen! Lubinszky Berta! Báró Müller Berta! Az ördögbe
                            is, van valami a nevek miszticizmusában!</p>
					<p>Odaért a hercegné villája elé.</p>
					<p>A palota ablakai mélyen lefüggönyözve. A lengyel az órájára nézett.
                            Délután fél kettő. Ejnye, mi az ördög, ezek még alusznak! Az éjjel
                            bizonyára sokáig tartott a játék.</p>
					<p>Autó állott meg a főbejárat előtt. Egy hosszú, roskadt, ősz, hegyes
                            szakállú ember ugrott ki a kocsiból. Utána egy borotvált képű titkárféle
                            ember. A fiatalabbik duzzadt, fekete bőrtáskát emelt ki az automobil
                            fenekéről.</p>
					<p>A portás mélyen és hosszan hajolt meg a látogatók előtt. Azok szó nélkül
                            felszaladtak a lépcsőn.</p>
					<p>Lubinszky egy pillanatig habozott.</p>
					<p>- Mi ez? Mi történik itt?</p>
					<p>A portás őt is észrevette. Köszönt.</p>
					<p>- Excellenciádat a hercegné keresi...</p>
					<p>- Hogy?</p>
					<p>- Egy óra óta keresi excellenciádat Alekszandra Ivanovna hercegné... -
                            ismételte alázatosan a portás, aki mindenkit excellencnek szólított,
                            akivel a hercegnő barátilag érintkezett.</p>
					<p>- Köszönöm - felelt Lubinszky -, de most úgy látszik, vendégei
                            vannak...</p>
					<p>- Az valószínűleg nem fogja Alekszandra Ivanovnát alterálni... Azok a
                            herceg úr vendégei...</p>
					<p>- Tehát?</p>
					<p>- Parancsoljon.</p>
					<p>A lakáj a nagy szalonba vezette Lubinszkyt. A vén lengyel izgatottan
                            várakozott a friss virágok és a párizsi parfőmök átható
                            illatfelhőiben.</p>
					<p>“Micsoda erős szagok! Mire való ez? Nem tetszik nekem ez a hercegné.
                            Túlságosan fiatalos, túlságosan szereti a bódító illatokat, és
                            túlságosan festi az ajakát. Pedig súlyos beteg. Nem is jó vége lesz! El
                            innen, minél sürgősebben.”</p>
					<p>Kinyílt az ajtó. Kisírt szemmel, roskadozna, krétafehér arccal, reggeli
                            pongyolában eléje támolygott a hercegné.</p>
					<p>- Uram, az Istenért!</p>
					<p>- Hercegné! Mi történt?</p>
					<p>- Alekszej!</p>
					<p>- Beteg?</p>
					<p>- Nagyon.</p>
					<p>- Szerencsétlenül járt?</p>
					<p>A hercegné némán intett a fejével.</p>
					<p>- Morfium?</p>
					<p>- Nem. Mellbe lőtte magát.</p>
					<p>- Él?</p>
					<p>- Eszméletlen. Most vizsgálja az orvos... Ó, én szerencsétlen! Ó, drága,
                            egyetlen, boldogtalan fiam!</p>
					<p>Lubinszky szánalmat és haragot érzett a szívében. A fiatal herceg
                            züllöttsége felháborította, és legjobban szeretett volna egy szörnyűt
                            káromkodni. Hirtelen elhatározta, hogy Bertát még az éjjel, még ma, a
                            legelső vonattal elutaztatja. Az anyát sajnálta, de ellene is
                            felháborodással és haraggal volt tele a lelke. Az ő gyengesége és
                            léhasága is bűnös ebben a szégyenteljes katasztrófában.</p>
					<p>A hercegné leroskadt egy székbe, és sírt.</p>
					<p>- Vigasztalódjék, asszonyom. Talán nem is olyan súlyos.</p>
					<p>- Mindjárt megtudom.</p>
					<p>- Milyen volt a fegyver?</p>
					<p>- Régi, apró, kicsiny kaliberű, inkább csecsebecse.</p>
					<p>- Mikor történt?</p>
					<p>- Egy órával előbb.</p>
					<p>- Ittas volt?</p>
					<p>- Inkább egzaltált.</p>
					<p>- Vesztett?</p>
					<p>- Ó, nem azért... A bárónéval beszélt...</p>
					<p>Lubinszky felordított.</p>
					<p>- A leányommal?</p>
					<p>- Igen.</p>
					<p>- Szentséges Ég! - hörgött fel a vén lengyel, és egész testében remegett.
                            - Beszéljen, asszonyom!</p>
					<p>- A fiam szerelmes az ön leányába.</p>
					<p>- És aztán? - lihegett kétségbeesve a szürke, ráncos, szikár öreg ember,
                            és minden izma megfeszült. Olyan volt e pillanatban, mint egy ugrásra
                            kész tigris.</p>
					<p>A hercegné kivett a kebléből egy gyűrött kis levélkét, és odaadta
                            Lubinszkynak.</p>
					<p>- Olvassa ezt el. Én addig beszaladok a fiamhoz.</p>
					<p>Lubinszky dühösen simította ki a papírszeletet, amelyről reszkető,
                            tétova, gyerekes betűk ugráltak vérbe borult, könnyes szeme elé.</p>
					<p>“Asszonyom, nem bírom tovább... Ön megválthatott volna... Isten
                            vele...”</p>
					<p>Megkönnyebbülten felsóhajtott. Berta tehát erős volt és okos...
                            Visszautasította...</p>
					<p>A lelkét nagy, meleg boldogság, öröm, diadal és hálaérzet rázta meg. “Ó,
                            drága, okos, édes, engedelmes, tiszta lelkű kis Berta, én egyetlen,
                            gyönyörű kis leányom!” A szíve hevesen dobogott, és megvallotta
                            magának, hogy egy csepp részvétet sem érez a hercegék iránt. Szinte
                            szerencse volna, ha ez a nyomorult fickó most tisztességgel be tudná
                            fejezni az életét. Mi értelme is van az ő egész életének? Kinek van
                            haszna az ő egész hitvány, léha, eszelős, részeges, kártyás magamagából?
                            És őt, az egész Müller házat és mindenekfelett Berta boldogságát micsoda
                            borzasztó veszedelemmel fenyegette!</p>
					<p>“Ez az isten ujja - gondolta magában mély és őszinte meggyőződéssel. - Ez
                            a fickó az utamba került. Csepp híja, hogy fel nem borította minden
                            számításomat! Mily könnyen megtörténhetett volna, hogy elcsavarja Berta
                            fejét, kiveszi a titkát, és egész élet szerencsétlenné tesz
                            valamennyiünket! De a Gondviselés félretaszította őt az utamból...
                            mégiscsak van Isten!”</p>
					<p>Elégedetten és nyugodt, biztos, szinte gőgös közönnyel gondolt a hercegné
                            sorsára.</p>
					<p>“Most már igazán azt teszem vele, amit Berta érdekében a legjobbnak
                            találok. A vagyona az enyém. Hatalmamban van, hogy beüljek a birtokába
                            vagy beleültessem Bertát, akinek valódi herceget, nagy nevet, óriás
                            hatalmat, a cár rokonságát akkor vásárolhatom meg, amikor éppen kedvem
                            vagy... az ő kedve tartja...”</p>
					<p>Magára erőltetett részvéttel fogadta a visszatérő hercegnét.</p>
					<p>- Nos?</p>
					<p>- Az orvosok biztatnak.</p>
					<p>A lengyel kissé meghökkent.</p>
					<p>- Van remény?</p>
					<p>A hercegné a szemét törölgette.</p>
					<p>- Erős, fiatal szervezet! - dadogott szórakozottan a lengyel.</p>
					<p>- Mégis eltarthat egy hétig - sóhajtott a hercegné.</p>
					<p>- Mi? - kérdezte nyugtalanul a lengyel.</p>
					<p>- Amíg begyógyul a sebe - zokogott az anya.</p>
					<p>Lubinszky majdnem felkiáltott. Hát csak ennyi az egész? Újra
                            kétségbeesett izgalom ragadta el, és egy csepp bűntudatot sem érzett
                            azon, hogy fel van háborodva a dolgok ilyen fordulata miatt. Éktelen
                            dühre gerjedt a fiatal herceg, az orvosok és a Gondviselés ellen. Hiszen
                            ránézve ez a legrosszabb megoldás. A herceg meggyógyul. Romantikus hős!
                            Berta szemében megnő és felmagasztosul! Egy ember, aki érte itt akarta
                            hagyni az életet!</p>
					<p>Alig bírta palástolni kiábrándulását. Néhány konvencionális szót
                            hebegett, és távozni készült.</p>
					<p>- Igaz! - vetette oda bosszúsan -, Mr. Wells értesít, hogy a bányák ügye
                            rendben van.</p>
					<p>A hercegnét a bányák ügye egy cseppet sem érdekelte.</p>
					<p>- Azt hiszem - kezdte el megkönnyebbült hangon -, hogy most új élet
                            kezdődik.</p>
					<p>- Igen - felelte Lubinszky gépiesen, és Berta új életére gondolt.</p>
					<p>- Mi elmegyünk.</p>
					<p>- Mi is elutazunk.</p>
					<p>- Igazán? Hova?</p>
					<p>- Még nem tudom.</p>
					<p>- Mondanék valamit.</p>
					<p>A lengyel türelmetlen lett.</p>
					<p>- Nem háborgatom.</p>
					<p>- Pedig nincs fontosabb annál, mint amit mondani szeretnék.</p>
					<p>- Ah!</p>
					<p>- Bertáról és Alekszejről van szó.</p>
					<p>- Nem.</p>
					<p>- Ahogy gondolja. Önnek nincs jó véleménye szegény kis Alekszejről,
                            ugye?</p>
					<p>- Nincs jogom, hogy ítéletet mondjak...</p>
					<p>- Értem. Nem csodálom. De alapjában véve, higgye meg, áldott jó fiú,
                            becsületes és tiszta lelkű ember.</p>
					<p>- Igen.</p>
					<p>- Igen. És őszintén szereti az ön leányát.</p>
					<p>- A herceg úr még gyermek.</p>
					<p>- Annál könnyebben befolyásolható. Olyan, mint a viasz. Azt formálhat
                            belőle, amit akar.</p>
					<p>- Ki?</p>
					<p>- Ön, kedves Lubinszky.</p>
					<p>A lengyel sértődve kapta fel a fejét.</p>
					<p>- Hogy érti ezt, hercegné?</p>
					<p>Alekszandra Ivanovna komolyan, félve, csendesen, de nagyon határozottan
                            beszélt.</p>
					<p>- Olyan kezekben, mint az öné, nem félteném őt.</p>
					<p>- A herceg nem arra való, hogy a Petróleum Tröszt szolgálatába lépjen -
                            vágott közbe Lubinszky erélyesen.</p>
					<p>- Miért ne? - pattant fel az anya. - Ha ön apai jóindulatába
                            fogadná...</p>
					<p>- Hogy érti ezt, hercegné? - ismételte meghökkenve a lengyel.</p>
					<p>- Úgy, hogy teljesítenők Alekszej forró szerelmének vágyát...</p>
					<p>- És?</p>
					<p>- És a gyermekeket összeházasítanánk...</p>
					<p>A lengyelnek elakadt a lélegzete. Agyában megakadt a vér, és szíve olyant
                            dobbant, hogy maga is elrémült. Nagyot nyelt, és elfojtott magában egy
                            szörnyű káromkodást.</p>
					<p>- Nem tartja méltónak? - kérdezte a hercegné izgatottan.</p>
					<p>A lengyel levegő után kapkodott.</p>
					<p>- Ó, a dolog nem olyan sürgős. Várhatunk. Csak a remény, a kilátás,
                            Alekszej megnyugtatása, a biztos perspektíva... ez volna a fontos, ezt
                            szeretném tudni... hiszen, értse meg, Uram, ettől függ Alekszej egész új
                            élete...</p>
					<p>Lubinszky azt szerette volna válaszolni, hogy az ördög vigye el Alekszej
                            egész életét! Mi köze neki és Bertának Alekszej életéhez? Micsoda őrült
                            anyai önzés itt Alekszej érdekéről beszélni, mikor Lubinszky Berta,
                            özvegy Müller báróné sorsáról van szó?</p>
					<p>A hercegné nem látta az ő gondolatait. Ő csak Alekszejt látta ott a fehér
                            ágyon, fehér arccal, lőtt sebbel a mellén.</p>
					<p>- Nos? - kérdezte hízelegve, gyengéd pírral az arcán, de türelmetlenül. -
                            Lehetségesnek tartja ön?</p>
					<p>A lengyel egy ideig némán meredt az asszonyra.</p>
					<p>- Ezt meg kell gondolni, asszonyom. Különben is nem rajtam múlik, hanem a
                            leányom akaratán. És ez a levél - tette hozzá diadalmasan -, ez a levél
                            azt mutatja, hogy Berta hűséggel gyászolja az urát.</p>
					<p>A hercegné megfogta Lubinszky kezét.</p>
					<p>- Uram, ön nem őszinte hozzám.</p>
					<p>Lubinszky felriadt.</p>
					<p>- Higgye el, hercegné, nagyon készületlenül talált ez az ajánlat...</p>
					<p>- Nem... Ön számított erre...</p>
					<p>- Hogyan? - kérdezte a lengyel megdöbbenve.</p>
					<p>- Ön tudta, hogy én... hogy Alekszej... hogy ők...</p>
					<p>A lengyel felhördült...</p>
					<p>- Nem értem önt, asszonyom! Mit kellett tudnom nekem?... Mi az, amit
                            tudnom kellett volna?... Mi történt? Beszéljen, asszonyom!</p>
					<p>A hercegné szíve is hevesen dobogott. Érezte, hogy most dől el a sorsa.
                            De azt is érezte, hogy sietnie kell. Megszorította a lengyel kezét, és
                            őszintén, mélyen a szemébe nézett.</p>
					<p>- Uram, én tökéletesen ismerem a báróné helyzetét... Én tudok mindent,
                            Uram.</p>
					<p>Lubinszky arcán millió ránc futott össze a száj és szem két szögletében.
                            A pupillája kitágult, a szemöldöke felszaladt a homlokára, és rémülten,
                            tátott szájjal bámult a hercegasszony arcába.</p>
					<p>- Mi? Hogyan? Hogy mondta? - dadogta reszketve a dühtől és a
                            félelemtől.</p>
					<p>- Tudom, hogy a báróné éppen olyan boldogtalan helyzetbe került, mint
                            amilyenbe én jutottam Alekszej születésekor!</p>
					<p>A lengyel felugrott. Elfeledkezett a helyről, ahol volt, a betegről akit
                            a szomszéd szobában operáltak, az anyáról, aki ott ült előtte, mint egy
                            önfeláldozó mártír, és elkiáltotta magát:</p>
					<p>- Ki volt az az őrült, aki ilyeneket mesélt?</p>
					<p>- Nem igaz?</p>
					<p>- Hazugság! Őrültség! Gazság! - tombolt a lengyel eszeveszetten, és
                            felugrott, kifutott a szalonból, lerohant a lépcsőn, hajadonfővel,
                            lobogó kabátjában szinte röpülve rontott be Berta villájába.</p>
				</div>
				<div type="chapter">
					<head>8</head>
					<p>Lubinszky Taddeus nem volt kíváncsi arra, hogy Birukov hercegnő kitől és
                            mi módon tudta meg Berta féltve rejtegetett titkát. Mire hazaért,
                            belátta, hogy itt megdönthetetlen tényekkel áll szemben, amelyek
                            erősebbek, mint ő. A helyzet világos. Berta testi-lelki jóvolta egy
                            idegen asszony, egy kétségbeesett anya, egy másik önző és kegyetlen
                            szeretet hatalmába került. A hercegné éppúgy szereti a fiát, mint ő
                            szereti Bertát. Két szeretet csap itt össze Berta feje felett. S az
                            anyának erős szövetségesei vannak. A fia, a szerelmes, vergődő,
                            desperált, izgatott lelkű Alekszej, a fanatikus és önfejű Lomov Olga, a
                            Berta szívében sarjadzó szerelem, az egész borzasztó helyzet az
                            ellenfélnek segít, a nagy titok, a bűn, amely Müller báró törvényes
                            gyermeke és örököse ellen készült, nem titok többé, egy eszelős suhanc,
                            egy megriadt anya, egy hűtlen és makacs cseléd prédájává lett - itt nem
                            segít semmi, sem az Ég, sem a Pénz, sem a Sátán, itt kapitulálni
                            kell...</p>
					<p>A vén lengyel most vette észre, hogy emberfeletti vakmerőséggel indította
                            meg ezt a háborút, amelynek első nagy csatáját tökéletesen elvesztette.
                            Berta a legkétségbeejtőbb dilemmába került. Ha most visszatér Visóra, és
                            nyilvánosságra hozza, hogy a nábobnak örököse maradt - a vagyont, a
                            hatalmat, a függetlenséget, az óriási koncepciókat teszi tönkre, esetleg
                            magamagát is és őt, aki a Müller-hagyatékot úgy felforgatta, hogy abban
                            kő kövön nem maradt. A felét eladta, a másikra rengeteg adósságot
                            csinált, szédületes kockázatokat vállalt, összekeverte az angol
                            társaság és az orosz hercegnő vagyonával... csupa olyan intézkedés,
                            amelyhez nem volt joga, amelyért felelősségre vonja őt három állam
                            hatósága, amelyért nemcsak neki, de Bertának is számolnia kell, esetleg
                            egész becsületével és vagyonával, amelyért Bertának a legjobb esetben
                            gondnokság, neki pedig börtön jár... A hideg verejték kiverte a vén
                            lengyel szürke, ráncos homlokát... Két asszony és egy kártyás, iszákos,
                            morfinista fickó tartja kezében az ő és Berta sorsát. Ez a három ember
                            bármely pillanatban a becstelenség, nyomor, szégyen, gyalázat és börtön
                            mélységébe taszíthatja őket.</p>
					<p>Nos, mi itt a teendő?</p>
					<p>A vén lengyel félt, hogy összeroskad a felelősség súlya alatt. Bertához
                            indult. Az ajtónál visszarettent. Mit mondjon neki? Hisz neki magának
                            sincsen egyetlen egészséges és bátor ötlete.</p>
					<p>“Éppolyan nyomorult, tehetetlen, szánalmas féreg vagyok - gondolta
                            rémülten és dühvel -, mint az a morfinista fattyú, ott a Casino
                            bakkasztala körül. Én is túlságos nagy tétet tettem egyetlen lapra, én
                            is elvesztettem a döntő coup-t, és most én sem tudom, hogy mitévő
                            legyek.”</p>
					<p>Megfordult, és kirohant az útra. Ibolya- és benzinszag úszott a
                            levegőben. Ez a szag a világcsődületek, a kártyadzsungelek, a Nizzák,
                            Monte-Carlók, Riviérák szaga. Autó, virág, asszonytest és ékszer: ez a
                            bűn paradicsomkertjének négy bibliai folyama. Ezen keresztül táplálkozik
                            a Sátán tengere.</p>
					<p>“Pfuj!” - undorodott Lubinszky, és tétován botorkált fel és alá a Quai
                            Massena fasorai között.</p>
					<p>“Végre mégis határozni kell!” - gondolta el újra és újra, mindig nagyobb
                            dühvel és lelkiismeret-furdalással. - “Mit lehet menteni?”</p>
					<p>Szédült és támolygott. Leroskadt egy padra. Tenyerébe hajtotta a
                            fejét.</p>
					<p>- Nini, hogy búsul az öreg! - szólalt meg háta mögött egy maszatos, olasz
                            virágárusleány. - Biztosan mindenét elvesztette tegnap...</p>
					<p>- Igaza van neki - dörmögte magában Lubinszky, és halálos nagy
                            szégyenkezéssel feltápászkodott.</p>
					<p>Megindult Berta villája felé. Meggörnyedt hátáról is le lehetett olvasni
                            a nagy vereség, a fájdalom és az önutálat szörnyű vádiratát.</p>
					<p>“Tehát legyen úgy, ahogy a sors akarja. A buta, gonosz és kegyetlen
                            Végzet.”</p>
					<p>Becsoszogott Bertához, és száraz, rekedt hangon előadta neki:</p>
					<p>- Leányom, minden bűn az enyém. Belátom, tévedtem.</p>
					<p>Berta megrázkódott.</p>
					<p>- Miről beszélsz, apám? A hercegnőnél voltál?</p>
					<p>- Ott. Alekszandra Ivanovna mindent tud.</p>
					<p>Berta lehorgasztotta a fejét.</p>
					<p>- Ez az Isten akarata volt.</p>
					<p>A lengyel felhördült.</p>
					<p>- Hogy érted ezt, Berta? Azt akarod ezzel mondani, hogy beadjuk a
                            derekunkat? Hogy odadobjuk a vagyont, a hatalmat, a jövőt a gyámok és
                            gondnokok, ügyvédek és hivatalnokok, a munkások és cselédek buta és
                            kapzsi mindenhatóságának? Ezt akarod mondani, Berta?</p>
					<p>Berta rémülten védekezett.</p>
					<p>- Apám, én nem tudom, hogy mit kell cselekednem. Csak azt tudom, hogy
                            félek.</p>
					<p>Az öreg lengyel kiegyenesedett.</p>
					<p>- Nos, hát én nem adom meg magam. És nem adlak el téged.</p>
					<p>- Hogy gondolod ezt?</p>
					<p>Lubinszky odalépett hozzá, és karjába zárta a remegő és izgatott
                            teremtést.</p>
					<p>- Bertuska, édes, egyetlen csöppnyi kis galambom, Bertuskám, kisleányom,
                            szót fogadsz-e a te öreg, szigorú zsarnokodnak? Rám bízod-e magad?</p>
					<p>Berta kissé megnyugodott, némán bólintott az apja karjai között.</p>
					<p>- Nos, nincs más hátra, mint hogy te Alekszej felesége légy.</p>
					<p>Berta majdnem elájult az izgalomtól.</p>
					<p>- Miért akarod ezt, apám?</p>
					<p>- Mert nem tehetünk mást. Ez az egyetlen mód, hogy...</p>
					<p>- Hogy őket cinkosunkká tegyük? - sikoltott fel Berta.</p>
					<p>Az öregúr szomorúan lehajtotta fejét.</p>
					<p>- Miért vagy ily kegyetlen? - kérdezte ellágyulva és fájdalmas
                            szégyenkezéssel. - Látod, én nem kérdezem, hogy tudta meg Birukov
                            hercegné a titkot... nem... ne is mondd el, Berta... nem akarom tudni.
                            Tőled vagy Olgától, mindegy... most már nem tehetünk mást, mint hogy
                            őket is, Olgát is belesodorjuk a felelősség és az érdek közösségébe.
                            Nincs is más megoldás. Te Alekszej felesége leszel.</p>
					<p>- És a gyermek?</p>
					<p>- Alekszej vállalja őt. Fiává fogadja.</p>
					<p>Berta kimeredt szemmel bámult az apjára.</p>
					<p>- Mi szükség van arra? Franznak van olyan nagy neve, mint Birukov
                            hercegnek. Franz a Müller báró fia.</p>
					<p>Lubinszky arcán a ráncok összefutottak, szemöldöke felhúzódott kopasz
                            homlokára, s a szája széle egy pillanatig hangtalanul rezgett. Berta
                            megijedt.</p>
					<p>- Mi bajod van, apám?</p>
					<p>Az öregúr összeszedte magát.</p>
					<p>- Berta, légy okos és engedelmes kislányom nekem. Berta, ne
                            kérdezősködjél, ne ítélj el, és ne háborodj fel. Emlékszel, mit kértem
                            én tőled a szanatóriumban, két nappal a fiad születése előtt?</p>
					<p>Berta elhalványodott.</p>
					<p>- Hogy törvénytelennek jelentsük be Franzot? Erre gondolsz, apám?</p>
					<p>- Erre.</p>
					<p>- De én tiltakoztam.</p>
					<p>- Én pedig...</p>
					<p>Berta felsikoltott.</p>
					<p>- Szentséges ég! Csak nem azt akarod mondani, hogy te...</p>
					<p>Lubinszky szeméből vad láng csapott ki.</p>
					<p>- De igen. Én mégis úgy cselekedtem, ahogy a meggyőződésem és a teirántad
                            való szeretetem sugallta. Most már érted, hogy miért kell a gyermeket
                            Birukov hercegnek örökbe fogadni. Nos, meg tudsz nekem bocsátani,
                            Berta?</p>
					<p>Berta halálos merevséggel bámulta az apját. Egyetlen hang, egyetlen
                            arcmozdulattal sem árulta el, hogy él és érez és gondolkodik.</p>
					<p>Lubinszky rekedt, kíméletlen hangon folytatta:</p>
					<p>- A hercegnőt és fiát már beavattam ebbe a titokba, ők megértették a
                            helyzetet, és ők a gyermeket Alekszej fia gyanánt fogják az orosz
                            nagykövetségen bejegyeztetni. Beleegyezel?</p>
					<p>Berta meg se moccant. Ott állt az ajtó előtt, némán, fehéren, mint egy
                            márványból való bálványszobor.</p>
					<p>Lubinszky most már csak suttogni tudott.</p>
					<p>- Alekszej vállalja a maga törvényes gyermeke gyanánt... a báró vagyona a
                            tied... minden marad a régiben... nem így gondoltam én, édes kisleányom,
                            de a sors így akarta, lásd, ezért nem lett volna szabad senkinek
                            megtudni... Nos, hát akarsz a herceg felesége lenni? Vállalod-e az új
                            életet, Berta?</p>
					<p>Berta némán és hidegen bólintott.</p>
					<p> Az öreg Lubinszky két nap alatt rendbe jött önmagával. A fiatal herceget
                            nem becsülte sokra, de annál nagyobb megelégedéssel gondolt arra az
                            óriási vagyonra, amely a háta mögött áll. És belátta, hogy itt
                            kikerülhetetlen kényszerek meredtek az ő útja elé; a hegyeket nem
                            mozdíthatja el, tehát meg kell másznia azokat; ilyen módon is le lehet
                            győzni a hegyeket. Tehát Berta a herceg felesége lesz. Mi most a
                            teendő?</p>
					<p>Elsősorban az, hogy a herceg családi viszonyait rendezze az orosz
                            kormánnyal és a cári udvari körökkel. Ez - nézete szerint - pénzkérdés
                            csupán. A második feladat a Birukov-vagyont eggyé forrasztani a
                            Müller-vagyonnal, de emellett Berta anyagi függetlenségét biztosítani.
                            No, ez az ő dolga. Berta részvénypakettjét a Birukov-házasság nem fogja
                            apasztani, sőt lesz arra gondja, hogy meg is duzzassza. És a részvények
                            az Angol Bank széfjében lesznek, s afölött csak ő és Berta
                            rendelkezhetik. Nos, és a harmadik pont: embert faragni a fiatal
                            hercegből. Hát ezt is megpróbálja.</p>
					<p>“A dolgok ilyen fordulásán nem segíthetek, tehát a fordulathoz kell
                            alkalmaznom az én taktikámat. Az élet tele van ilyen véletlenekkel, de
                            azért az életet nem a véletlenek kormányozzák, hanem az emberi ész és
                            emberi akarat, amely a véletlenségekből is előnyöket vált ki. És én a
                            véletlenek kősziklájából is forrást fakasztok” - gondolta büszke
                            önbizalommal és ráncos, szürke arcán máris átvillant egy-egy diadalmas
                            sugár. És újra munkához fogott. Napjában húsz levelet és sürgönyt írt,
                            tízszer telefonált, minduntalan bekukkantott a leányához, a hercegnével
                            és Alekszejjel tanácskozott, és emellett végigszaladta a várost, és
                            ajándékokat vásárolt össze Berta és a kis Franz számára.</p>
					<p>Negyedik nap közölte a hercegnével, hogy visszamegy Visóra, a tröszt
                            közgyűlését előkészíteni. Megbeszélték, hogy Alekszandra Ivanovna két
                            hét múlva elviszi Bertát Párizsba, Lubinszky is oda megy, és megtartják
                            az esküvőt.</p>
					<p>Ugyanazon a napon utaztak el Nizzából Birukov hercegné és Alekszej herceg
                            is, hogy az esküvőt előkészítsék.</p>
					<p>Berta Olgával még Nizzában maradt. Mint valami alvajáró, úgy ténfergett a
                            tengerparton és a régi Nizza szűk, görbe utcáin. Otthon alig szólt egy
                            szót; elolvasta a leveleket, s a párizsi gyermekszanatórium
                            jelentéseit; ölébe hullott kézzel morzsolgatta a zizegő lapokat, és
                            mérlegelte az új élet eshetőségeit. Olga fecsegéseit meghallgatta, de
                            nem válaszolt kérdezősködéseire. Nehéz alvása volt. Álmában sokszor
                            látta a bárót, és ilyenkor kiverte a halálos hideg verejték. Felriadt,
                            és újra és újra elgondolta helyzetét. Mintha állandóan alkohol- vagy
                            morfiummámorban élne, szinte óránkint erőlködnie kellett, hogy
                            valahogy eligazodjék abban az útvesztőben, amelybe az apja zsarnoksága
                            és a maga gyengesége belesodorta.</p>
					<p>“De nem tehetsz egyebet, minthogy megadod magadat” - súgta fülébe egy
                            kegyetlen hang, az apja kétségbeesett és könyörgő szava, amellyel
                            elutazása előtt figyelmeztette őt, hogy most már nincs visszatérés a
                            megkezdett úton.</p>
					<p>“És lám, a sors úgy rendezte, hogy a helyzet éppen a hercegné és fia
                            révén mindenkire nézve kibékítően megoldódjék” - súgta egy másik,
                            hízelgő és rábeszélő hang, a Lomov Olgáé, aki boldog volt, hogy az ő két
                            szívbeli gyermekét így összehozta a sors.</p>
					<p>Berta újra elolvasta a kezében tartott levelet. A hercegné írta:</p>
					<p>“Édes leányom, téged az égi Gondviselés küldött az utunkba. Az Isten
                            megengedte, hogy azzal engeszteljük meg őt, amivel vétkeztünk ellene. Én
                            elvettem egy embertől mindent, amit az ég neki juttatott: elvettem a
                            fiam nevét, rangját, és születésével, apja méltóságával és társadalmi
                            helyzetével járó minden erkölcsi előnyét; mi most egy másik embernek
                            visszaadjuk azt az életet, amelyet a sors már-már elrontott. Ez a másik
                            ember a te gyermeked, akit Alekszej boldogan fogad a magáénak és akit
                            hálás és túláradó szívvel vallok az én unokámnak. És ezzel jóvátettünk
                            mindent, amit a két gyermek ellen vétkeztünk. Te tetted jóvá, édes
                            leányom az én bűnömet is, mert te megváltod Alekszejt, és
                            visszavezéreled a tiszta, szép, derűs és boldog élet ösvényére. Ha
                            látnád Alekszejt, te is sírnál örömödben, mint én. Fiam megutálta régi
                            életét, és nemes igyekezettel készül az újra. Napjait vezeklésben és
                            munkában tölti. Alkohol, kártya, morfium, olyan szavak, amelyek
                            hallatára elsápad és keresztet vet magára. Eltökélt szándéka, hogy
                            megszerzi a szükséges ismereteket, és beáll a Petróleum Tröszt igazgatói
                            közé. Könyvelés, számolás, levelezés, kereskedelmi földrajz, geológia,
                            ásványtan forog a fejében szüntelen, egy német akadémiai professzort
                            fogadott maga mellé, aki az elméleti dolgokban kalauzolja. És amint
                            látod, mindennap ír neked, s üzleti és családi dolgokban - a jövendőbeli
                            apósának is. Egészséges, vidám, erős, mint egy muzsik, néhány nap alatt
                            komoly, bölcs, jóságos és lángoló szívű orosszá vedlett, és francia és
                            angol műveltségét, vagyonát, ragyogó eszét és szívét neked, a hazájának
                            és az emberiségnek akarja szentelni. Leányom, a szerelem csodavető szent
                            hatalom, ha tiszta forrásból táplálkozik, és megtalálja a maga áhította
                            medret. És Alekszej benned és a te szerelmedben megtalálta az ember
                            rendeltetését és egy új élet szépségét. Isten áldása legyen rajtad,
                            rajta és a szerelmeteken!”</p>
					<p>Berta kétszer is elolvasta ezeket a sorokat, de nem tudott azokban
                            megnyugodni. Eszébe jutott, hogy az éjjel ismét megjelent neki Fritz, és
                            könyörgött, hogy ne tegye meg, amit az apja és a hercegné követel.</p>
					<p>- Szereted te a fiatal oroszt? - kérdezte tőle a halott komoly, kutató,
                            de szomorú és féltékeny hangon.</p>
					<p>- Nem! - felelte neki álmában, és most úgy érezte, hogy nem beszélt
                            őszintén. Alekszej volt az első fiatal férfi, aki érdekelte őt. Az első,
                            aki lángoló szerelmet vallott, és könyörgött a szerelméért. És
                            megvallotta magának, hogy életében most érzi először a szerelem édes
                            izgatottságát.</p>
					<p>Az éjjel nem mondott igazat Fritznek, és félve gondolt arra, hogy mit fog
                            válaszolni, ha a halott még egyszer megkérdezi.</p>
					<p>Az édesapjától is jött ma hosszú, lelkendező és bőbeszédű levél. Az
                            öregúr tele van optimizmussal és magába vetett gőgös bizalommal. Azt
                            írja, hogy a petróleumkutak úgy ontják az olajat, hogy minden eredmény a
                            legtökéletesebben igazolja számításait, hogy az angol és orosz
                            érdekeltségek elragadtatással gratuláltak neki, hogy a magyar kormány
                            felajánlotta a báróságot vagy olyan kitüntetést, aminőt akar. Az orosz
                            kormányköröknél dolgozik, hogy Birukov herceg fiát utólag
                            törvényesítsék, és megadják neki apja rangját és közjogi méltóságát.
                            “Azon az úton vagyok - írja -, amelyen nincsen lehetetlenség, és
                            valósággal biztosíthatlak, gyermekem, hogy londoni és bécsi diplomata
                            barátaim segítségével, a pénz hatalmával és az orosz kormány
                            jóindulatával téged Birukov hercegnévé teszlek, és gyermeked az orosz
                            arisztokrácia egyik legszebb nevét fogja viselni. Igaz, hogy vétket
                            követünk el Fritz emléke és a formai jog ellen, és igaz, hogy az anyai
                            szív szentimentalizmusa lázadozik minden merész és szokatlan
                            kegyeletsértés ellen. Ezt belátom, de azon az úton, amelyen járunk, most
                            már nincsen visszatérés. És elsősorban a gyermek érdekében kell erősnek
                            és önzőnek lenned, édes, egyetlen, imádott kislányom...”</p>
					<p>Berta szeméből potyogott a könny. Hátha csakugyan ez az Isten igazi
                            akarata?</p>
				</div>
			</div>
			<div type="group">
				<head>HARMADIK KÖNYVA vízözön</head>
				<div type="chapter">
					<head>1</head>
					<p>Hosszú, hideg tél után, minden átmenet nélkül, egyszerre az emberek
                            lelkében ragyogott a tavasz. Bertics apó kocsmájában a törzsvendégek
                            szinte megszédültek az első langyos tavaszi est mámorában.</p>
					<p>- Most már értem a mitológiát! - kiáltott fel a bőrgyári könyvelő. - Egy
                            ilyen tavaszi nap, mint amilyen a mai volt, és vegyük hozzá azt, hogy ez
                            délen van, Szicíliában vagy a jóni szigeteken - nos, uraim, önök is
                            értik a mitológiát?</p>
					<p>- Igenis, alászolgája - felelt boldogan és alázatosan a fagylaltárus
                            francia.</p>
					<p>Bertics apó új hordót csapolt meg a tavaszi nap tiszteletére. Tisztán,
                            víz nélkül, szűzen adta vendégeinek.</p>
					<p>- Ezért járunk ide - jegyezte meg a kántor. - Tiszta bort manapság ritka
                            helyen mérnek.</p>
					<p>- Vizezik - toldotta meg a szilenciumos ügyvéd.</p>
					<p>- Akárcsak a tejet - bólintott Barnabás mérnök úr, aki annak idején
                            második hegedűn játszott Regen Richard szimfonikus zenekarában.</p>
					<p>Így beszélgettek egymással a nagy, zsíros, viaszkosvászonnal letakart
                            asztalnál. És aztán nagyon megbecsülték egymást. Gyengéden
                            kérdezősködtek az ügyvéd egészségi állapota iránt, amelyről rossz hírek
                            keringtek a városban.</p>
					<p>- A tavasz majd rendbe szedi a doktor úr tüdejét - vigasztalta Amtmann, a
                            kántor, aki torzonborz fekete szakálla közül úgy nézett ki, mint egy
                            tenorszekund, Rajna vidéki Ézsau.</p>
					<p>- Vagy elvisz a temetőbe - legyintett az ügyvéd.</p>
					<p>Aztán Regen Richardot faggatták, hogy mi újság a Noé bárkájában. Regen
                            Richard néhány napra hazalátogatott Pécsre, Bertics apó kocsmájába.
                            Amióta a Noé bárkája orgonistája lett, Regen kevesebbet iszik, nagyon
                            előkelően és divatosan öltözködik, finom szivarokat szív, de napokon át
                            nem hallani hangját. Azt beszélik róla, hogy folyton dolgozik. Lót és
                            leányairól ír hatalmas kantatét - harminc esztendeje fogott bele, de
                            most bizonyosan be fogja fejezni.</p>
					<p>- Hogyne! - mondogatta Reichner Guszti bácsi, a facér kasznár, aki a
                            sandervár körül szüntelen a vízhordó leányok lábikráját leste -, hogyne,
                            hiszen semmi más dolga nincs az öregúrnak. A hercegné felépíttette a
                            bábeli tornyot, de maga is megijedt a nagy elhagyatottságtól. Hiába,
                            nem jó egyedül lenni az embernek.</p>
					<p>Barnabás a feleségére gondolt, aki szép, de harcias amazonkirálynő volt,
                            amíg ez a fura Reichner be nem tette lábát a házukba. De Reichner egy
                            amazonkígyó-bűvölő, hála az Istennek.</p>
					<p>- Ám azért különös és vétkes dolog - szólt közbe Amtmann bácsi a
                            felleghajtójából kibontakozva -, hogy felépítenek egy ilyen Noé
                            bárkáját, s aztán nem jut eszükbe, hogy benépesítsék. Hány szegény
                            hajléktalan, öreg, gyönge özvegyasszony, árva csecsemő vagy elaggott
                            tudós, művész, költő találhatna benne fészket, no, erről írok is
                            memorandumot, és elküldöm nekik. Hol jár a hercegné? - fordult Regen
                            felé.</p>
					<p>- Ne fáradjon, Herr Amtmann - felelt csendesen a művész, a Noé bárkájának
                            vannak már lakói.</p>
					<p>A kis kocsma minden vendége Regen felé emelte poharát.</p>
					<p>- Proszit! A hercegné egészségére!</p>
					<p>- Alászolgája! - rikkantott a svájci fagylaltárus.</p>
					<p>Jól érezték magukat itt ezek a hajótöröttek. Mintha ezen a kocsmán kívül
                            nem is volna élet ezen a világon... mégis, egymás kenyere iránt sem
                            érdeklődtek. Természetesnek találták, hogy a madárnak tollazatot, a
                            farkasnak jó meleg bundát, a nyúlnak gyors futó lábakat adott az
                            Úristen, s valamennyit ő táplálja a világteremtés örök rendje szerint.
                            Nekik is ő parancsolta ki a mindennapi pörköltet, pipát és villányit. És
                            ezzel rendben is van minden.</p>
					<p>De az, hogy a Noé bárkája benépesedett, Bertics apó kocsmájában is
                            érdeklődést keltett. Ostromolták Regent, hogy meséljen valamit.</p>
					<p>Regen szűkszavú ember volt, de a dörgicsei az ő szívét is átmelegítette.
                            És elmondta, hogy a szigeten egy fiatal pár a mézesheteit éli.</p>
					<p>- A hercegnő férjhez ment? - kérdezte a vicces Reichner Guszti.</p>
					<p>- Bolond. A hercegnőt Regen még Oroszországból ismeri.</p>
					<p>Reichnert rendreutasították, és áhítattal hallgatták a karmester
                            szavait.</p>
					<p>- A fiatal herceg feleségül vett egy gyermekarcú, finom, fehér kis
                            özvegyasszonyt, nem lehet több huszonhat évesnél.</p>
					<p>- Szép? - kérdezte Reichner.</p>
					<p>- Mint a Madonna.</p>
					<p>Reichner felsóhajtott. Barnabásné jutott az eszébe.</p>
					<p>- És az özvegynek egy kis fiacskája van első házasságából. Olyan, mint
                            egy kis arkangyal.</p>
					<p>Bertics apó a sarokból, ahol csendesen szívta a pipáját, halkan
                            beledörmögött az urak beszédjébe.</p>
					<p>- Egy herceg özvegyasszonyt vesz el. Hát ez már meg micsoda
                            bolondság?</p>
					<p>- Miért? - kérdezte az egyik majolikaszobrász.</p>
					<p>Bertics apó a vállát vonogatta.</p>
					<p>- Hát én csak szűzlányt vennék el, ha még egyszer megházasodnék. Aztán
                            meg a gyerek. Hát való ez egy hercegnek, idegen gyereket venni a
                            családba?</p>
					<p>A vendégek nevettek, de Bertics apó komoran csóválta a fejét.</p>
					<p>- Ez sohase vezet jóra.</p>
					<p>- Látta a gyereket? - kérdezte a kucséber, akinek kilenc gyereke bolyong
                            szerteszét a világ minden táján.</p>
					<p>- Láttam.</p>
					<p>- Gondolom, hogy örült a nagy gazdagságnak, ami ott van.</p>
					<p>- Kétesztendős az egész emberke - felelt röviden a művész, és arra
                            gondolt, hogy a fiúcska tiszta kék szeme mily közönyösen nézett el a Noé
                            bárkája felett, amely pedig felnőtt ember szemében úgy tűnt fel, mint
                            egy kőből, fából épült grandiózus gyermekjáték. De csak a felnőttek
                            szemében. A kis Franz közönyösen és unottan nézte a csoda várát, a
                            parkot és a vadaskertet. Az állatoktól félt. A kis vasutat, a palota
                            szépségét, a mechanikai csodákat észre sem vette. A félember nagyságú
                            játékkatonáktól, akik lépegetni, lefeküdni, célozni és trombitálni
                            tudtak, mint valami csodaszörnyektől, irtózott. Hamar elálmosodott és
                            sírva fakadt. Lefektették, és ágyába kérte kis párizsi fakatonáját és
                            fűrészporral kitömött ócska kis mackóját, amelyet Isten tudja, hol
                            kaphatott ez a kis szerencsefia.</p>
					<p>Aztán arra gondolt, hogy a fiatal asszony nem látszik valami túlságosan
                            boldognak. Az emberek nem így festenek a mézeshetek alatt. A herceg, az
                            ugyan nagyon szerelmes természetű legény lehet, annak a szeme ég, a
                            tekintete lángol, és folyton a felesége kezét szorongatja. De azért
                            mindenki olyan nyugtalan és tétova és fáradt. Az öreg hercegasszony
                            betegen érkezett. Két orvos is jött vele. Valami szívbaja lehet, mert
                            nagyon kíméli magát. A lépcsőkön meg-megáll, mert elfogy a lélegzete.
                            Bizonyosan asztma. Pedig ezelőtt húsz esztendővel még milyen gyönyörű és
                            milyen egészséges volt. Különös, hogy milyen hamar elromlik az ember
                            egészsége. Már ő is érzi. Ez a néhány év is csak ráadás a sors
                            kegyelméből. Ha nem építik a Noé bárkáját, ha a véletlen ide nem tereli
                            Birukov hercegnét, ha a hercegasszony nem ajánlja fel az udvari
                            karmesteri állást, ha ilyenformán rendbe nem jönnek a dolgai öreg
                            napjaira, már ő is régen elment volna Jenny és Clementin után. Ámbár ki
                            tudja, nem lett volna-e jobb?...</p>
					<p>Az öreg művész úgy elsüllyedt a maga gondolataiba, hogy többé egy szót
                            sem lehetett belőle kihúzni a Noé bárkája felől.</p>
					<p>A vendégek is elcsendesedtek. Csak pöfékeltek, ittak, és a kedvük
                            elkomorodott. Pedig tavasz volt, és az ablak fölött kanári csattogott.
                            És a vadgesztenyefák rügye már kipattant. Pedig még csak március elsejét
                            mutatta a kalendárium.</p>
					<p>A szoba meleg volt, pedig a kályhából rég kialudt a parázs. A bor, a
                            pipafüst és a konyha gőze meg a tavasz lehelete melegített. Odakünn is
                            langyos volt az idő. Az ereszről csöpögött a hólé. Nagy tócsákon
                            vergődött át egy-egy vendég az utca túlsó oldaláról.</p>
					<p>- Holnap meleg lesz - szólt át a sarokból a kucséber.</p>
					<p>- Bánom is én - vonta vállát a fagylaltárus -, én soha nem fázom.</p>
					<p>- Pedig uraságod ugyancsak ösztövér - csodálkozott az ügyvéd.</p>
					<p>- De jó vér.</p>
					<p>- Igazsága van. Igyunk.</p>
					<p>És újra hozattak két-két deci szentmiklósit.</p>
					<p>Kinyílt az ajtó. Langyos légáramlat szellőztette ki a földbe süllyedt,
                            alacsony, félhomályos helyiséget. Magas, piros kendős, duzzadt szájú
                            virágárusleány libbent az ivóba.</p>
					<p>- Vegyenek hóvirágot. Hóvirágot tessék.</p>
					<p>Regen Richard felütötte a fejét.</p>
					<p>- Hóvirág? Máris?</p>
					<p>- Én szedtem a Mecseken.</p>
					<p>- Ejnye, de csinos egy kislány.</p>
					<p>Ezt a Rajna vidéki tenorszekund, a torzonborz Amtmann bácsi mondta. Aztán
                            még hozzátette:</p>
					<p>- Menyecskésre van kötve a kendője. Hm.</p>
					<p>- És piros a szája - szólalt meg a fagylaltárus sóváran, s - alászolgája!
                            - köszönt a piroskendős felé.</p>
					<p>Barnabás mérnök is ránézett.</p>
					<p>- Öreg olasz kámeákon vannak ilyen figurák - állapította meg lelkesen. -
                            A kendője is olyan. Hogy simul a fejéhez! Firenzei figura.</p>
					<p>- Hogy ez a hóvirág? - kérdezte a francia.</p>
					<p>- Száz korona egy szál.</p>
					<p>- Adjon, lelkem, egyet. Hazaviszem a kislányomnak.</p>
					<p>Az ügyvéd úr is vett. Magyarázatképpen odaszólt a bőrgyári
                            könyvelőnek:</p>
					<p>- A kis unokámnak.</p>
					<p>- Lány?</p>
					<p>- Mint az angyal.</p>
					<p>- Haj, haj!</p>
					<p>Valamennyien vettek. És gomblyukba tűzték. Ragyogott az arcuk.
                            Megsodorták a bajuszukat.</p>
					<p>- Én agglegény vagyok - magyarázta a könyvelő -, de a gazdasszonyom
                            bolondul a virágért.</p>
					<p>- Csinos? - kérdezte a kántor.</p>
					<p>- De öreg... Hanem a lánya!</p>
					<p>- Ejha!</p>
					<p>- Nono. Derék népek.</p>
					<p>- Én a feleségem sírjára viszem - dörmögött az ügyvéd.</p>
					<p>- Én lepréselem, és levélben küldöm Svájcba - büszkélkedett a francia. -
                            Régen láttam a húgomat. De a nyáron meglátogatom.</p>
					<p>- A kisunokámat felviszem a Mecsekbe - bólongatott az ügyvéd -, hóvirágot
                            szedünk.</p>
					<p>- Család! Hej, csak az a szép dolog, hiába - lelkendezett a könyvelő.</p>
					<p>- Nem is olyan bolondság: egy derék, komoly özvegyasszonyt odavenni a
                            házba - recsegett az Amtmann bácsi hangja.</p>
					<p>- Hogy gondol ilyent, hetvenéves korában?</p>
					<p>- No, hát feleségnek. Nincs annál szebb dolog a világon.</p>
					<p>A törzsvendégeknek megeredt a szavuk. Büszkén, hetykén, csintalanul
                            néztek egymásra, és kabátjukon legényesen imbolygott az egy szál
                            hóvirág. Összesúgtak, régi kalandokat suttogtak egymás fülébe.
                            Családjukat emlegették ők, akik előbb úgy gubbasztottak a nagy asztal
                            körül, mintha valamennyien kóbor kutyák árvaságában élnének.</p>
					<p>És egyszerre kiömlött a szívük, és egymásról kérdezősködtek. Asszony- és
                            gyermeknevek röpködtek a levegőben. A hóvirág szívükbe illatozta a
                            tavaszt.</p>
					<p>- Nem cserélek Birukov herceggel sem - kurjantott a kántor, és egy üveg
                            dörgicseit rendelt.</p>
					<p>Koccintottak.</p>
					<p>A sarokból felállt a kucséber, és kosarából cukorkát, fügét, datolyát,
                            szardíniát és egyéb csemegét rakott az asztalra.</p>
					<p>- Az uraságok egészségére.</p>
					<p>- Hol szerezted ezeket a drágaságokat?</p>
					<p>- Olaszországból.</p>
					<p>- Csempészték? - tette hozzá a kántor.</p>
					<p>- Azért mégis itt a füge - büszkélkedett a kucséber.</p>
					<p>- Alászolgája - köszöntötte fel a társaságot a fagylaltárus. - Éljen
                            Magyarország!</p>
					<p>- Éljen.</p>
					<p>- Derék ország - szólalt meg az olasz.</p>
					<p>- Szép ország. Jó népek.</p>
					<p>- Mindenki jól él itt.</p>
					<p>- Az szent. Német, olasz, sváb, bajor, francia. Nem igaz? - kérdezte a
                            kántor.</p>
					<p>- Igaz.</p>
					<p>- Kár, hogy megöregedtünk.</p>
					<p>- Ja, az idő eljár!</p>
					<p>- Pedig jó itt lenni.</p>
					<p>- Az bizonyos, hogy jó népek laknak itt.</p>
					<p>- Itt mindenki itthon érzi magát.</p>
					<p>- Ez a legbarátságosabb ország.</p>
					<p>- Noé bárkája - szólalt meg félve, dadogva, könnyezve a karnagy.</p>
					<p>- Noé bárkája! - riadt fel a könyvelő. - Ez a kis kocsma itt a Noé
                            bárkája. Ugye, Bertics apó?</p>
					<p>A vén kocsmáros, hosszú vörös orrú, fekete arcú, hajlott hátú rác, sűrűn
                            bólongatott.</p>
					<p>- Még egy dörgicseit?</p>
					<p>És ingyen hozta a drága, nemes italt.</p>
					<p>A vendégek megigazították kabátjuk gomblyukában az egy szál
                            hóvirágot.</p>
				</div>
				<div type="chapter">
					<head>2</head>
					<p>Berta és Alekszej Párizsban az orosz nagykövetségen tartották
                            esküvőjüket. Alekszejt még Lomov herceg néven jegyezték be az
                            anyakönyvbe, de Lubinszky már újságolta nekik, hogy megindult az akció a
                            teljes rehabilitálás és a Birukov hercegi jogok visszaszerzése iránt.
                            Berta meghatott volt, és szíve mélyéből félt. Nem tudta elképzelni, hogy
                            Alekszej mellett boldogság és megnyugvás vár reá és az ő fiára. Az
                            apjától is félt: azóta, hogy megtudta, milyen kegyetlenül gázol át
                            mindenen, amit útjában akadálynak vél, valósággal bámulta, és egyúttal
                            reszketett is tőle. Ez a szeretet inkább megvacogtatta a fogát, semhogy
                            fel tudta volna melegíteni. Aztán alig várta, hogy a kisfiát magához
                            vehesse. A házasságkötés után nyomban elment a szanatóriumba. Amikor
                            szívére szorította az erős, fürge, kék szemű kis Franzot, magában
                            megfogadta, hogy soha semmiféle hatalom nem fogja tőle elválasztani. De
                            a gyermek semmi örömet nem mutatott a viszontlátás felett. Kerekre
                            nyílt, ijedt szemmel bámult a lihegő, suttogó, hízelgő idegen asszonyra,
                            aki a fulladásig ölelte és csókolgatta őt. A kis Franz pedig keserves
                            sírásra fakadt, kis gömbölyű arca kiveresedett, rúgott és dobálta magát,
                            mint aki fél is és haragszik is, amiért megháborították.</p>
					<p>Berta felszisszent.</p>
					<p>Az ápolónő és a komorna hangosan nevettek.</p>
					<p>- Ilyenek a fiúk - jegyezte meg az intézeti dajka -, a leányok sokkal
                            melegebbek.</p>
					<p>De Bertát ez nem tudta megvigasztalni. Az eszével ő is megállapította,
                            hogy a tízhónapos gyermek fél és idegenkedik az ismeretlen hölgytől, még
                            akkor is, ha azt mamának hívják... Átlátta, hogy ez a csöpp embercsemete
                            nem is tudja, hogy mi az a mama. De a szíve mégis elszorult, ő úgy
                            képzelte, hogy Franzban rögtön felébred az ösztön, az anya és a gyermek
                            között való mennyei szerelem lángja már a találkozásnál kilobban, és az
                            egész világ, az ő minden játékszerével együtt nyomban közönyös és idegen
                            lesz neki, ha megízleli az anyai csókot... És az első vallomás, amit a
                            fia ajkairól hallott, úgy hangzott, hogy... nem... nem szereti
                            mamát.</p>
					<p>Berta majdnem sírt.</p>
					<p>Olyasvalamit érzett, mint egy visszataszított, megbántott szerelmes. De
                            aztán minden dac és sérttődöttség fájdalomba és önvádba fulladt. “Én
                            vagyok az oka - gyötörte magát szörnyű szemrehányással. - Én fosztottam
                            meg magamat és őt is a családi élet boldog melegétől, az anya és gyermek
                            egymáshoz tapadó, intim, játékos, bohókás, bizalmas életközösségének
                            édes kéjétől... én vagyok az oka, én vagyok a bűnös, én felelek ezért az
                            Úristen előtt.”</p>
					<p>Leroskadt egy székre, és a gyermek után bámult. A metresz kiosont a
                            társalgóból, a komorna tiszteletteljesen visszavonult egy ablak
                            fülkéjébe.</p>
					<p> Lubinszky Párizsban elvált a fiataloktól, ő visszament Visóra. Az új
                            házaspár még néhány napig Párizsban maradt, s aztán a hercegasszonnyal s
                            a kis Franzcal együtt ők is Magyarországba utaztak, hogy elfoglalják a
                            Mohácsi-szigeten épült rezidenciájukat.</p>
					<p>Berta és Alekszej csak ott ismerték meg a mézeshetek gyönyörű örömét.
                            Alekszandra Ivanovna vette át a sziget kormányzását, a fiatalok csak
                            egymással törődtek. A londoni ügyekre, a nizzai kártyaafférra nem mertek
                            gondolni. A hagyaték sorsát egy neves magyar és egy drága londoni
                            ügyvédre bízták. Behunyták a szemüket a reális élet minden mozzanatával
                            szemben, és Berta budoárjában, a könyvtárban és a zeneteremben töltötték
                            minden idejüket. Pécsről újra elhozatták Regent. Az öreg karmester
                            vonakodva és kedvetlenül jött, de néhány nap alatt megszelídült, és
                            szívesen játszott nekik Bachot és Beethovent.</p>
					<p>- Látod, így szeretnék élni örökkön örökké - rajongott a herceg Bertának
                            egy délutáni séta után a vízmosta parton.</p>
					<p>- Csakugyan örökké szeretnél élni, Alekszej?</p>
					<p>- Így, ahogy most élek, örökké.</p>
					<p>- S nem vágyol a nagyvilág után? Városok, tengerek, emberek, operák,
                            hangversenyek, autótúrák, egzotikus tájak és sűrű, forró kultúra,
                            embertömegek melege nem izgatja, Alekszej, a fantáziádat?</p>
					<p>A herceg meghökkent.</p>
					<p>- Hogy jut ez eszedbe? Te talán unod ezt a monoton, primitív életet?</p>
					<p>- Én nem. De én nem vagyok férfi, nem vagyok már ember sem, csak asszony
                            és...</p>
					<p>- És...</p>
					<p>- Anya.</p>
					<p>Alekszej szeme kissé elborult. De erőt vett magán.</p>
					<p>- Én nem vágyom innen sehova. De teérted aggódom.</p>
					<p>Berta nevetett.</p>
					<p>- Miért?</p>
					<p>- Fiatal vagy, szép vagy, meleg a véred, és nagy a fantáziád... az
                            asszony ragyogni akar, és tömjénre, bámultatásra vágyik a hiúsága...</p>
					<p>Berta nevetve simogatta meg Alekszej arcát.</p>
					<p>- Mi, úgy látszik, kölcsönösen félünk attól, hogy a másik megunja Ádám és
                            Éva idilljét a paradicsomban. Miért van ez így?</p>
					<p>Alekszej elgondolkozott.</p>
					<p>- Mert alapjában véve ez az élet természetellenes.</p>
					<p>- Talán csak rendkívüli. Egyéni. Szokatlan. De ha nekünk ez kell...
                            Különben, miért beszélsz így, Alekszej?</p>
					<p>- Mert félek, hogy te megunod...</p>
					<p>Kis kétlovas kocsiban Franzot sétáltatták a folyó partján, s a hintóra
                            szerelt bölcsőben a gyermek jóízűen aludt. A pónik lépésben baktattak a
                            kastély felé. Berta odafutott a fiához, és aggódva figyelte.</p>
					<p>- Franz gyengélkedik.</p>
					<p>- Mit mondott az orvos?</p>
					<p>- Bronchitis.</p>
					<p>- Hány nap óta tart?</p>
					<p>- Már több mint egy hete.</p>
					<p>- Az baj.</p>
					<p>- Az orvos azt mondja, hogy Franznak erős ez a klíma. Nedves és szeles a
                            levegő.</p>
					<p>Alekszej kissé türelmetlenül válaszolt.</p>
					<p>- Megszokja. Nem kell mindjárt megijedni. Az orvos fontoskodik. A
                            környéken olyan szép, erős és kövér kis gyermekeket láttam.</p>
					<p>- De azok itt születtek.</p>
					<p>- Franz is akklimatizálódik majd.</p>
					<p>- De ha nem?</p>
					<p>- Nos?</p>
					<p>- Akkor mégis le kellene vinni valahová délre.</p>
					<p>- Vinni vagy küldeni? - hangsúlyozta élesen Alekszej.</p>
					<p>Berta félénken felelt:</p>
					<p>- Nem szeretném újra nélkülözni. Ha szükségessé válik, akkor, ugye, te is
                            eljössz, szívem?</p>
					<p>- Megint elhagyjuk ezt a kis oázist? Hát akkor mire való mindez? -
                            kérdezte indulatosan a herceg.</p>
					<p>Berta is megijedt.</p>
					<p>- Hát csak úgy gondoltam. Egyáltalán nem bizonyos még, hogy erre szükség
                            lenne... Csak úgy elméletileg van szó a dologról.</p>
					<p>Alekszej elkomorodott. Magában azt gondolta, hogy lám, az életüket most
                            már nem önmaguk igazgatják, hanem egy harmadik... Tulajdonképpen nem
                            volna oly borzasztó, egy-két hónapra lemenni valahova, a görög szigetek
                            egyikére vagy Észak-Afrika partjára... De jobb lett volna, ha ezt a
                            tervet a szerelem sugallta volna, s nem a szükség, a kényszer, egy
                            idegen emberért való gondoskodás ötlete... Idegen ember? Franz csak neki
                            idegen, de Bertának a legdrágább vércseppje, a lelke legszentebb
                            darabja. Tehát, ami egyiküknek minden, az a másiknak semmi... Nem jól
                            van ez így, édes Istenem...</p>
					<p>Berta látta, hogy Alekszej elkedvetlenedett. Ez őt is megszomorította.
                            Már le is mondott arról, hogy gyermekét elvigye... Nem. Majd itt is
                            meggyógyul. Megértette Alekszej fájdalmát.</p>
					<p>- Hűvös van, Alekszej. Gyerünk mi is haza.</p>
					<p>Felmentek a kastélyba. A könyvtárszobán keresztül Alekszej Ivanovna
                            szalonjába léptek. A hercegnő leveleket olvasott.</p>
					<p>Ez vadonatúj épületszárny volt, amely még a vakolat, a tapéta és a
                            falfestés friss, nedves, enyves, émelyítő szagát párologta.</p>
					<p>“Várni kellett volna - gondolta Alekszej. - Várni kellett volna a
                            beköltözéssel. Berta megbetegszik itt. Miért is siettünk oly
                            nagyon?”</p>
					<p>Miért siettek? Csakugyan, a palota még csak félig kész, a szigeten járni
                            sem lehet a gépek, fűrészek, meszesgödrök, cementöntők és állványok
                            torlódásától... de nekik nem volt türelmük várni.</p>
					<p>- Rossz hírek Moszkvából - szólt a hercegasszony. - Mégis azt hiszem, kár
                            volt elkezdeni.</p>
					<p>- Mit? - kérdezte Berta kíváncsian.</p>
					<p>- A nagy pert. Évekig elhúzódhatik, és ki tudja, lesz-e eredménye. De
                            Alekszej ragaszkodik hozzá.</p>
					<p>Berta eddig nem is érdeklődött a nagy per iránt, amely Alekszejnek nevét,
                            vagyonát és rangját akarja visszaverekedni. A hercegasszony
                            kénytelen-kelletlen ment bele a nagy küzdelembe, de látta, hogy enélkül
                            Alekszej sohasem lesz boldog. A fiatal herceg, ahogy megtudta, hogyan
                            lehetséges mindent jóvátenni, amit az ő élete körül elhibáztak,
                            türelmetlenül, égő vággyal sürgette az ügyet. És Alekszandra Ivanovna
                            belátta, hogy ezzel tartozik neki. Igaz, hogy a pénzzé tehető értékek
                            már a Nyersolaj Tröszt részvényeibe olvadtak; de maga a
                            Birukov-hitbizomány meg nem támadható, s az, ha ő meghal, nem
                            Alekszejre, hanem a kincstárra vagy a távoli rokon Birukov hercegekre
                            száll. És ez annál is inkább veszedelem, mert a Nyersolaj Tröszt
                            részvényeit máris roppant kölcsönökkel terhelte meg. Kellett a pénz a
                            Noé bárkája építkezésére. A részvények értékét szinte felemésztette a
                            bolyongás három esztendeje, Alekszej eszeveszett költekezése, a sziget
                            vételára, építkezés, berendezés, elhelyezkedés, ami megmaradt, az
                            egy-két esztendő múlva elfogy, s a részvények lassan az angol csoport
                            vagy legjobb esetben Berta tulajdonába vándorolnak át. Igaz, hogy Berta
                            mértéktelenül gazdag, de Bertának fia van...</p>
					<p>Berta fia!</p>
					<p>Ezt az ügyet is rendezni kell.</p>
					<p>Úgy képzelte a dolgot, hogy ha Alekszej visszakapja rangját, Berta fiát a
                            magáénak ismeri el... jaj, Istenem, újabb bonyodalom, újabb processzus,
                            újabb pereskedés... Akkor is cári jóváhagyás kell, hogy Alekszej Berta
                            fiát - mint a magáét, amely a házasság előtt született - hercegi ranggal
                            és örökösödési joggal adoptálhassa. Örökösödés? Ez a gondolat most
                            hirtelen megdöbbentette. Vajon Alekszej beleegyezik-e ebbe? Erről még
                            sohasem volt szó. Végre is, elég kényes kérdés. A természet rendje
                            szerint Alekszejnek is lesznek gyermekei...</p>
					<p>A hercegné szíve nagyot dobbant. Köhögött, és fuldokolni kezdett.</p>
					<p>“Nagyon kell magamra vigyáznom - gondolta ijedten - és én nem is értek a
                            jogi dolgokhoz” - és tovább olvasta a moszkvai levelet.</p>
					<p>- Rossz hír Moszkvából? - kérdezte Alekszej.</p>
					<p>- Nagyon rossz. Oda kell utaznom. Szükséges, hogy a főudvarmesteri
                            hivatal előtt vallomásokat tegyek... Moszkvába kell mennem.</p>
					<p>- Hátha itt is kihallgathat a bécsi nagykövet egy tisztviselője.</p>
					<p>- Sajnos, ez lehetetlen. Utaznom kell.</p>
					<p>- Ilyen betegen? - kérdezte Alekszej meggondolatlanul.</p>
					<p>- Mindegy. A ti érdeketekben.</p>
					<p>Pedig ő maga is félt az utazástól. Bizonyos, hogy már ráférne a nyugalom,
                            a pihenés, az élet alkonyának csendes élvezete. Elgondolta, hogy milyen
                            szép volna itt, a fia jókedve és boldogsága felett őrködni, örömöt
                            osztani és kapni, régi könyveket olvasgatni, szelíd, öreg hátaslovon
                            baktatni a sziget útjain, vadászgatni vagy virágokat ápolni, nézegetni,
                            emlékezni és felejteni és Regen Richard orgona játékában gyönyörködni.
                            Istenem, így még ő is boldog tudna lenni. De az ő boldogságához az is
                            kell, hogy a fia, a fia felesége és Berta kis gyermeke is boldog legyen,
                            ehhez pedig milyen irtózatos sokat kell küzdeni és milyen sokat kell
                            győzni!</p>
					<p>És ha elbukik?</p>
					<p>Összerázkódott. Ha ő elbukik, akkor itt kő kövön nem marad. Úgy érezte,
                            hogy leroskad a felelősség nehéz keresztje alatt.</p>
					<p>A hercegnő rászánta magát, hogy nekivág az útnak: május elsejére tűzték
                            ki az indulás napját.</p>
					<p>Az utazás előtt valamennyien nagyon izgatottak voltak.</p>
					<p>A herceg sokat járt a falakon kívül. Alekszandra Ivanovna Bertával és a
                            kis Franzcal árván bolyongott a kastélyban és a parkban, amelynek bokrai
                            között drága egzotikus állatok, nyulak és rókák kergetőztek. A kis vasút
                            megállt.</p>
					<p>“De ha nem sikerül?” - kérdezte magától minduntalan a hercegasszony, akit
                            ez a tépelődés annyira kimerített, hogy alig tudott egyéb dolog iránt
                            érdeklődni.</p>
					<p>- Várjuk meg a végét - csitította Berta. - És - tette hozzá őszinte
                            meggyőződéssel - ha nem is sikerül, itt az én vagyonom. Apám azt mondta,
                            hogy százezer font jövedelmem van. Abból négy embernek csak meg lehet
                            élni.</p>
					<p>A hercegnő halkan hangsúlyozta a szavakat:</p>
					<p>- Megélni igen. De élni nem tudunk.</p>
					<p>Berta lecsüggesztette a fejét.</p>
					<p>- Én nem panaszkodom. Csak Alekszejt sajnálom nagyon. Neki nem való ez a
                            börtönélet.</p>
					<p>- Alekszej szerencsétlen ember.</p>
					<p>- Igen - bólintott Berta komolyan -, az a legnagyobb baj, hogy már nem
                            szeret engem eléggé. Azért boldogtalan. Már nem vagyok neki vigasz és
                            kárpótlás.</p>
					<p>Az anya hosszan, melegen, részvéttel nézett végig Berta sápadt, keskeny,
                            szenvedő arcán.</p>
					<p>- Mindennek a Noé bárkája az oka. Alekszej nem való a remeteségre.</p>
					<p>- Mire gondol, Alekszandra Ivanovna?</p>
					<p>- Ha Alekszej a cári udvarban élhetné boldogult apja életét... Berta, te
                            nem ismered a férfiakat... Ők sohasem tudnak önmagukról lemondani. Nekik
                            nagy, zajos, viharos élet kell. Ők nem tudnak felolvadni sem a szerelem,
                            sem a család, sem a saját lelkük aszkézisében.</p>
					<p>- A szerelem - aszkézis?</p>
					<p>- Igen. Az igazi szerelem: lemondás az életről. Beolvadás egy másik ember
                            lelkébe, aki kisajátította a szerelmes ember testét, lelkét,
                            idegrendszerét, agyát, életprogramját, nappali és éjszakai álmait,
                            életét és halálát... ez csak asszonynak való. Ez az asszonyt kielégíti
                            az érzés boldogságával vagy boldogtalanságával. A férfit nem. A férfinak
                            a szerelem csak megpihenés, szórakozás, játék vagy legjobb esetben
                            felüdülés a maga szövevényes, sokfelé ágazó, sűrű és nagyszabású
                            életprogramjában.</p>
					<p>- De Alekszejnek nincs életprogramja...</p>
					<p>- Ez a legnagyobb baj! Ez teszi őt olyan nyugtalanná és neuraszténiássá.
                            Nem találja helyét a világban... Céltalanul bolyongnak vágyai,
                            életösztönei, illúziói és akarásai.</p>
					<p>- Mert nem szeret már engem.</p>
					<p>- Együgyű beszéd. Ha nem szeretne téged, sokkal kevésbé volna
                            boldogtalan. Akkor rögtön megtalálná magát.</p>
					<p>- Én vagyok az akadály?</p>
					<p>- Nem te. Az ő szerelme.</p>
					<p>- Ha nem volna szerelmes, akkor...</p>
					<p>- Akkor az előtte álló válaszúton elindulna.</p>
					<p>- Hova?</p>
					<p>- Jobbra vagy balra.</p>
					<p>- A szerencsétlenségbe. A pusztulásba. A halálba.</p>
					<p>- Ez is megoldás. A férfi győz vagy bukik, de harcolni akar. A születése,
                            a testi-lelki alkotása és a helyzet szerint, amibe belekerült. Az egyik
                            ember nagy tetteket visz véghez: győz vagy elbukik. Napóleon lesz vagy a
                            wagrami, vagy a waterlooi csatában. A másik ember önmaga ellen vezet
                            irtóháborút. Belemerül a bűnbe, amellyel önmagát rombolja szét, vagy a
                            hősiességbe, amellyel mártírhalált szenved. Félek, hogy Alekszejnek
                            nincs választása jó és rossz között. Ő szétrombolja önmagát.</p>
					<p>- Hát akkor jó, hogy megáll a válaszút előtt.</p>
					<p>A hercegnő kételkedve rázta a fejét.</p>
					<p>- Azt hiszed, hogy jó? Így is el lehet pusztulni. A tétovázásban, a
                            körbe-körbetipegésben, a lélek nyugtalanságában és tehetetlenségében.
                            Ilyenkor az ember apró kalandokban és apró bűnökben éli ki magát. És
                            szétforgácsolódik, elposványosodik... ez az, amit közönséges nyelven
                            elzüllésnek neveznek, szegény gyermekem...</p>
					<p>Berta rémülten felsikoltott.</p>
					<p>- Hát mit kell tennem, anyám?</p>
					<p>- Imádkoznod kell. Egyebet nem tehetsz. A többit majd elvégzi az idő.</p>
					<p>Alekszej három napnál tovább sohasem bírta a Noé bárkája remeteségét.
                            Közbe-közbe eltűnt a szigetről. Pécsett járt, Pestre vagy Bécsbe
                            utazott, vagy lerohant Fiúméba és Velencébe, s négy-öt nap múlva
                            elcsigázva, meggyötörve, életuntan és bűnbánattal tért meg. Látszott
                            rajta, hogy valami űzi, kergeti, csábítja egyik helyről a másikra.
                            Rengeteg pénzt költött, és adósságokat csinált. Egy-egy nagy tivornya
                            után hazarohant a Mohácsi-szigetre, mintha Berta szép, tiszta
                            szerelmében akarna megpihenni. De két-három nap alatt azt is megunta, és
                            újra megszökött a Noé bárkájáról.</p>
					<p>Alekszandra Ivanovna emiatt utazását egyik hétről a másikra halasztotta,
                            mert azt hitte, ki tudja várni, míg Alekszej kitombolja magát, s mert
                            nem volt bátorsága magukra hagyni a fiatalokat.</p>
					<p>Berta könyörgött, hogy ne féltse őt, menjen, siessen, intézze el Alekszej
                            ügyeit az orosz hatóságokkal, akkor majd megváltozik minden.</p>
					<p>Ha Berta egyedül maradt, a kisfiában keresett vigasztalódást. De ebben is
                            sötét rémképek gyötörték. Egy pillanatig sem szűnt meg reszketni attól,
                            hogy Alekszej a kis Franz életét példázza. Hogy a herceg csak előképe a
                            kis bárónak, aki születése és neveltetése, élete kezdete és hajnala
                            idején éppen úgy indult el a nagy útnak, mint Alekszej, a Birukov
                            hercegek utolsó sarjadéka.</p>
					<p>Amikor Alekszej kártyázott, tombolt, tivornyázott vagy morfinnal
                            emésztette magát, akkor Berta eszeveszett fájdalommal gondolta el: vajon
                            ez lesz-e a sorsa a kis Müller bárónak is?</p>
					<p>Feltette magában, hogy ő jobban vigyáz a fiára, mint ahogy a hercegnő
                            vigyázott. Ő nem veszi le róla a szemét. Soha, soha, míg csak Franz
                            tökéletes, erős, megingathatatlan férfivá nem nő. Addig itt tartja a Noé
                            bárkájában. Ő nem vágyik semmire és senkire, csak a Noé bárkájára és
                            Franzra. Érezte, hogy a Noé bárkája csak most kapja meg igazi
                            rendeltetését és értelmét. Mire visszamennek, valószínűleg már kész lesz
                            a kis földi paradicsom. És az az ő fia paradicsomkertje lesz. Télikert,
                            park, a vadak sűrű ligete, játszótér, a napsütéses déli erkély, a
                            toronyszoba, az ő budoárja, a kis villamos körvasút a félsziget
                            partján, póni ló, zebrafogat, korcsolya- és teniszpálya, mind, mind az ő
                            kedvének, szeszélyének, szórakozásának áll rendelkezésére. A fantázia
                            minden csodavárását ki fogja elégíteni, összesűríti ott az élet minden
                            szépségét és a gyermeki lélek minden szenzációját. És ez lesz az ő
                            számára is a legnagyobb szenzáció. Ott fogja nevelni egész felnőtt
                            férfikoráig, hogy távoltartsa tőle az élet minden durvaságát és
                            veszedelmét. Odahoz majd a kis Franznak feleséget is, majd ő választja
                            ki azt az Évát, aki Ádám életpárja lesz. És ők úgy fognak ott élni, mint
                            az első emberpár. Nem baj, ha Franz szegény lesz... ott a Noé bárkája...
                            és ez elég...</p>
					<p>De aztán hirtelen újra kitört a pesszimizmusa.</p>
					<p>De lehet-e belőle így, asszonyi szoknya mellett, elzárva a világtól,
                            kényeztetve, féltve, börtönbe fogva, aranykalitkába zárva... lehet így
                            belőle igaz, erős, komoly, dolgos, nagyszabású ember? Tán adja hivatásos
                            nevelők kezébe? De hisz Alekszej azok között nevelkedett! És mi lett
                            belőle? És mi lesz a kis Franzból is, ha elveszti minden vagyonát, és ő,
                            aki gyermekkorát fejedelmi fényben, puha, férfiatlan, szinte embertelen
                            kényelemben és gondtalanságban, roppant igények mesterséges
                            kifejlesztésével töltötte, férfikorára szegénységbe jut, és az
                            egzisztenciákért folyó csaták mezejére sodródik?</p>
					<p>Bertában a szerelmes feleség és a szerelmes anya szívéből egyszerre
                            csöpögött a vér.</p>
				</div>
				<div type="chapter">
					<head>3</head>
					<p>Lubinszky napról napra küldte a sürgönyöket, hogy Alekszandra Ivanovna
                            kihallgatása immár halaszthatatlan. “Ha azt akarjátok, hogy Alekszej
                            ügye sikerüljön, a hercegnő azonnal üljön vonatra. Mindennap kevesebb az
                            esély... a cári udvar renitenciát lát a hercegnő késlekedésében...”</p>
					<p>A tizedik sürgöny után Lubinszky megjelent a Noé bárkájában.</p>
					<p>A vén lengyel erősebb, fürgébb és zordabb volt, mint valaha. Úgy jött,
                            mint egy öreg zsarnok, aki szemlét tart a hadserege felett. Mint egy
                            bibliai király: csontos, ráncos, inas testében fiatalon izzó lélekkel és
                            lobogó lángjával olthatatlan, mindenható, de félelmetes
                            szeretetének.</p>
					<p>- Alekszandra Ivanovnát magammal viszem. Én is elmegyek Szentpétervárra.
                            Nekem is vannak érveim a hercegnő igazsága mellett.</p>
					<p>És a zsebére ütött.</p>
					<p>A hercegnő azonban komolyan megszólalt.</p>
					<p>- Félek, hogy valami baj van a gyerekek vagyona körül.</p>
					<p>Az öregúr sértődötten felkapta a fejét.</p>
					<p>- Baj? Hát igen. Az a baj van Franz vagyona körül, hogy mi nem élünk
                            örökké...</p>
					<p>Kínos csend követte Lubinszky szavait.</p>
					<p>Ebben a pillanatban lépett a szobába Alekszej.</p>
					<p>A fiatal herceg nagy csokor rózsát dobott az asztalra:</p>
					<p>- Ez a télikertből való. Nézzétek, milyen gyönyörű.</p>
					<p>Felkapta a csokrot, és szétbontogatta. És a rózsákat Berta ölébe szórta
                            boldog, gyermekes kacagással.</p>
					<p>Csodálkozott, hogy senki sem örül az ő ujjongó örömének.</p>
					<p>- Mi történik itten? - kérdezte megrökönyödve, és ijedten húzta be finom
                            kis fejét keskeny vállai közé. - Valami baj történt?</p>
					<p>- Semmi - válaszolt fáradt mosolygással a hercegnő -, habár az öregúr
                            mindenáron meg akar bennünket ijeszteni...</p>
					<p>A hercegnő lassan kiment a szobából, s az ajtótól visszafordulva, maga
                            után intette fiát is. Érezte, hogy Lubinszky e pillanatban
                            ellenszenvesnek látja az ifjú herceget.</p>
					<p>És igaza volt. Lubinszky mindig kellemetlenül érezte magát, ha a herceget
                            és Bertát egymás mellett látta. Ilyenkor alig tudott uralkodni
                            magán.</p>
					<p> Ahogy kettesben maradt a lányával, hirtelen elérzékenyedett.</p>
					<p>- Az a baj, leányom, hogy a kis Franz még csak egyesztendős, én pedig már
                            nagyon öreg vagyok.</p>
					<p>Berta elképedt. Az ő apja eddig úgy élt, úgy beszélt és úgy viselkedett,
                            mintha biztos volna abban, hogy örökké él. És most már másodszor hallja
                            tőle, hogy ő nagyon öreg ember. Berta nyakába borult az apjának, és
                            összecsókolta szürke, ráncos arcát. Sírt és nevetett egyszerre. Sírt,
                            mert ebben a pillanatban hirtelen borzasztó erővel zúdult a lelkére az a
                            gondolat, hogy az ő apja nagyon öreg ember. És nevetett, hogy az apját
                            megvigasztalja és felderítse.</p>
					<p>- Szentpétervárra én is szeretnék elmenni - súgta az apja fülébe, hogy
                            másra terelje, a gondolatát. - Az gyönyörű lehet.</p>
					<p>- A kicsivel együtt? - kérdezte Lubinszky.</p>
					<p>- Természetesen.</p>
					<p>- Az lehetetlen. Hallom, hogy ez a levegő is kissé erős neki.</p>
					<p>- Akkor én sem megyek - felelte Berta könnyedén. - De te nem maradsz
                            soká? És aztán újra idejössz egy kicsit pihenni? - kérdezősködött a régi
                            kislányos modorán.</p>
					<p>Lubinszky leült egy díványra.</p>
					<p>- Fáradt ember vagyok. És félek az úttól.</p>
					<p>- Mi az neked, apám? - erőltette Berta a pajkos, gyermekes jókedvet.</p>
					<p>- Nono! - emelte fel csontos ujját az öreg. - Nem szeretem ezt a
                            Birukov-pert... Tulajdonképpen felesleges is. Nem a rang, hanem a
                            vagyon a fontos. A hitbizományt könnyebb volna felszabadítani, mint a
                            herceg törvényes születését elismertetni! Hiúság az egész.</p>
					<p>- De érthető - mentegette Berta.</p>
					<p>Az öregúr ingerülten szólt.</p>
					<p>- Alekszejnek ostoba rögeszméje van.</p>
					<p>- Apám - könyörgött Berta -, te nem szereted őt!</p>
					<p>- Szeretem! - dörmögte az öreg -, de sokat nem tartok felőle. Berta
                            megijedt.</p>
					<p>- Ha ezt Alekszej hallaná!</p>
					<p>- Az urad szeretetre méltó, kedves, drága gyermek, de az élethez nem ért.
                            Téged szeret és boldog... azt hiszi, hogy ennyiből áll az ember élete.
                            És ne feledd, hogy éppen az ő példáján okulva, féltem a te gyermekedet
                            is.</p>
					<p>- Hogy érted ezt, apám?</p>
					<p>- Nem bízom a fiatalokban. Féltem a jövő generációt. Féltem a gazdag és
                            magukra hagyott örökösöket. Féltem azokat a gyermekeket, akik egy lágy,
                            érzelmes, félénk és rajongó anya oldalán lépnek be az életbe. Ne feledd,
                            hogy Alekszej is a pusztulás tragikus küszöbéről fordult vissza... és
                            hogy csak a te mennyei szerelmed hozta vissza az eleven emberek közé...
                            vagyis csak egy angyali véletlen... és ki tudja...</p>
					<p>Az öregúr itt összeharapta az ajakát.</p>
					<p>Berta szomorúan csüggesztette le szép barna fejét.</p>
					<p>Lubinszky pedig engesztelékeny hangon folytatta.</p>
					<p>- Édes kislányom, az élet az egy finoman megmunkált, titkos értelmű
                            rajzokkal ékes, hieroglif-körirattal ellátott érem, amelynek két oldala
                            van. Az érem egyik oldala pénz: ezt az oldalt szépen kifényesítettem a
                            számodra, leányom. A másik oldal a lelki dolgoké... Ebben nem lehetek a
                            segítségedre...</p>
					<p>- A házasságomra gondolsz?</p>
					<p>- Arra is, a fiadra is, a feleség és az anya sokféle problémájára is, és
                            ne feledd, hogy te még magad is fiatal vagy, még vannak illúzióid, van
                            szíved és véred és idegeid, és lehetnek szenvedélyeid.</p>
					<p>- Ó, apám...</p>
					<p>- Lehetnek...</p>
					<p>- De én szeretem Alekszejt...</p>
					<p>- Most még úgy gondolod...</p>
					<p>- Biztos vagyok benne.</p>
					<p>- Ez nem elég.</p>
					<p>- Ő is szeret engem.</p>
					<p>- Lehetséges.</p>
					<p>- Apám, te elrémítesz...</p>
					<p>Az öreg lengyel megsajnálta Bertát.</p>
					<p>- Nem bántalak, lányom. Nem akartalak bántani. Csak azt mondtam, hogy az
                            élet nagyon rejtelmes valami. Az ember nagyon különös lény. A jövőbe nem
                            lehet belátni.</p>
					<p>- Gondolsz valamit?</p>
					<p>- Semmit. Én nem is értek effajta dolgokhoz.</p>
					<p>- Te is sokat szenvedtél.</p>
					<p>- De már elfelejtettem. Nem emlékszem rá. Csak azt akartam mindezzel
                            mondani, hogy az élet két részből áll. Egy anyagi és egy lelki félgömb
                            teszi ki az egészet. Én csak az első rész nyugalmát, biztonságát és
                            szépségét adhatom meg neked. De azt meg is adom. Még ha ezért keresztre
                            feszítenek is.</p>
					<p>Berta megcsókolta az apja kezét. Most megint látta, hogy a pénz, az
                            érvek, a vagyon, a hatalom rögeszméin kívül mennyi szeretet és mennyi
                            ellágyulás lakik az ő zsarnoka szívében. És megérezte, hogy Lubinszkyt
                            bosszantja az utazás, amely bizonyára keresztülhúzta üzleti számadásait.
                            Az öregúr ezt luxusutazásnak, felesleges időpocsékolásnak és könnyelmű
                            pénzkidobásnak tartja, s ezért zsörtölődik.</p>
					<p>- Azért ne haragudjál szegény Alekszejre - kérlelte újra. - Gondold el,
                            hogy milyen szörnyű élete volt eddig. És milyen szép lesz, ha bátran a
                            világ elé állhat.</p>
					<p>- Nekem kell megkínlódnom érte. Szamárság az egész.</p>
					<p>- De ha ő annyira szeretné!</p>
					<p>- Csakhogy mi lesz - pattant fel az öreg -, ha útközben
                            elnyavalyásodom?</p>
					<p>- Apám!</p>
					<p>- De ha elpatkolok? Mi?</p>
					<p>Berta szelíd kék szeme elborult, és az apja mellé ülve, annak öreg,
                            beesett, keskeny mellére hajolt.</p>
					<p>- Miért emlegeted ma folyton a halált?</p>
					<p>Lubinszky szigorúan összeráncolta homlokát.</p>
					<p>- Mert az ember halandó. Az éjjel sokat gondoltam erre. És megdöbbenve
                            vettem észre, hogy ezt az egy gondolatot eddig még mindig kihagytam a
                            számadásaimból. Éltem, dolgoztam, verekedtem, ravaszkodtam,
                            erőszakoskodtam... no, hála Istennek, nagyjában sikerült. Téged gazdaggá
                            tettelek, leányom, a Müller ház veled és gyermekeddel együtt belekerült
                            az én üzleti könyveimbe... igen, az öreg Müller Franz és fia, báró
                            Müller Fritz vagyonával jól gazdálkodtam. A Birukov hercegével is. - De
                            a herceg nekem sok felesleges gondot és felesleges fáradságot okoz.</p>
					<p>Nagy, kínos, verejtékes csend borult a két ember lelkére.</p>
					<p> Éjfélkörül az egész ház nyugovóra tért.</p>
					<p>Berta nem tudott aludni. Eszébe jutott, hogy apja ma háromszor is a
                            halált emlegette.</p>
					<p>Berta foga vacogott, és oly félelem rázta meg, hogy kiugrott az ágyából,
                            pongyolát kapott magára, és átszaladt az apja hálószobájába.</p>
					<p>Az öreg asztalnál ült és írt.</p>
					<p>Észre sem vette, hogy kinyílt az ajtó.</p>
					<p>A szobában csak egyetlen láng világított, amely koncentrált fényét a
                            papírra vetette.</p>
					<p>Az apa szürke, millió ránccal barázdált arca sejtelmes, ijesztő
                            félvilágításban homályosult el. Keze sebesen járt a papíron. Görnyedt
                            hátán és széles, leeső két vállán csak vékony fénycsík szaladt végig, és
                            az egész alakot csak kontúrokban rajzolta oda a barna asztal fölé. Olyan
                            volt, mintha egy szellem hajolna a fehér papirosra.</p>
					<p>- Apám! - suttogott Berta, és odasuhant az öreg lengyel elé.</p>
					<p>Lubinszky felrezzent.</p>
					<p>- Berta!</p>
					<p>- Apám, te még írsz?</p>
					<p>- És te még ébren vagy, Berta? Félsz? Beteg vagy? Baj van, Berta, az
                            Istenért?</p>
					<p>- Félek... nem tudok aludni...</p>
					<p>- Oktalanság...</p>
					<p>- Maradhatok?</p>
					<p>- Megfázol.</p>
					<p>- Olyan melegem van...</p>
					<p>- Láz?</p>
					<p>Az öregúr felkelt, megsimogatta Berta lángban égő arcát.</p>
					<p>- Beszélj, kislányom, mi bajod?</p>
					<p>- Te olyan furcsa vagy...</p>
					<p>- Ne aggódj...</p>
					<p>- Mit írsz?</p>
					<p>Lubinszky hirtelen elkapta a félig teleírt papírt. De Berta már elolvasta
                            a nagy öreges betűkkel odarajzolt címet: Végrendelet.</p>
					<p>- Apám, te csakugyan a halálra gondolsz.</p>
					<p>Lubinszky nevetett.</p>
					<p>- Eszem ágában sincs. De halandók vagyunk, és én most nagy útra
                            készülök.</p>
					<p>- Nem, ne beszélj erről! Te a halálra gondolsz!</p>
					<p>Lubinszkynek most már igen jó kedve lett.</p>
					<p>- Hohó, hát olyan együgyűnek gondolod te az apádat? Hát azt hiszed, hogy
                            már úgy megöregedtem? Nono, kislányom, ne sírj. Én tudom a
                            kötelességemet. Én a síron túl is vigyázok ám rád. A te öreg, ráncos,
                            gonosz apád onnan a másvilágról is folytatja zsarnokoskodását az ő
                            kislánykája felett.</p>
					<p>De Berta nem tudott megvigasztalódni. Sírva ment ki az apja
                            szobájából.</p>
				</div>
				<div type="chapter">
					<head>4</head>
					<p>Alekszej sem tudott aludni. Szinte elviselhetetlenül izgatta az a
                            gondolat, hogy édesanyja Szentpétervárra utazik, és most dől el az ő
                            sorsa. Kártyás korából jól ismerte ezt a nyugtalanságot. Most mindent
                            megnyerhet és mindent elveszíthet. Hát az egész élet - az övé különösen
                            - egy tragikus hazárdjáték, amely még akkor is meggyötri az embert, ha
                            szerencsével játszik. Ha pedig veszít - de arra gondolni sem szabad.
                            Neki nyerni kell, most már rajta van a sor hogy nyerjen. Eddig, egész
                            életében a vakszerencse átkozott fúriáival viaskodott... már a születése
                            pillanatában ott álltak a bölcsője felett ezek a fúriák... na most, egy
                            téten áll az egész élet minden boldogsága.</p>
					<p>Alekszej elfelejtette, hogy egyszer már azt hitte, hogy egyetlen téttel
                            vissza lehet nyerni minden veszteséget; akkor Berta volt a tét;
                            megnyerte; s most úgy érezte, hogy evvel csak még több lesz a
                            kártyaadóssága. Igen, Bertát is boldoggá kell tennie, s az is attól
                            függ, hogy sikerül-e anyjának a cári udvart megpuhítani.</p>
					<p>Sokáig kínlódott a párnái között. Idegessége olyan fokra hágott, hogy
                            eszébe jutott a morfin, de attól úgy megijedt, hogy kiugrott az ágyból,
                            kilopódzott a kastélyból, és kiosont a parkba.</p>
					<p>Hűvös, nedves tavaszi éjjel volt. A fellegek mintha ronggyá foszlottak
                            volna a hold udvara körül. Tegnap egész nap szakadt az eső. Alekszej az
                            északi kaput kinyittatta, és kiment a püspöki földekre. Egy ideig ott
                            sétált a fal körül, és úgy képzelte, hogy valami várbástya alatt jár, s
                            négy-ötszáz évvel visszaosonva a történelembe, valami utópisztikus
                            időgépen a középkorba jutott...</p>
					<p>Középkori kóborló lovagnak, szökött zsoldosnak vagy kalandokra járó
                            álruhás fejedelemnek képzelte magát, és arra gondolt, hogy mennyivel
                            jobb volt akkor és úgy... négy-ötszáz évvel ezelőtt, a Kaukázusban vagy
                            a nagy fehér orosz síkságon. “Bizonyos, hogy akkor is éltem - gondolta
                            magában -, s középkori rablólovag vagy kozákhetman őseimtől örököltem
                            ezt a nyughatatlanságot. Igen, hajóskapitánynak, északi-sarki utazónak,
                            világot járó kalandornak születtem, nem pedig a Noé bárkája remetéjének
                            - tépelődött lázas aggyal és forró fantáziával -, és megfulladok ott
                            benn a falak között.”</p>
					<p>És valóságos gyűlölettel nézett a kastély felé, amely tornyaival,
                            erkélyeivel és apró, félköríves ablakaival úgy sötétlett bele az
                            éjszakába, mint egy vaskos, kegyetlen, megvíhatatlan börtön.</p>
					<p>Körülnézett. Sehol semmi. Egyhangú tájék. Kopaszodó fák, füzesek a
                            mocsaras mezőkön, messziről egy templom tornya látszik. Gyalogösvény
                            vezet arrafelé.</p>
					<p>“Miért jöttem én ide? - kérdezte magától felriadva. - Gondolkodni jöttem.
                            Ott benn nem tudom összeszedni a gondolataimat. Hogy is vagyunk
                            csak?”</p>
					<p>Erőltette magát, gyötörte, kínozta az agyát, de nem tudott rendet
                            teremteni a gondolatai között.</p>
					<p>“Berta jobban szereti a fiát, mint engem” - ez volt az egyetlen, amit
                            tisztán és világosan meg tudott magának fogalmazni.</p>
					<p>Alekszej messze eltávolodott a Noé bárkájától. Szinte öntudatlanul
                            baktatott az ösvényen előre, a templom tornya felé. A faluból már
                            oda-odapislantott egy mécsvilágos ablak. Kutyák ugattak.</p>
					<p>Egyszerre jobbról, egy csenevész erdőcske mögül kis temetőkápolna
                            szétbomló sziluettje bontakozott ki. Fák, kőkeresztek, kerítés, kápolna
                            mohos, avult, omladozó fala, egy-egy folt az éjszakában. Az út a temetőn
                            vitt keresztül.</p>
					<p>Alekszej megborzongott. Babonás volt és félt a temetőtől. Megint nem
                            tudott gondolkodni. Egyszerre halk köszöntés mordult feléje a bejárat
                            felől.</p>
					<p>- Dicsértessék.</p>
					<p>A herceg meghökken! Nem értette a magyarok nyelvét, s fantáziája újra a
                            régi rablóvilág rémeit idézte fel izgatott ijedtségében. Oroszul
                            kiáltott a köszönő emberre:</p>
					<p>- Ki az? Mit akarsz?</p>
					<p>Oroszul válaszolt az előbbi hang:</p>
					<p>- Éjjeliőr vagyok.</p>
					<p>A herceg azt hitte, hogy valami Isten csodája folytán csakugyan
                            visszakerült régmúlt idők romantikájába. Várőrség, portyázó vitézek,
                            kozákok, törökök előőrsét látta az éjjeliőr magas, hajlott, alabárdos
                            alakjában. Rémülten jutott eszébe, hogy nincsen nála fegyver. Az őr
                            azonban egykedvűen folytatta:</p>
					<p>- Szél lesz hajnalra.</p>
					<p>Alekszej felocsúdott.</p>
					<p>Ekkor vette észre, hogy kis falusi temető kellős közepében van. A
                            temetőőr öreg vasutasbundában egy obeliszkot támogatott. Fehér volt a
                            márvány, szinte világított. A herceg megnyugodott, és rokonszenvesnek
                            találta a nagydarab embert.</p>
					<p>- Én orosz ember vagyok - szólt hozzá barátságosan.</p>
					<p>- A herceg? - kérdezte amaz.</p>
					<p>- Az vagyok.</p>
					<p>Az őr megbillentette a süvegét.</p>
					<p>Alekszejnek eszébe jutott, hogy ilyenkor, otthon, az orosz parasztok
                            térdre ereszkednek. A magyar meg csak megböki a süvegét. Furcsa nép. De
                            tetszett neki a hatalmas paraszt, a hosszú alabárdjával és báránybőr
                            sipkájával. Kedélyesen rászólt:</p>
					<p>- Temetőőr?</p>
					<p>- Az vagyok, uram.</p>
					<p>- Csúnya mestersége van magának.</p>
					<p>- Hej, hej.</p>
					<p>- Nem fél a kísértetektől?</p>
					<p>Az őr nevetett.</p>
					<p>- Ösmerjük mink egymást. Ők sem félnek tőlem.</p>
					<p>- Ejnye, de gyönyörű egy obeliszk - csodálkozott Alekszej önkéntelen a
                            hatalmas márvány síremléken, amelynek az őri közönyösen odatámaszkodott.
                            De most a bakter is félreállt, és ő is végigmérte a tekintetével, mintha
                            most látná először.</p>
					<p>- Ki fekszik ez alatt?</p>
					<p>- Egy apró kis jószág...</p>
					<p>- Gyermek?</p>
					<p>- Az. Valami idegen gyerek. Apátlan-anyátlan gyerek. Törvénytelen gyerek
                            vagy micsoda. Nagyúrnak gyereke.</p>
					<p>A felhőtornyok összetorlódtak az égen. Sötét lett. Csak az obeliszk
                            világított az éjszakában. Az őr megrántotta vállán a köpenyt. Pipát vett
                            ki zsebéből, és rágyújtott. Közben a foga közül dörmögte:</p>
					<p>- Szép históriája van ennek. Elmeséljem?</p>
					<p>Alekszej is rágyújtott. Az őr adott neki tüzet. A fellobbanó láng mind a
                            kettejük arcát megvilágította. Az őr mesélni kezdett:</p>
					<p>- Itt valaha nagy vadászterülete volt a grófnak.</p>
					<p>- Melyiknek?</p>
					<p>- Nemessányi grófnak.</p>
					<p>- Ő állíttatta az emléket?</p>
					<p>- Várjon türelmesen az úr. A grófnak külföldi barátai voltak. Tivornyás
                            ember volt a gróf, az Isten nyugosztalja. És itt nagy dáridók voltak.
                            Nem messze, arra, északnak, ha nem volna sötét, talán látná is az úr,
                            ott volt a vadászkastélya. Ilyenkor, őszön nagy vendégség volt ott.
                            Hercegek, grófok, talán még királyok is voltak. Külországiak.</p>
					<p>- Nos?</p>
					<p>- Hát egyszer volt ott egy herceg is. Valami orosz herceg vagy
                            nagyherceg, vagy mi. Gyönyörű szál ember.</p>
					<p>- Ismerte?</p>
					<p>- Ismertem. Vadászlegény voltam a grófnál. Hát úgy volt, hogy az orosz
                            herceg hónapokig mulatott itt egykor a Nemessányi grófnál. Nagy vadászat
                            volt, és közbe-közbe berándultunk a városba.</p>
					<p>- Hova?</p>
					<p>- Pécsre, a városba. Tetszik tudni, hol van? A folyón túl Baranyában. A
                            hegy alján.</p>
					<p>- Tudom.</p>
					<p>- No. Hát oda-odamentünk, és ott a herceg megismerkedett egy gyönyörű
                            fiatal hajadonnal.</p>
					<p>Alekszej elmosolyodott.</p>
					<p>- Azé volt a gyerek?</p>
					<p>- Azé. De nem tudta ám senki. A hajadon megszökött hazulról. Valami német
                            kisasszony volt, egy orgonista leánya.</p>
					<p>- Hát az apja?</p>
					<p>- Az apja beteg volt. Ispotályban feküdt. De aztán felgyógyult. Még most
                            is él. Azt mondják, Pécsett lakik a boldogtalan, de most már nem
                            orgonál, csak iszik. Bánatában.</p>
					<p>Alekszejnek megdobbant a szíve. Nem Regen Richardról beszél ez a nagy,
                            közömbös paraszt? Most már hevesen érdekelte az obeliszk története.</p>
					<p>- Hát annak a lánya volt?</p>
					<p>- Azé.</p>
					<p>- És hol született a gyerek?</p>
					<p>- Itt a faluban. Ide szökött a lány. De a gyerek meghalt. Egynapos
                            korában, így mesélte az apám, aki a gróf parancsából gondot viselt a
                            német kisasszonyra.</p>
					<p>- És az orosz herceg?</p>
					<p>Az őr jóízűen nevetett.</p>
					<p>- Hol volt akkor már a herceg! Régen hazament. Moszkvába vagy hová.</p>
					<p>- Itthagyta a lányt?</p>
					<p>- Itt. Meg a gyerekit. De a gróf meghagyta az apámnak, hogy tartsa
                            szemmel őket. Édesapám jószívű ember volt, és az anyám bábaasszony. Jó
                            kezekbe került. De a gyerek meghalt. És az anyja visszament Pécsre. Az
                            egész dolog titokban maradt. Ámbár a gróf barátjai tudták. Az öreg
                            muzsikus is talán. Kínozta is a lányát eleget. Meg is halt a
                            szegény.</p>
					<p>- Az anya is?</p>
					<p>- A gyermeke után halt.</p>
					<p>- Az apja kergette a sírba?</p>
					<p>- Gyermeke után halt. Egy esztendő múlva. De nem halt meg egészen.</p>
					<p>- Hogyan?</p>
					<p>- A szelleme sokat jár itt a temetőben. Egyszer egy vadász rá is
                            duplázott a puskájával. De amikor a puska eldurrant, a szellem nagy,
                            csontos fehér lóvá változott. Ott találták a ló tetemét az árokban éppen
                            azon a helyen, ahol a szellem megjelent.</p>
					<p>A temető fenyőbokrain éles északi szél sivított keresztül. Alekszej
                            dideregni kezdett. De az őr egykedvűen folytatta tovább:</p>
					<p>- Hát úgy volt, hogy a gyereket eltemették itt a temetőben. Az esetet
                            jelentettem a grófnak, a gróf egyszer levélben megírta a dolgot a
                            hercegnek Moszkvába vagy hova. És a herceg megkérte a grófot,
                            állíttasson a gyereknek emléket. Derék ember volt a gróf is, a herceg
                            is. Nem feledkeztek meg a nyomorult kis féregről.</p>
					<p>- De hát úgy volt, hogy egyszer a szigetet elöntötte a Duna. Borzasztó
                            árvíz volt. Az egész falu úszott. A temetőből a víz kimosta a
                            csontokat.</p>
					<p>- Borzasztó.</p>
					<p>- Suhanc voltam akkor, de jól emlékszem rá. A sírok eláztak,
                            megnyíltak... Valóságos vízözön volt, uram.</p>
					<p>- Vízözön...</p>
					<p>- Vízözön... Azóta is csak egy olyat láttam. Tula kormányzóságban.</p>
					<p>- Ott is járt?</p>
					<p>- Ott éltem öt hosszú esztendeig, Tulában. Egy orosz herceg birtokán.</p>
					<p>Alekszej szíve csaknem megszűnt dobogni. Itt áll előtte egy ember, aki az
                            ő ősi földjét taposta. Az ő ősei földjét... Izgalmában megragadta az
                            éjjeliőr kezét.</p>
					<p>- Ember, maga Tulában élt? Beszéljen. Mi volt ott Tulában?</p>
					<p>- Hát semmi. Egy nagy kastély. Fene nagy birtok. De a gazdája
                            meghalt.</p>
					<p>- Ki volt a gazdája?</p>
					<p>- Valami herceg Birukov...</p>
					<p>- Birukov... - suttogta ezt a nevet Alekszej, és majdnem leroskadt az
                            obeliszk mellé. “Istenem, ez az ember Tulában volt, az ő birtokán, s
                            Regen Richard leányának tragédiáját meséli. Hát nem egyetlen család ez
                            az egész emberiség? Hát nem egyetlen falu ez az egész világ? Hát nem
                            lehet ez elől a falu elől megszökni?!”</p>
					<p>Az éjjeliőr közönyösen szívta a pipáját, és folytatta a mesét.</p>
					<p>- Hát ott Tulában láttam olyan vízözönt. Ott is felnyíltak a sírok, és
                            kiléptek a halottak. A kastély elpusztult.</p>
					<p>- Elmosta a víz?</p>
					<p>- A víz? Nem. A vér.</p>
					<p>- A vér?</p>
					<p>- A vér. A forradalom. A parasztok is csináltak egy kis vízözönt...
                            Vérrel...</p>
					<p>Alekszej sokat hallott az oroszországi forradalomról. De most itt szemtől
                            szembe látni egy embert, aki tanúja volt a régi, gyönyörű orosz élet
                            elpusztulásának, ez most mégis megfagyasztotta ereiben a vért.
                            Szeretett volna kérdezősködni, de nem tudta kinyitni az ajkát. Az
                            éjjeliőr a sötét éjszakában nem is vette észre a herceg erőlködését. Ő
                            csak a magáét beszélte.</p>
					<p>- No, hát itt is olyan vízözön volt, tizenöt éves suhanc koromban. De az
                            emberek itt nem avatkoztak bele az Isten haragjába. Sőt mentették, amit
                            menteni lehetett. De a temetőt hagyták.</p>
					<p>- Kár.</p>
					<p>- Nem. Az élőért volt kár. A temető elpusztult. A halottakat a víz,
                            amikor leapadt, bevitte a Dunába. Mind bevitte őket. És ott
                            összekeverte.</p>
					<p>- Összekeverte?</p>
					<p>- A halál összekever bennünket. Vagy a földben, vagy a vízben. A
                            túlvilágon.</p>
					<p>A herceg titokban keresztet vetett magában.</p>
					<p>- Tulában is így volt?</p>
					<p>- Ott is. De ott az emberek is segítettek. A hercegi kriptából kiszórták
                            a csontokat.</p>
					<p>- Rettenetes.</p>
					<p>- És ott is összekeveredett úr és szegény, herceg és koldus.</p>
					<p>- Édes Istenem!</p>
					<p>A szél elült. A felhőtornyok szétmállottak az égen, és a hold fénye
                            végigömlött a temetőn. Az obeliszk fehéren csillogott a nyájas, békés,
                            éjjeli világosságban. A nagy, bundás paraszt rámutatott az
                            obeliszkre.</p>
					<p>- Evvel nem bírtak a vizek. Ledöntötték, de nem bírták elgörgetni innen.
                            A kis halott is alatta maradt.</p>
					<p>A herceg meghatottan nézte a nagy, fehér márványt.</p>
					<p>- Szép, ugye? - kérdezte az őr. - Túlságosan szép is meg nagy is egy
                            olyan kis féregnek. Az Isten nyugosztalja. Nézze csak, uram!</p>
					<p>- Mit?</p>
					<p>- Járja körül a követ. Olyan, mint a hó. Mintha tejfellel öntötték volna.
                            Magam is sokszor el-elgyönyörködöm.</p>
					<p>- Igazán egy orosz herceg emeltette? - kérdezte elérzékenyedve
                            Alekszej.</p>
					<p>- Az hát, ha mondom. De meg rá is van írva, itt hátul a kő alján. Csak
                            nem tudom elolvasni.</p>
					<p>- Miért?</p>
					<p>- Nem olyan betűkkel van írva, mint ahogy mi szoktuk.</p>
					<p>- Ahá, cirillbetűk...</p>
					<p>- Ahhát, valami görög.</p>
					<p>Alekszej lehajolt, és a hold éles, fehér fénysugara alatt elolvasta a
                            cirillbetűs apró felírást az obeliszk alján: “Szergej
                            Konsztantinovics”.</p>
					<p>Alekszej levette a kalapját, és háromszor keresztet vetett magára.</p>
					<p>- Ismerős név? - kérdezte az őr kíváncsian.</p>
					<p>- Ismerős - suttogta halotthalványan, reszketve, hideglelős borzalommal a
                            herceg.</p>
					<p>...Alekszej szinte futva-futott haza. A foga vacogott. Édesapja emléke,
                            Regen Richard lánya, az ő idegenben született, egy napig élt, szegény
                            kis testvére... jaj, Istenem, de borzasztó torlódása ez a múlt
                            szellemeinek. Valóságos vízözön szakadt a lelkére.</p>
					<p>Soha úgy nem vágyakozott a Noé bárkája után...</p>
					<p>Alekszej hajnalfelé ért haza égő lelkiismeret-furdalással és
                            aggodalommal. Eszébe jutott, hogy Berta az este nagyon nyugtalan volt, s
                            habár azt mondta, hogy álmos és fáradt és egyedül akar maradni, mégis
                            megtörténhetett, hogy felkelt és kereste őt. És akkor mit gondolhat
                            róla?</p>
					<p>“Nem, ez nem volt helyes -, gondolta ingerülten és önváddal. - Bertát nem
                            szabad kitenni ilyen aggodalmaknak.”</p>
					<p>De aztán újra eszébe jutott az atyja, az orosz élet, Szentpétervár, Tula,
                            a cári udvar... a szíve hevesen dobogott. Nem, nem, ő nem bírja ki itt,
                            ez a katasztrófa útja... neki haza kell menni Oroszországba... és
                            feltette magában, hogy holnap, ha kell, térden állva sürgeti anyja
                            utazását.</p>
					<p>Ellenállhatatlan vágy fogta el, hogy Bertának elmondja kalandját, és
                            bocsánatot kérjen tőle, amiért éjnek idején magára hagyta.</p>
					<p>Egyenesen a felesége hálószobája felé tartott.</p>
				</div>
				<div type="chapter">
					<head>5</head>
					<p>Hajnali fél négy óra volt, amikor a herceg visszatért a hálószobájába, s
                            Berta néhány percre később ment ki apja szobájából. Az egész kastély
                            aludt. A folyosó szőnyegei elnyelték Berta lépéseit. Koromsötét volt az
                            éj, csak egy apró villanykörte világított a folyosón, egy vörös
                            biztonsági láng arra az esetre, ha rövidzárlat vagy egyéb defektus
                            kioltaná a villanylámpákat. Berta félni kezdett az ismeretlen miliőben.
                            Alig néhány hete lakott itt, s most csodálkozni kezdett, hogy éjszakának
                            idején ilyen magános kirándulásra ragadtatta magát. Ez a titokzatos
                            szigeti vadon, az apja tragikus szavai, képzelődései a halálról... ez a
                            sok súlyos impresszió amúgy is betegre roncsolta az idegrendszerét... s
                            most az éjszaka csendjében, amelyet csak a dunai széltől
                            meg-megforgatott szélkakas csikorgása tört meg - hirtelen reszketni
                            kezdett.</p>
					<p>És eszébe jutott régi, nyugodt, önfeledt élete ott fenn a havasokon, első
                            ura mellett a Müller-vár vastag falai között.</p>
					<p>Mi minden történt azóta!... Ó, miért is kellett a szép, nagy, hatalmas
                            Müller Fritznek meghalni!</p>
					<p>Erre a gondolatra Berta rémülten rezzent össze. Mi ez? Müller Fritz jut
                            eszébe itt, hercegi férje mellett, apja és régi dajkája, Olga közelében,
                            tízlépésnyire az őérte rajongó drága, bölcs, erős apjától... Miért van
                            az, hogy oly kimondhatatlanul árvának érzi magát, s hiába erőlködik,
                            hogy szép, fiatal, szerelmes urára gondoljon, aki most a
                            paradicsomkertet építi Ádám és Éva számára a Duna hullámai között...
                            Hogyan van az, hogy most Fritz nevét szeretné elkiáltani, s őt szeretné
                            visszahívni a másvilágról, hogy tegyen mindent meg nem történtté, ami
                            azóta megtörtént?...</p>
					<p>Egy pillanat alatt futott végig ez a rémület az agyán... rémület önvád,
                            csodálkozás és vágyódás... az ő kis árva fia után és öntudatlanul
                            felsóhajtott:</p>
					<p>- Én édes kisfiam!</p>
					<p>Aztán futásnak eredt. A folyosó jobbra kanyarodott. Ahogy az épületnek
                            erre a keleti oldalára került, hirtelen éles fehér-kékes fénysávot
                            pillantott meg, amely öt lépés távolságra kettészelte a sötétvörös
                            szőnyeget, az aranyozott barna faburkolatot és a faragott mennyezetet. A
                            hold fénynyalábja volt, amely besütött a gótikus ablakon.</p>
					<p>Berta felsikoltott. Úgy rémlett előtte, hogy ott a fehér fényözönből egy
                            gomolygó ködalak bontakozik ki. Egy vékony, törékeny, gömbölyű hátú
                            ködember körvonalai.</p>
					<p>- Szentséges Isten, az én édesapám!</p>
					<p>Berta lába mintha belegyökerezett volna a vörös szőnyegbe. Moccanni sem
                            tudott. Szeme kerekre meredt, s úgy bámulta mindjobban összesűrűsödő,
                            folyton imbolygó, lengő ködalakot, amelynek most már arca, keze, lába is
                            határozott formát nyert az agg Lubinszky Taddeus arcát, kezét, lábát...
                            és az egész test mintha úszott volna, holdsugarakon, alulról felfelé, át
                            a becsukott ablakon, ki az éjszakába...</p>
					<p>Berta utánabámult... Az apja volt, vagy annak a képmása, eleven vagy holt
                            ember, vagy annak az árnyéka? Körülnézett. Körülötte senki. Halálos
                            csend. Ő reszketett és vacogott a foga. A kastély tornyában megszólalt
                            az óra. Egy, kettő, három... mély, zengő harangütés... azután két
                            magasabb, élesebb kongás... tehát három óra és kétnegyed...</p>
					<p>- Fél négy... - mondta hangtalanul, és keresztet vetett magára...</p>
					<p>Kinézett az ablakon, kereste a holdsugáron úszó emberalakot. Nem látott
                            semmit.</p>
					<p>Minden erejét összeszedte, s bevánszorgott a szobájába, ágya mellett ott
                            állott az ura.</p>
					<p>- Berta!</p>
					<p>- Alekszej!</p>
					<p>- Hol jársz te éjszaka?</p>
					<p>Berta szó nélkül összeroskadt.</p>
					<p>A herceg karjaiba kapta, és lefektette az ágyba.</p>
					<p>- Mit tettél, Berta?</p>
					<p>- Nem tudom.</p>
					<p>- Hol voltál?</p>
					<p>- Az édesapámnál.</p>
					<p>- Berta, te hazudsz!</p>
					<p>- Alekszej!</p>
					<p>Sokáig némán, szinte megdermedve bámulták egymást. Végre Alekszej kivette
                            az óráját, és komoran, lassan, szinte szótagolva megszólalt:</p>
					<p>- Most pontosan fél négy.</p>
					<p>- Igen. Hallottam az órát.</p>
					<p>- Hol?</p>
					<p>- Itt a szobám előtt.</p>
					<p>- Mióta állsz ott?</p>
					<p>- Most érkeztem ide. Az apámnál voltam. Tanácskoztunk. És borzalmas
                            vízióm volt.</p>
					<p>Alekszej rémülten nézett a feleségére.</p>
					<p>- Berta, te beteg vagy.</p>
					<p>- Nem. Én mindenre tisztán emlékezem. Arra is, hogy a papa idáig követett
                            a folyosó fordulatáig. Itt beleszívódott a holdsugárba, és a
                            holdsugarakon felúszott a fellegek közé. Ezt is világosan láttam.</p>
					<p>Alekszej majdnem sírva fakadt.</p>
					<p>- Berta, az Istenért, te még mindig önkívületben vagy. Berta, ébredj fel,
                            Berta!...</p>
					<p>És odarohant a sápadt, reszkető asszonyhoz, magához szorította, és arcát
                            csókolgatta.</p>
					<p>- Berta, ébredj fel!</p>
					<p>- Ébren vagyok.</p>
					<p>- Csókolj meg.</p>
					<p>Berta hideg száját odaérintette az ura arcához.</p>
					<p>- Csókolj.</p>
					<p>- Csókollak.</p>
					<p>Alekszej semmit sem érzett a csókok megszokott ízéből.</p>
					<p>Végigsimította az asszony haját, nyakát, karjait.</p>
					<p>- Berta, szólj, mondd, hogy megtréfáltál. Lásd, kimondhatatlanul
                            megijesztettél. Már-már fellármáztam a cselédséget. De meggondoltam.
                            Anyámnak is szólni akartam, de nem mertem. Mit hihettek volna?
                            Reszkettem, hogy a komornád felébred, és észreveszi ezt a kínos
                            helyzetet. Egy fiatal férj, aki hiába keresi a feleségét éjnek idején, a
                            hálószobájában. Már mindenféle őrültségeket gondoltam.</p>
					<p>- Gyanúsítottál...</p>
					<p>- Majdnem.</p>
					<p>- Ugyan kivel?</p>
					<p>- Őrültség. Férfiember csak a cselédség sorából alszik itt a
                            házban...</p>
					<p>- És mégis.</p>
					<p>- Az ember, ha szerelmes, akkor minden képtelen, aljas és rosszhiszemű
                            feltevésre képes. Bocsásd meg... én is visszaborzadtam a magam sötét,
                            komisz képzelődésétől...</p>
					<p>- Arra is gondoltam. Vissza is szaladtam nyomban. Most értem ide. Futva
                            jöttem. Csoda, hogy nem találkoztunk...</p>
					<p>Alekszej hirtelen felkapta a fejét. Egyszerre átvillant az agyán, hogy
                            hátha éppen ő maga volt az, akinek átsurranó alakját Berta a holdfényben
                            megpillantotta. Ez természetes magyarázat volna, de a látogatás az
                            apánál... ez, szentséges Isten, rettenetes foka a hisztériának vagy
                            szomnambulizmusnak!</p>
					<p>Berta felemelkedett az ágyában. Kinyújtotta kezét, és felemelte vékony,
                            fehér mutatóujját. Ünnepélyesen, szomorúan, de erélyesen rászólt a
                            hercegre:</p>
					<p>- Alekszej, térdelj le! Nagy szerencsétlenség ért valamennyiünket.</p>
					<p>A herceg odakúszott az asszony lába elé.</p>
					<p>- Ébredj fel, gyönyörűm.</p>
					<p>- Ébren vagyok és józan. Tisztán gondolkodom, és birtokában vagyok minden
                            érzékszervemnek. Most már tudom, hogy mi történt velem az éjjel.
                            Álmodtam. Fantáziáltam. De nem voltam beteg. Földöntúli hatalmak
                            zsákmánya vagyok. Látok és érzek nyomokat, amik közönséges ember előtt
                            rejtve vannak, vagy csak haláluk pillanatában nyilatkoznak meg. Én ma
                            éjjel akaratomon kívül kimentem a folyosóra, hogy tanúja legyek, mint
                            válik el az én drága apám szelleme a testtől... Én láttam, hogy
                            bontakozik ki a lélek az ő durva testi ruhájából... Láttam, hogy először
                            tétovázva, ködszerűen imbolyogva, aztán mindjobban összesűrűsödve
                            felveszi égi alakját a lélek, és elszáll e földről... el... el...</p>
					<p>- Berta, ne beszélj! - könyörgött a herceg.</p>
					<p>- Alekszej, beszélek! Mert ma éjjel, három óra után kétnegyeddel, amikor
                            a toronyóra három mélyet és két éleset ütött, Alekszej, mialatt te a
                            kápolnában jártál, én mondom neked., Alekszej, hogy meghalt az
                            apám...</p>
					<p>Berta felsikoltott, és visszahanyatlott az ágy vánkosára.</p>
					<p>Alekszej herceg ott virrasztott a felesége ágyánál reggelig. Berta
                            csaknem mozdulatlanul feküdt, sápadtan, de nyugodt arccal, egyenletesen
                            pihegve a nagy kimerültségtől. Alekszej először arra gondolt, hogy
                            édesanyja után szalad; aztán Lomov Olgát akarta felkelteni; sokáig
                            küzdött magában, nem volna-e kötelessége orvosért küldeni. De hová? Most
                            jutott eszébe, hogy a Noé bárkáján nincs orvos. Arra senki sem gondolt,
                            hogy itt valaki meg is betegedhetik. “Első dolgom lesz - tette fel
                            magában -, hogy uradalmi orvost fogadjak.” Újra és újra ráhajolt
                            Bertára, és a lélegzetét leste. Az asszony mélyen, tisztán, erősen
                            lélegzett. A pulzusát fogta, s a szívére tette a kezét. Semmi
                            rendkívüli. A teste nem volt túlságosan meleg; Berta látszólag jóízűen,
                            mélyen szendergett, mint egy egészséges gyermek.</p>
					<p>A herceg kissé megnyugodott. Valószínűleg többet evett a kelleténél, s az
                            apja komoly szavai is felizgatták szegényt. Hiszen még valóságos
                            gyermek. Nem csoda. Rossz álmai voltak. Öntudatlan állapotban felkelt,
                            az apjához akart menni, mert róla álmodott. Útközben félig felébredt,
                            megijedt, egy kis enyhe idegsokkot kapott és vizionált. Ennyi az egész.
                            Vele is megtörtént ez kisgyermekkorában.</p>
					<p>Alekszej az ágy szélén ült, és ahogy gondolkozott, vékony, halvány szája
                            széle öntudatlanul reszketett. Néha suttogva egy-egy szót mondott
                            ki:</p>
					<p>- Azért mégis nagy baj... Kár volt... Nem így képzeltem a Noé bárkáját...
                            Hiába, ügyefogyott, gyámoltalan teremtés az ember. És a természet nagyon
                            kegyetlen. Tegnap például milyen csúf idő volt. Az időjárást nem lehet
                            bérbevenni; esőt, szelet, hideget, meleget nem lehet kormányozni. És az
                            egészséget sem. Mi lesz, ha kiderül, hogy Berta epileptikus vagy
                            hisztériás, vagy holdkóros? Ez rettenetes volna. Akkor az egész Noé
                            bárkája nem ér semmit, akkor az egész élet hiábavaló, gyalázatos
                            teher.</p>
					<p>A herceg szíve hevesen dobogott, és tehetetlen dühvel mérlegelte ezeket a
                            sötét eshetőségeket. De egy idő múltán hirtelen megenyhültek az
                            arcvonásai.</p>
					<p>Berta az utóbbi időben sokat foglalkozott spiritizmussal. Mindenáron
                            médium szeretett volna lenni, és ettől a szándékától csak a legnagyobb
                            eréllyel lehetett őt visszatartani. Berta sokszor hallotta, hogy
                            kiválasztott médiumok gyakran látják, mint hagyja el a lélek a testet a
                            halál pillanatában. És sokszor mondta, hogy első férje a halála után
                            következő időkben neki is gyakran megjelent. Az bizonyos, hogy Bertára
                            még most is nagy hatással van a báró... A férfi oly erős egyéniség volt,
                            és Berta oly fiatalon került ennek az egyéniségnek a hatása alá... nem
                            csoda, hogy még most is tart a szuggesztiója.</p>
					<p>Alekszej éles fájdalmat érzett a szívében. Berta túlságosan sokat
                            foglalkozik a gyermeke apjával. Nem meri bevallani, de bizonyos, hogy a
                            spiritizmus is azért érdekli, mert szeretne újra érintkezésbe jönni a
                            halott szellemével.</p>
					<p>- Eh, botorság! - mondta félhangosan a herceg, s újra Berta fölé
                            hajolt.</p>
					<p>Berta ajka gyengén megmozdult.</p>
					<p>Mintha valamit mondani akarna.</p>
					<p>A herceg az asszony ajkához tartotta a fülét.</p>
					<p>Halk sóhaj.</p>
					<p>A férfi szíve hevesen dobogott.</p>
					<p>- Azt izenem neki...</p>
					<p>Ezt a három szót tudta kivenni Berta elhaló sóhajtásából. Még jobban
                            megfeszítette érzékeit, és szemével, szájával, fülével egyszerre
                            próbálta felfogni az alvó suttogását.</p>
					<p>- A viszontlátásra... Köszönöm...</p>
					<p>Aztán olyan nyelven következett néhány szó, amelyet Alekszej nem értett.
                            Majd ismét két szó németül.</p>
					<p>- Megmentettem őt.</p>
					<p>Alekszej visszatartotta a lélegzetét.</p>
					<p>- Örökké... Bocsáss meg... Soha...</p>
					<p>Tovább nem merte hallgatni. Felállt, és kettőt hátralépett.</p>
					<p>“De hiszen ez borzasztó - gondolta kétségbeesve. - Ez az asszony az apja
                            szellemével beszél, és általa első urának küld üzenetet... Nincs jogom
                            tovább hallgatni, de nincs is bátorságom... Elég... Berta nem szeret
                            engem.”</p>
					<p>Alekszej az ágy lábánál levő karosszékbe ült, és azon töprengett, hogy
                            mitévő legyen, így aztán az egész élet összeomlott. Berta beteg, és nem
                            is szereti őt. Az egész házasságnak semmi értelme, az egész életnek
                            semmi szépsége. Vége mindennek. Boldogságnak, nyugalomnak, az élet
                            szeretetének... Vége...</p>
					<p>Tovább nem tudott jutni töprengésében. Még azt sem tudta elhatározni,
                            hogy Bertának vagy az édesanyjának, vagy apósának szóljon a mai éjszaka
                            borzalmairól. Talán legokosabb volna titokban tartani az egészet. Ha
                            felébred, Berta bizonyára elfelejti vagy letagadja álmát és
                            hallucinációit. Végre is az ember nem felelős azért, amit idegrendszere
                            művel az akarat és öntudat ellenőrzése nélkül. Berta halálra rémül, vagy
                            a színlelés és képmutatás fegyvereivel kénytelen védekezni. Meg az is
                            lehet, hogy öntudatos állapotában sértetlen és mindenekfelett való a
                            hozzá való szerelme. Eddig nem is volt oka kétségeskedni és panaszkodni
                            soha. Jó, tehát nem szól senkinek. De hogy bírja ki ő maga ezt a szörnyű
                            titkot? Hogy tudja ő majd megcsókolni, karja közé zárni, szerelmesen
                            becézgetni azt az asszonyt, aki állandóan csalja. Csalja? Hát csalás az,
                            hogy egy asszony a második férje oldalán az elsőről álmodik?</p>
					<p>Alekszej összerezzent.</p>
					<p>És ki tudja, miket álmodik? “Örökké... bocsáss meg... soha...” - ezt
                            suttogta Berta vértelen ajaka. Nem azt jelenti-e, hogy Berta még most is
                            Müller bárót szereti, még mindig az övé? Bocsánatot kér, hogy újra
                            férjhez ment, és megígéri neki, hogy a gyermeke apját többé nem csalja
                            meg soha...</p>
					<p>“Eh, én is őrült vagyok - szégyellte el magát Alekszej, és megrázta
                            vállait. - Egy lázban delirizáló beteg szavait nincs jogom féltékenyen
                            és rosszhiszeműen félremagyarázni. Ki tudja, miről álmodik.”</p>
					<p>E pillanatban Berta megmozdult az ágyban.</p>
					<p>Alekszej elpirult, és Bertához ugrott.</p>
					<p>- Berta... jól vagy, édes szívem?</p>
					<p>Berta kerekre nyílt szemmel körülnézett, és csodálkozva kérdezte az
                            urát:</p>
					<p>- Alekszej, hogy kerülsz te ide?</p>
					<p>- Rég itt vagyok, szívem...</p>
					<p>- Még az este jöttél?</p>
					<p>- Az éjszaka.</p>
					<p>- Miért nem keltettél fel?</p>
					<p>- Sajnáltalak.</p>
					<p>- Pedig jól tetted volna. Oly rosszat álmodtam.</p>
					<p>- Mit? - kérdezte Alekszej remegve a felindulástól és félelemtől.</p>
					<p>- Nem tudom tisztán. Nagy zűrzavar. Franz apjáról álmodni.</p>
					<p>“Hála Isten, hogy bevallja” - gondolta magában a herceg boldogan.</p>
					<p>Berta kéretlenül folytatta:</p>
					<p>- Fritz a kicsikét követelte rajtam.</p>
					<p>- Szemrehányást tett?</p>
					<p>- Igen. Azt mondta, hogy én kitettem őt, elhagytam, eltaszítottam
                            magamtól, mint egy kis lelencet. Én védekeztem. Bocsánatot kértem. És
                            megfogadtam, hogy nem fogom elhagyni soha...</p>
					<p> Délelőtt tíz óra felé arra ébredtek, hogy erélyesen kopognak az
                            ajtón.</p>
					<p>- Mi az? - suttogta félősen Berta, és kiugrott az ágyból. Felhúzta a
                            rolót.</p>
					<p>A keleti ablakon csak úgy dőlt be a napsugár. Gyönyörű tél végi reggel
                            volt. Az átlátszó fényes levegőben a szlavóniai hegyekig el lehetett
                            látni. Bertát valósággal átvilágította a sugárözön. A házaspár roppant
                            zavarban volt. Ki lehet az, aki a hálószoba táján csengetés előtt
                            kopogtatni mer?</p>
					<p>A kopogtatás megismétlődött, sőt valaki be is szólt a dupla ajtón át.</p>
					<p>- Berta!</p>
					<p>- Ki az? - kiáltott a herceg, és rohant az ajtóhoz.</p>
					<p>Az ajtóban Lomov Olga állt.</p>
					<p>- Mi történt, az Istenért? - kérdezte a herceg.</p>
					<p>- A papa? - sikoltotta Berta.</p>
					<p>- Nem - válaszolt tompán, megtörve a vén lengyel leány -, az Isten
                            akaratából Alekszandra Ivanovna hagyott itt bennünket.</p>
					<p>- Meghalt? - hördült fel Alekszej, és keresztet vetett magára. - Akkor
                            végünk van - tört ki belőle az önzés ösztönös, dermedt, páni
                            rémülete.</p>
				</div>
				<div type="chapter">
					<head>6</head>
					<p>Regen Richard éppen Pécsett járt, s Bertics apó korcsmájában hallotta
                            meg, hogy a hercegasszony meghalt.</p>
					<p>Az orgonista homlokán kidagadtak az erek, ajka remegett, ötször nyitotta
                            ki egymás után fogatlan száját, de abbahagyta, mert rettenetes dadogás
                            lett volna a vállalkozásból. Lehajtotta fejét, és arra gondolt, hogy
                            holnap ő is visszautazik Regensburgba még egyszer megnézni a dómot, ahol
                            első nagy diadalát aratta, és aztán lefekszik és meghal.</p>
					<p>“Most aztán igazán semmi szükség nincs a Lót-kantatéra” - ez volt az ő
                            művészi önzésének első és legmélyebb feljajdulása.</p>
					<p>Aztán magába roskadt, és eltűnődött azon, hogy az ember mögött milyen
                            alattomosan, milyen láthatatlanul, de milyen kitartóan ólálkodik a
                            halál. Az egyiknek jó, a másiknak rossz ez a brutális és primitív
                            megoldás; de mindenki minden problémáját ez oldja meg végső fokon,
                            megfellebbezhetetlen igazságtalansággal. A halál. Nagy igazságtalanság,
                            éppen olyan, mint a születés. Az ember tudta és akarata nélkül jön a
                            világra, és éppen úgy megy ki is abból, ha eljön az óra. A születés is
                            igazságtalanság. Az egyik bíborban, a másik rongyokban születik, és a
                            legboldogabb az, aki elpusztul az anyja méhében. Igazságtalanság az is,
                            ez is, de a születés és halál két igazságtalanságából mégis igazság
                            lesz. Az élet igazsága: a végzet, a fátum, a véletlen, a sors. Eh, nem
                            olyan nagy dolog az élet. Jó és rossz, sírás és nevetés, erény és bűn:
                            ez semmi. Születés és halál: az minden. És ami közbe van, az csak az idő
                            múlása. Órák, napok, hetek. És mindig ott ólálkodik az ember körül a
                            halál.</p>
					<p>A korcsma többi vendégei nem voltak ilyen szomorúak. Ők nem gondolkodtak
                            élet és halál problémája felett, mert ők már nem is éltek. Csak
                            borozgattak és szívták a pipát. De ez a kettő nagyon ízlett nekik.</p>
					<p>- Hej, korcsmáros - kurjantott a kántor -, még egy fél litert abból a
                            dörgicseiből!</p>
					<p>Mindenki nevetett.</p>
					<p>- Száz icce bort!</p>
					<p>- Bertics apó!</p>
					<p>- Alászolgája!</p>
					<p>Ezt a francia mondta.</p>
					<p>- Hol van Bertics apó? - kérdezte hirtelen meghökkenéssel a fiatal
                            szobrász, aki pénzbeszedőnek állott egy borkereskedőhöz.</p>
					<p>- Az ám, megszökött az öreg a vendégei elől - méltatlankodott a
                            telekkönyvvezető.</p>
					<p>- Hej, vén szerb cimbora, merre jársz? - kiáltoztak összevissza
                            valamennyien, és kitódultak a konyhába.</p>
					<p>Regen is utánuk lépdelt sötét, félős, izgatott előérzettel.</p>
					<p>- Bertics apó!</p>
					<p>- Jézus! - kiáltott fel fogvacogva a fiatal szobrász, két kezével befogta
                            a szemét, és hangos zokogásra fakadt. A kucséber felhördült, és
                            kiszaladt a konyha ajtaján.</p>
					<p>Regent az ájulás környékezte.</p>
					<p>Bertics apó ott feküdt a tűzhely mellett rozoga, keskeny ágyán, ingujjra
                            vetkőzve, kezeit egymásba kulcsolva, hanyatt, mint ahogy a ravatalon
                            szokás. Feje fölött fakereszten függő pléhfeszület és nagy piros szemű,
                            öreg rózsafüzér.</p>
					<p>Az öreg kocsmárosban már cseppnyi élet sem melegített. Hideg volt, fehér,
                            csendes, elszánt halott, aki belenyugodott az enyészetbe, miután az
                            utolsó öt litert felszolgálta vendégeinek.</p>
					<p>A nyomorult petróleumlámpa utolsót lobbant, és sötét lett ivóban,
                            söntésben, konyhában. A telekkönyvvezető gyufát gyújtott, és kalapját
                            kereste a szögön.</p>
					<p>- Igaza van neki. Nem lehet tovább.</p>
					<p>- Alászolgája - hebegett ijedten a francia, és letérdelt az ágy elé. Ezt
                            az egyetlen magyar szót tudta megtanulni, és most megtisztelte vele
                            halott barátját, pártfogóját, gazdáját s vele az egész országot, ahol
                            húsz esztendeig élt vidám kocsmai henyélésben.</p>
					<p>Mindannyian hazasompolyogtak.</p>
					<p>Regen, ahogy fújtatós tüdejével felbaktatott a hegyre, lemondón
                            ismételgette:</p>
					<p>- Nem. Nem megyek a Noé bárkájára. Nem érdemes. Pfuj, de nyomorult ez az
                            egész élet.</p>
					<p>Mire beért a háza kertjébe, megrögződött benne az elhatározás.</p>
					<p>“Itthagyok mindent.”</p>
					<p>Amikor benn feküdt az ágyában, megbékélt a sorssal. Jó. Az ember úgy is
                            meghal, akár van pénze, híre, dicsősége, akár nincs...</p>
					<p>“Alászolgája” - jutott eszébe a francia fagylaltárus búcsúzása,
                            elmosolyodott, falnak fordult, és Isten nevében nyomban mély álomba
                            merült.</p>
					<p> Bertics apót nagy dísszel temették. Utolsó útjára a bőrgyári zenekar is
                            kivonult, és egész úton fújta a gyászindulót. A dobokat gyászposztóval
                            vonták be, s a kürtök úgy recsegtek, mintha el-elcsuklanának a sírástól.
                            A koporsó után a vén kocsmáros családja ballagott: az ügyvéd, a kántor,
                            a bőrgyári könyvelő, a kucséber, Barnabás mérnök úr és Reichner Guszti
                            bácsi, a fagylaltárus, és valamennyinek könnyezett a szeme.</p>
					<p>Regen Richard hátul, az asszonyok összevissza tömegében bújt el, és
                            végigköhögte az egész temetést. Egész úton egy másik temetésre gondolt,
                            amely húsz évvel ezelőtt vonult itt végig a lejtős utcákon. Az ő leányát
                            temették akkor, a világszép Jennyt.</p>
					<p>Hajh, hajh!</p>
					<p>Azóta Regen Richard nem gondolt annak a bizonyos kantaténak, Lót
                            kantatéjának a megírására. Azóta nem volt érdemes dolgozni, gondolkozni,
                            remélni és vágyakozni a dicsőségre. Jenny volt az ő géniusza, szerelme,
                            élete célja és bizodalma. Gyönyörű volt, és ő úgy féltette az élet
                            szennyes érintésétől. Jól tette? Nem. Jenny elsorvadt, megrútult,
                            belebetegedett ebbe a nagy féltésbe. És elpusztult. Meghalt. Ezen az
                            utcán kísérték ki őt is utolsó útjára...</p>
					<p>Regen úgy érezte, hogy azóta semmi sem történt. Jenny tegnap halt meg, s
                            most van a temetése. De nemcsak Jennyt, de saját magát is most hantolják
                            el. Nem megy vissza többé a Noé bárkájára. Nem orgonál többé. Nem hangol
                            többé zongorát. Lefekszik ő is, mint Bertics apó, s meghal.</p>
					<p>Bizonyos, hogy nem bírja tovább. Most felkeresi Jenny sírját, és mellette
                            kinéz egy jó helyet. Jó lesz, ha haló porában egész közel kerül hozzá,
                            legalább vigyázni fog rá.</p>
					<p>A temetési menet befordult egy nagy téglakapun, amelynek homlokán felirat
                            hirdeti, hogy: “Feltámadunk”.</p>
					<p>A kántor előrefutott a pap mellé, hogy kiénekelje szegény barátját.
                            Tenorszekund hangja felszárnyalt, és úgy zengett végig a ravatalozó ház
                            boltívein, mint egy finom ezüstkürt.</p>
					<p>- Sohasem énekelt ilyen gyönyörűen - súgtak össze a gyászoló asszonyok.
                            És sírtak.</p>
					<p>“Ez a hattyúdala - gondolta magában Regen -, ez sem tud többé egy rendes
                            bét kivágni.”</p>
					<p>A pap imádkozott, az ügyvéd gyászbeszédet mondott, a temetőőr, bizonyos
                            Romeisz bácsi, megcsendítette a lélekharangot.</p>
					<p>A temetésnek vége volt, szétszéledt a közönség, a fagylaltárus
                            jobbra-balra köszöntgetett.</p>
					<p>- Alászolgája!</p>
					<p>És büszkén, ünnepélyesen mutatott az asztaltársaság koszorújára.</p>
					<p>Regen a lánya sírjához vánszorgott.</p>
					<p>Alig akadt rá. Fű és folyondár befonta, elborította, a föld besüppedt a
                            kőkerítés között, és a márványkereszt féloldalra billent. A megkopott
                            aranyozású feliratból alig lehetett kibetűzni:</p>
					<p>Jenny</p>
					<p>“Régen nem jártam itt” - vádolta magát a karmester, és e pillanatban
                            borzasztóan meggyűlölte magát. Hogyan van az, hogy az ember így
                            elfelejti a halottait? Onnan van, hogy az élet olyan nehéz. Csak
                            magunkkal vagyunk elfoglalva. A legnyomorultabb ember a legelfoglaltabb.
                            Az nem ér rá jónak, gyengédnek, kegyeletesnek lenni, és díszíteni az
                            élők életét és a halottak sírját. Borzasztó dolog ez.</p>
					<p>Ott állt a lánya sírja mellett, és ideges szemmel bámult a meggörbült
                            keresztre. És százszor meg százszor elolvasta:</p>
					<p>Jenny</p>
					<p>Neki már mindegy. Ő már boldog. De jó, ha az ember már túlvan ezen az
                            életen. Lám, senki sem boldog. Birukov hercegné... a herceg... a
                            hercegné apja... mindenki boldogtalan. Csak Alekszandra Ivanovna, az
                            boldog. Mert már meghalt. De élete végén az is boldogtalan volt. Látta,
                            hogy tönkretette a fia életét. “Akárcsak én magam a lányomét” - gondolta
                            hozzá Regen Richard lelkiismeret-furdalással. Hogyan van az, hogy az
                            ember azt sem képes boldoggá tenni, azt az egyetlenegyet sem, akit úgy
                            szeret, mint ő szerette Jennyt, és ahogy a hercegasszony szerette a
                            fiát? Hogyan van az, hogy apa, anya nem tudja gyermeke sorsát a kezében
                            tartani? Hogy minél jobban félti, védi, becézgeti, annál mélyebbre
                            taszítja a szerencsétlenségbe? Mindenki így jár, aki túlságosan szereti
                            gyermekét? Hát a gyermek sorsa már az apja-anyja sorsában meg van
                            pecsételve? Pedig mindenki jót akar. De jó szándékkal van kikövezve a
                            pokol országútja is. Bizony, bizony, jobb volna az embernek meg sem
                            születnie.</p>
					<p>Mert nem érdemes élni. Nem érdemes ezt a kálváriát járni még annak sem,
                            akinek a Golgotája márvánnyal van kirakva és bíborbársonnyal
                            leteregetve. Hát még a szegény ördögök szenvedő, éhező, didergő
                            tömegének! És azoknak, akik dadognak és köhögnek. Akiket megcsapott a
                            halál hideg szele!</p>
					<p>Hátranézett, és megpillantotta maga mögött Romeisz bácsit, a temetőőrt.
                            Régi ismerőse volt. Néha Bertics apónál is találkoztak.</p>
					<p>- Adjon Isten, Herr Regen! Hogy szolgál az egészség?</p>
					<p>Regen dadogott.</p>
					<p>- Nem érdemes élni.</p>
					<p>- Jaja! - sóhajtott a másik.</p>
					<p>A karnagynak eszébe jutott, hogy itt a temetőben még egy barátja volt,
                            akit mindig Romeisz mellett látott. Ez Johann volt, a sírásó.</p>
					<p>- Él-e még a Johann? - kérdezte zavarában, mert ezeket a szavakat könnyen
                            ki tudta mondani.</p>
					<p>Romeisz bácsit nem érdekelte Johann.</p>
					<p>- Hogy halt meg az öreg Bertics? - kérdezte bizonyára már huszadszor, az
                            elhunyt iránt való nagy tisztesség okán.</p>
					<p>- Megütötte a szél?</p>
					<p>- Elfogyott a bora?</p>
					<p>- El.</p>
					<p>- Rendes ember volt.</p>
					<p>- Hát Johann? - kérdezte újra Regen gépiesen.</p>
					<p>Johann a temető szélén lakott, nem volt rendes sírásó, csak napszámos,
                            mert nyomorék, együgyű és nyavalyatörős. Regen régóta ismerte, sokszor
                            elnézegette az édesanyja sírja mellől, amint sánta, szélütött jobb lábát
                            valahogy a bal elé ráncigálva, mint egy beteg, nyomorék, éhes, ficánkoló
                            szatír, komikus tánclépésben ügetett az öntözőkocsit húzó szamarak
                            mellett.</p>
					<p>Most kínjában, szegénynek, Johann jutott az eszébe.</p>
					<p>Romeisz bácsi bosszúsan dörmögött:</p>
					<p>- A szamáristállóban. Végit járja a nyomorult.</p>
					<p>- Beteg?</p>
					<p>- Egész életében az volt.</p>
					<p>- Miért nem viszik kórházba szegényt?</p>
					<p>- Ott volt. Visszakívánkozott a szamarai közé. Csak ott érzi magát
                            biztonságban. A kórházban félt, hogy megmérgezik.</p>
					<p>Regen örült, hogy valami ürüggyel elválhat a lánya sírjától. Annyira
                            furdalta most a lelkiismerete a besüppedt sír és a félrebillent
                            kőkereszt miatt. Szinte futva futott a temető végére, a szamáristálló
                            felé, ahol Johann betegen sínylődik.</p>
					<p>Avult, nedves, rothadó szalmán fetrengett Johann, égő, sorvasztó, gyilkos
                            nagy lázban. A melle zihált. Tüdőgyulladás. Régi rongyai a testén.
                            Legyek mászkáltak az arcán. Másfél lépésnyire a két szamár gőzölgött.
                            Szomjasak voltak, és el-elordították magukat. Johann mellett egy törött
                            cseréptálban ételhulladék. Nagy fekete macska nyalakodott belőle.</p>
					<p>- No, mi az, Johann? - szólította meg ellágyulva Regen.</p>
					<p>- Kezét csókolom.</p>
					<p>- Ismer?</p>
					<p>Johann barátilag, mosolyogva intett a szemével.</p>
					<p>- Beteg vagyok, uram.</p>
					<p>- No, majd kiheveri.</p>
					<p>- Félek, uram, félek.</p>
					<p>Regen is úgy félt, hogy a foga vacogott.</p>
					<p>- Hány esztendős, Johann? - jutott hirtelen eszébe.</p>
					<p>- Harmincöt elmúltam.</p>
					<p>A karnagy nem tudta, hogy folytassa tovább. Megörült, amikor nagy nehezen
                            kitalálta.</p>
					<p>- Meg kellene magának, Johann, házasodnia. Asszonyt kéne szerezni, aki
                            rendbe hozza, megápolja, vigasztalja magát.</p>
					<p>Johann keserűen nézett a vendég szemébe.</p>
					<p>- Tréfálkozni tetszik? Hol van az az asszony, aki egy ilyen nyomorékot
                            szívelni tudna maga mellett?</p>
					<p>- Nono - zavarodott Regen.</p>
					<p>- Tudok ám én mindent - emelte fel zord elkeseredéssel szavát a beteg. -
                            Még egy se akadt olyan. Engem még nem csókolt meg asszony...</p>
					<p>- Nono...</p>
					<p>- Csak a mamám... - javította ki nagy, szomorú, hörgő sóhajtással.</p>
					<p>- Szerette a mamáját? - kérdezte a karnagy, egészen elérzékenyedve azon,
                            hogy ez a piszokban és kórban rothadó ember milyen szépen tudja ezt a
                            szót kimondani: a mamám!</p>
					<p>Romeisz bácsi közbeszólt:</p>
					<p>- Nagyon szerették egymást.</p>
					<p>- Ki volt az anyja?</p>
					<p>- Napszámos itt a temetőben.</p>
					<p>- Az apja?</p>
					<p>- Ki tudja? De az anyja az apja helyett is szerette. Hároméves koráig
                            batyuban, a hátán hordta munka közben is. És hároméves koráig
                            szoptatta.</p>
					<p>- Lehetetlen.</p>
					<p>- Úgy volt. Én jól emlékszem rá. Annyira szerette és féltette. Pedig
                            éppen ezzel tette tönkre.</p>
					<p>- Hogyhogy?</p>
					<p>- Ezért nem tudott rendes, ép emberré fejlődni. A szegény asszony a maga
                            korlátolt, eszelős vad szeretetében tönkretette ezt a fickót.</p>
					<p>- Ne bántsa a mamámat! - nyögte haragosan Johann. - Mama jót akart.</p>
					<p>Regennek eszébe jutott, hogy a pokol országútja jó szándékkal van
                            kikövezve...</p>
					<p>Ó, Istenem, mindenütt a szeretet, amely öl...</p>
					<p>Regen a szamarak jászolába kapaszkodott lélegzetfojtó rémületében. A
                            mamám!</p>
					<p>Sokáig hallgattak. Mind a ketten a maguk nagy vesződségével kínlódtak
                            gondolatban. Regen végre megkérdezte:</p>
					<p>- Miért nem maradt az ispitában?</p>
					<p>Johann a fejét rázta tiltakozva.</p>
					<p>- Félek. A szegények parcellájába tíz kórházi hullát hoznak minden éjjel.
                            Sokan halnak meg az ispitában.</p>
					<p>- De ott tiszta ágy, orvosság, ápolónő, orvos.</p>
					<p>- Tessék elhagyni, uram. Azok nem ismernek engem. Azoknak mindegy, én
                            vagy más. Beteg, beteg. Halott, halott. Mind olyan, mint az öreg
                            Romeisz. Azok nem ismernek engem.</p>
					<p>Az egyik szamarat légy csípte meg a hátán. Ordított, és hátrafelé rúgott.
                            A Johann cseréptálát felrúgta. A macska kiugrott az ablakon. A mérges,
                            nagy döglegyek zümmögve rebbentek szét egy pillanatra, de aztán sietve
                            visszatelepedtek Johann égő arcára.</p>
					<p>A beteg nyomorúságosan nyöszörgött.</p>
					<p>- Mit bánják ott, ha felfordulok! Pedig uram, mondja meg őszintén: nem
                            volna kár legszebb éveimben elpusztulni? Mit tudják ők, hogy én hogy
                            szeretek élni?</p>
					<p>Johann szeme kigyúlt, kitágult, vad iszonyat lobogott ki belőle.</p>
					<p>- Legszebb éveimben, legszebb éveimben! - hörögte könyörgő pillantással,
                            szinte imádattal Regen felé, hogy ne engedje meghalni őt a legszebb
                            éveiben...</p>
					<p>Regen nem bírta tovább.</p>
					<p>Otthagyta Johannt, és elosonva Jenny sírja mellett, halkan imádkozott.
                            Bocsánatot kért szegény, édes, halott kisleányától.</p>
					<p>“Majd holnap meglátogatlak” - intett a sírdomb felé, amely barna,
                            lyukacsos, ferde kőkeresztjével mintha hitetlenül csóválta volna a
                            fejét.</p>
					<p>Hazafelé nem tudott semmire gondolni, csak Johann szavai zsongtak a
                            fülében: legszebb éveimben, legszebb éveimben...</p>
					<p>Hát mégis szép az élet?</p>
				</div>
				<div type="chapter">
					<head>7</head>
					<p>A hercegnő halála után már gondolni sem lehetett arra, hogy Alekszej
                            valaha is felvehesse a Birukov nevet, és hogy kiperelhesse magának apja
                            uradalmait. A Birukov-vagyon átszállt az örökösökre, és az örökösök
                            között semmi keresnivalója sem volt Lomov Alekszejnek. Az orosz kormány
                            még a Nyersolaj Tröszt részvényeire is rátette a kezét. Alekszej máról
                            holnapra koldusbotra jutott.</p>
					<p>Lubinszky úgy vélte, hogy talán még meg lehet valamit menteni, és ezért
                            Alekszejt Wells igazgatóval elküldte Londonba. Berta a Noé bárkájában
                            maradt, s úgy beszélték meg, hogy ő és Alekszej karácsonykor Nizzában
                            találkoznak.</p>
					<p>Berta december közepén érkezett Nizzába. Ellenállhatatlan vágy késztette,
                            hogy újra lássa a kék tengert, a régi város szűk és árnyas utcáit, ahol
                            annyit csatangolt özvegysége első hónapjaiban. Az öreg Boulevard du
                            Midin, a Paillon torkolatánál az elhagyott gyermekek menhelye körül,
                            ahol valamikor az ő férjét, Szergejevics Alekszejt is nevelték, újra
                            eszébe jutott minden régi kín, minden tusakodás, a gyász és az
                            újjáéledő, valójában legelső szerelem érzései között. Néhány hónapos
                            özvegy volt ekkor... két évvel ezelőtt. Szíve alatt megholt urának, a
                            nagy hatalmas bárónak gyermekét hordozta, a báróét, aki őt a polgári
                            szegénységből emelte magához, s akit olyan hamar megtagadott... Ott a
                            tenger kék partján ismerte meg a fiatal orosz herceget, aki
                            felébresztette benne a szerelem félénk és tétova démonát... nem tehet
                            róla, akkor úgy érezte, hogy ez szörnyű bűn, most úgy érzi, hogy kissé
                            korán lett hűtlen a báró emlékéhez...</p>
					<p>És mindez miért?</p>
					<p>Berta türelmetlenül számolgatta a napokat. Vajon mit végzett Alekszej
                            Londonban az örökség körül? Nem a milliók idegesítették. Eszébe jutottak
                            neki az apja szavai. Ő csak az érem egyik oldalát tudta kifényesíteni.
                            De az éremnek egy másik oldala is van: a lelki dolgok... ejh, Istenem,
                            itt van a nagyobb baj és innen jöhet a tragédia...</p>
					<p>...Berta alig várta, hogy szemébe nézhessen az urának: vajon mi van abban
                            a két fátyolos, réveteg, egzaltált szembe beleírva Franz jövendője
                            felől?</p>
					<p>Alekszej azt írta, hogy szerdán este érkezik. Calais-ból táviratilag
                            értesítette, hogy útban van, és szerdán okvetlenül itt lesz. Párizsból
                            újra sürgöny jött, hogy betartja a pontos terminust. Ma csütörtök.
                            Tegnap egész nap várta. Semmi hír. Lehet, hogy Alekszej Párizsban
                            maradt, de akkor illett volna arról értesíteni... Sem Alekszej, sem
                            sürgöny. Úristen, mi történhetett?</p>
					<p>Berta agyában rémképek rajzolódtak ki. Alekszej vonata kisiklott... de
                            erről írnának a lapok vagy legalábbis sürgöny jött volna Nizzába...
                            Alekszej Párizsban töltötte az éjszakát, és elfeledkezett magáról... de
                            az éjjeli vonattal azért megjöhetett volna...</p>
					<p>Berta szívébe éles fájdalom hasított. Alekszej megcsalta? Alekszej könnyű
                            vérű ifjú volt, még most sincs harmincéves... Párizs... a kísértés, a
                            félvilág... az alkohol... Alekszej! ah, ez kétségbeejtő volna! -
                            sikoltott fel Berta, és behunyta szemeit, kezébe temette az arcát, és
                            borzongott a félelemtől és féltékenységtől.</p>
					<p>Ha ez is lehetséges, akkor inkább legyen vasúti szerencsétlenség vagy
                            betegség... jaj, Istenem, a legnagyobb katasztrófa az volna, ha Alekszej
                            megcsalta volna őt.</p>
					<p>Berta hirtelen felöltözködött. Gyermekét meg sem nézte. Komornájának meg
                            sem mondta, hova megy, csak az autóját rendelte a villa elé.</p>
					<p>És néhány perc múlva az állomás felé robogott. Ott lihegve
                            kérdezősködött.</p>
					<p>- Megjött a párizsi vonat?</p>
					<p>- Ma reggel 4 és fél órakor.</p>
					<p>- Lomov herceg megérkezett?</p>
					<p>- Nem ismerjük őexcellenciáját.</p>
					<p>- Nem volt útközben valami baj?</p>
					<p>- Semmi.</p>
					<p>Berta szégyenkezve visszaült a gépkocsiba.</p>
					<p>“Akkor megcsalt” - gondolta magában kétségbeesve és felbőszülve az
                            elképzelt szörnyű meggyalázottság miatt.</p>
					<p>A tengerpartra vitette magát.</p>
					<p>Ahogy a strand mellett végigszáguldott, ájuldozó rosszullétet érzett.
                            Megállíttatta az autót. Kiszállt, a strandra vánszorgott, és leült egy
                            padra. A sofőr csodálkozva nézett úrnője után.</p>
					<p>Berta körülnézett, és ijedten vette észre, hogy azon a helyen ül, ahol
                            Alekszej szerelmet vallott neki egy éjszakai kártyacsata után. Igen, itt
                            ült ő akkor is, és Alekszej mámorosan és félőrülten jött a Casino
                            Municipale-ból, édesanyjával, Alekszandra Ivanovnával... Autón jöttek.
                            Alekszej maga vezette a kocsit, és morfintól, alkoholtól, kártyától
                            elcsigázott idegrendszere megbomlott és az autót belevitte a tenger
                            hullámaiba.</p>
					<p>Itt volt, ezen a helyen, talán éppen ezen a padon ült...</p>
					<p>És akkor nem gondolt az ő nagy, hatalmas, erős urára, aki csak néhány
                            hónapja hagyta özvegyen. Lehetséges az? Ő volt az? Ő volt az? Ő volt, a
                            kis Franz anyja... és az a dadogó, véres szemű, egzaltált beszédű,
                            tivornyákban és pusztító szenvedélyekben elcsigázott kártyás Alekszej
                            volt, az ő mostani ura?</p>
					<p>Szentséges Isten, de bonyolult zűrzavar, érthetetlen káosz ez az
                            élet!</p>
					<p>És most ki tudja, hogy feledkezett meg róla ez a fiatal, esendő,
                            gyermekesen beszámíthatatlan Alekszej?</p>
					<p>Berta lehorgasztott fővel ült a padon, és tágra nyílt szemmel a
                            vörössárga homokba bámult, anélkül hogy valamit látna.</p>
					<p>Egyszerre valami megnyugtató érzés suhant át a lelkén.</p>
					<p>“Nem lehet, hogy Alekszej megcsalt volna engem. Rémképeket látok. Annyi
                            az egész, hogy féltem a kis Franzot. Aggódom érte és félek, hogy
                            Alekszej nem fogja szeretni. Ennyi az egész. Ezért vagyok olyan
                            izgatott. Megint új élet kezdődik, és nem tudom, hogy nem lesz-e ebből
                            baj. De ma már megtudom. Alekszej biztosan megérkezik. Eléje vezetem a
                            fiamat. És belenézek mind a kettejük szívébe. És akkor mindent fogok
                            tudni. Mit is gyötröm magam? Elmegyek haza. A legközelebbi vonat egy
                            órán belül itt lesz. És itt lesz Alekszej.”</p>
					<p>Berta felemelkedett, és az autó felé indult. Meglepődve látta, hogy a
                            sofőr egy karcsú, elegáns, magas termetű, előkelő úr előtt hajlong, és
                            feléje mutogat.</p>
					<p>A férfi megfordult.</p>
					<p>Berta nem hitt a szemének.</p>
					<p>- Alekszej!</p>
					<p>- Berta!</p>
					<p>Az asszony majdnem elájult. Hirtelen eszébe jutott, hogy a báró halála
                            óta sokszor volt látomása és hallucinációja. Akkor is... amikor az első
                            ura meghalt... Azóta is gyakran álmodik, félöntudatában alakokat lát és
                            szavakat hall... bizonyos, hogy most is csalódnak az érzékszervei...
                            nem lehet az, hogy Alekszej itt van, hiszen a legutolsó vonat fél ötkor
                            érkezett, és a legközelebbi csak egy óra múlva jön. Berta reszketni
                            kezdett. Azon erőlködött, hogy kitalálja: ébren van-e, vagy álmodik?
                            Éjszaka van-e, vagy nappal? Ágyában van-e, vagy valami misztikus erő
                            kivitte a tengerpartra...</p>
					<p>De a fantom túlságosan hevesen kiáltott, feléje szaladt, és a karjaiba
                            zárta.</p>
					<p>- Berta, hogy kerülsz te ide?</p>
					<p>- Alekszej, te vagy?</p>
					<p>- Mit csodálkozol?</p>
					<p>- Mikor jöttél?</p>
					<p>- Jöjj, ülj a kocsiba. Menjünk.</p>
					<p>- Hová?</p>
					<p>- Hát haza. Hozzád.</p>
					<p>Berta nem is tudta, mi történik vele. Öntudatlanul beült az autóba, és
                            odasimult az urához. Az autó megindult, és gyors iramban száguldott a
                            Quai Massena felé.</p>
					<p> Szótlanul léptek Berta szobájába.</p>
					<p>A herceg fáradtan ereszkedett le egy karosszékbe.</p>
					<p>- Üljön le - kérte a feleségét.</p>
					<p>Berta izgatottan felkiáltott:</p>
					<p>- Hol volt, Alekszej?</p>
					<p>- Üljön le, kérem - könyörgött a férfi. - Így nem tudok beszélni.
                            Különben nem is beszélek. Fáradt vagyok.</p>
					<p>Alekszej csakugyan szánalmas volt gyűrött, kimerült, tétova, szinte
                            megható elesettségében.</p>
					<p>- Mikor jött? - kérdezte hosszú szünet után Berta.</p>
					<p>- Tegnap este.</p>
					<p>- És?</p>
					<p>- Nem tudok beszélni. Kérek egy csésze teát. Nem, inkább kávét kérek.
                            Vagy egy pohár likőrt.</p>
					<p>- Alekszej, mi történt magával?</p>
					<p>- Játszottam.</p>
					<p>- Szentséges Ég! - sikoltott fel Berta, és felugrott. - Alekszej, maga
                            megfogadta...</p>
					<p>- Meg.</p>
					<p>- Hogy soha életében...</p>
					<p>- Igen.</p>
					<p>- Már Londonban is kártyázott?</p>
					<p>- Nem.</p>
					<p>- Párizsban kezdte?</p>
					<p>- Nem. Csak itt jutott eszembe. Amikor megláttam a Casinót. Látja, Berta,
                            miért hívott ide...</p>
					<p>Alekszej ezt oly siralmasan mondta, hogy Berta megsajnálta. De aztán
                            eszébe jutott, hogy ezzel a herceg tulajdonképpen őrá akarja áttolni a
                            felelősséget. Ez felbőszítette. Végigmérte, és gúnyosan nevetett.</p>
					<p>- Hát elég, hogy egy kártyabarlangot megpillantson, és elfelejtse
                            önmagát, a fogadalmát, a becsületét?</p>
					<p>- Elég! - kiáltotta durván a herceg -, sértegetni nem engedem magamat.
                            Becstelen nem vagyok, csak nagyon szerencsétlen... Berta... majd ha
                            beszélni tudok...</p>
					<p>- Menjen aludni.</p>
					<p>- Nem tudok... Izgatott vagyok...</p>
					<p>- Akkor ne igyék kávét és likőrt.</p>
					<p>- Bevegyek pantopont? - kérdezte együgyűen és félénken a herceg.</p>
					<p>Berta tekintete végigvágott az elcsigázott ember szenvedő, vonagló,
                            halálsápadt arcán.</p>
					<p>- Miattam azt is megteheti... - válaszolt könyörtelenül.</p>
					<p>A herceg kissé összeszedte magát. Felállt, kiegyenesedett, és patetikusan
                            a szívére tette a kezét.</p>
					<p>- Nem. Esküszöm, hogy nem. De kérem, legyen hozzám jó. Ha szeret...
                            Szeret?</p>
					<p>Berta csodálkozva nézett rá. Ha ebben a pillanatban felelni kellene erre
                            a kérdésre...</p>
					<p>Alekszej újra magába roskadt. Sokáig hallgatott, egyszerre csak nagy
                            erőfeszítéssel kilökte magából:</p>
					<p>- Egymilliót vesztettem...</p>
					<p>Berta összecsapta a kezét.</p>
					<p>- Alekszej! Mit tettél! Tönkretetted magad! Ó, Istenem, ó, én
                            Istenem!</p>
					<p>A hercegné sírt és jajveszékelt, a herceg csodálkozó, gyermekes arccal
                            bámulta a kétségbeesett asszonyt.</p>
					<p>- Te persze azt hiszed, hogy dollárban vesztettem. Nem. Frankban. Svájci
                            frankban... Egymillió svájci frank... Azért is érdemes így
                            kétségbeesni?</p>
					<p>Berta nem tudta, sajnálja vagy gyűlölje a férjét. Ránézett Alekszejre, és
                            elrémülve látta, hogy a fiatal, szép, de fonnyadt arc bárgyú nevetéssel
                            vonaglik. Mintha Alekszej büszke volna arra, hogy csak svájci frankban
                            vesztett. Berta szíve elfacsarodott, és keményen, hidegen, élesen
                            kérdezte:</p>
					<p>- Annyi pénz volt magánál?</p>
					<p>- Nem.</p>
					<p>- Csekk?</p>
					<p>- Az sem.</p>
					<p>- Hát?</p>
					<p>- Névjegy. Holnap kell fizetnem.</p>
					<p>- És honnan veszi holnap?</p>
					<p>A herceg gőgösen felelt:</p>
					<p>- A Birukov hercegek nem jönnek zavarba egy rongyos millió miatt. Berta
                            megrezzent.</p>
					<p>- A Birukov hercegek? Hát Londonban sikerült valami?</p>
					<p>A herceg nevetségesen és együgyűen fölényes mozdulatot tett. Mintha a
                            milliós kártyaadósság mellett az egész örökösödési ügy eltörpült volna,
                            mintha az most egyáltalában nem is volna fontos. A szeme szikrát szórt,
                            és keskeny fehér öklével a mellére ütött.</p>
					<p>- Nem az örökségről van szó. Azok a londoni ügyvédek éppen olyan
                            gazemberek, mint a szentpéterváriak.</p>
					<p>- Tehát nem sikerült - dadogta Berta, és elfehéredett.</p>
					<p>- Mit tudom én - hördült fel a herceg -, de most nem arról van szó, hanem
                            a becsületről. S a becsület az első!</p>
					<p>Erre a nagy és szónokias frázisra görcsös kacagással válaszolt az
                            asszony.</p>
					<p>- A becsület? Alekszej Szergejevicsnek a becsület az első?</p>
					<p>- Mit akar ezzel mondani?</p>
					<p>- Azt, hogy miért nem gondolt a becsületre, amikor kiszállt a nizzai
                            pályaudvaron? Miért ment akkor a Casinóba, ahelyett hogy a feleségét
                            kereste volna fel? Miért nem jutott eszébe a becsülete akkor, amikor a
                            démon bevonszolta a játéktermekbe?</p>
					<p>- A játék még nem becstelenség.</p>
					<p>- De becstelenség, amikor az ember megfogadta.</p>
					<p>- Igen.</p>
					<p>- És becstelenség, amikor az embert a felesége várja...</p>
					<p>- Ez igaz.</p>
					<p>- És becstelenség, amikor az ember olyan pénzt veszít el...</p>
					<p>- No, milyen pénzt? - kiáltott közbe dühösen és dacosan a herceg.</p>
					<p>- Amit nem áll módjában előteremteni...</p>
					<p>Alekszej meghökkent.</p>
					<p>- Hogy érted ezt, Berta?</p>
					<p>- Magának nincs pénze.</p>
					<p>- Kölcsönt veszek...</p>
					<p>- Uzsorástól?</p>
					<p>- Ha másként nem lehet...</p>
					<p>Berta leroskadt, és jajveszékelve tördelte a kezét.</p>
					<p>- Elvesztünk, Alekszej! Maga újra a könnyelmű, léha, adósságcsináló
                            gárdatiszt... Maga nem férj, maga nem szeret engem, sem önmagát, sem az
                            Istent... maga elveszít valamennyiünket.</p>
					<p>A herceg odament Bertához, és kérlelni kezdte:</p>
					<p>- Berta, édes kis szívem, ne vegye úgy a lelkére a dolgot. Nem olyan nagy
                            összeg ez... Majd előkerítjük... Egy sor gyöngy... valami kis ékszer...
                            egymillió svájci frank... csekélység... Nem ez fáj nekem, hanem az, hogy
                            magát megbántottam. A millió? Az semmi. Legalább tanultam. Megundorodtam
                            a játéktól. Örökre megundorodtam. Már nem is gondolok rá. De az
                            kimondhatatlanul fáj, hogy vetkeztem ellened.</p>
					<p>Berta elérzékenyedett.</p>
					<p>- Nekem is az fáj.</p>
					<p>- Meg tudsz-e bocsátani?</p>
					<p>- Miért tetted, Alekszej?</p>
					<p>- Miért? - kiáltotta Alekszej. - Hát hallgass ide, Berta. Én nem így
                            képzeltem a mi életünket.</p>
					<p>- Szent Isten...</p>
					<p>- Egész másképpen gondoltam. Én meg akartam pihenni ebben a házasságban.
                            Én azt hittem, hogy vége a vergődésnek, amelybe egész fiatal életem
                            belefúlt. Én azt hittem, hogy vége a lelki remegésnek, a félelmeknek, a
                            kétségeknek és lelkiismeretfurdalásoknak, amik végigkorbácsolták
                            Alekszej Szergejevicset attól kezdve, hogy öntudatra ébredt.</p>
					<p>- Nem értelek, Alekszej.</p>
					<p>- Én azt hittem, hogy végre elérkezik az idő, amikor minden úgy igaz,
                            ahogy van.</p>
					<p>- Talányokban beszélsz.</p>
					<p>- Hogy én igazán Alekszej Szergejevics Birukov herceg vagyok. Hogy én
                            csakugyan az vagyok, aminek érzem magamat. Embernek, férfinak, úrnak,
                            akit szeretnek, becsülnek, kímélnek, tiszteletben tartanak, akit
                            magukkal egyenrangúnak tartanak azok, akik körülvesznek: a feleségem,
                            az embertársaim...</p>
					<p>- Félrebeszélsz, Alekszej!</p>
					<p>- Tudom, mit beszélek, Berta. Én még most sem vagyok senki. Vagy ha
                            vagyok valaki, azt a valakit szégyenlem, sajnálom és megvetem. A
                            hercegasszony fia vagyok. Egy morganatikus házasság gyümölcse, nem pedig
                            a hatalmas Birukov Szergej hercegnek, a cár kamarásának és hadsegédjének
                            a fia. Egy évjáradékon tengődő gyámok, ügyvédek és bankárok prédája, egy
                            kitartott, de vasfegyelem alatt álló, akaratától és szabadságától
                            megfosztott senki, egy báb, egy szegény, semmibe vett férje a visói
                            nábob özvegyének, aki egy fillér felett sem rendelkezik.</p>
					<p>Berta kétségbeesve nézett az urára.</p>
					<p>- Alekszej, az Istenért, fékezd meg magadat. Fáradt vagy és izgatott. Nem
                            tudod, mit beszélsz és mit akarsz. Eredj, aludjál, majd én elintézem a
                            dolgot.</p>
					<p>- Mit?</p>
					<p>- A milliót.</p>
					<p>Alekszej keserűen nevetett.</p>
					<p>- A tékozló fiú dolgát majd rendbe hozzátok? Köszönöm. Még ezt sem szabad
                            magamnak elintéznem? Jó. Hát intézd el. De én nem fekszem le aludni. Én
                            nem vagyok álmos. Én még játszani akarok. Hiszen kisgyermek vagyok,
                            ugye, édes kis anyuskám?</p>
					<p>Berta megsajnálta a vergődő embert.</p>
					<p>- Alekszej, ne bántsd magad, drága Alekszejem! Én nem bántlak, nem
                            akartalak gúnyolni vagy sérteni. Te igazán fáradt vagy. Aludd ki magad,
                            és holnap elhagyjuk Nizzát.</p>
					<p>- Előbb rendezni kell az adósságomat.</p>
					<p>- Azt majd rendezem én. Eladok egy briliánsot. Hiszen oly sok cifra
                            ékszer hever a táskámban...</p>
					<p>- Nem is szólsz apádnak?</p>
					<p>- Nem.</p>
					<p>- Köszönöm. De azért nem vagyok nyugodt. Látom, jó szíved van, és
                            sajnálsz engem, Berta. Meg tudsz bocsátani és áldozatkész vagy.
                            Miért?</p>
					<p>- Mert szeretlek.</p>
					<p>- Nem. Csak mert nagylelkű vagy és...</p>
					<p>- Semmi és. Szeretlek.</p>
					<p>- Nem szeretsz. Te már kiábrándultál belőlem.</p>
					<p>- Alekszej!</p>
					<p>- Úgy van. Meguntál. Közönyös lettél, s csak gyengéd elnézés van benned.
                            Nem is gyengédség, csak kötelességtudás.</p>
					<p>Berta nem felelt.</p>
					<p>Alekszej szomorúan ingatta fejét.</p>
					<p>- Szó sincs már szerelemről. Te már nem érzed, hogy nem tudnál nélkülem
                            élni.</p>
					<p>- Ah!</p>
					<p>- Én pedig folyton azt érzem. Te Berta, most jutott valami eszembe. Mi
                            már nem szeretjük egymást.</p>
					<p>Berta nevetett.</p>
					<p>- Szép vallomás.</p>
					<p>- Úgy van. Nem szeretjük, sőt egy kicsit már gyűlöljük is magunkat és
                            egymást.</p>
					<p>- Te úgy érzed?</p>
					<p>- Tudom. Csakhogy nagy különbség van a két gyűlölet között. Te gyűlölsz,
                            mert már nem szeretsz, én gyűlöllek, mert nem tudlak nem szeretni,
                            Berta.</p>
					<p>- Őrültségeket beszélsz.</p>
					<p>- Soha nem voltam annyira az eszemnél, mint most. Egész tisztán látom a
                            dolgokat. Te már érzed, hogy nélkülem szebb, jobb, nyugodtabb és
                            boldogabb volna az életed. Én pedig érzem, hogy nem tudok nélküled élni.
                            Ez a különbség. Mert én csak benned, csak általad, csak neked élek, és a
                            kenyér, a levegő, az álom, az egészség sem kell nélküled. Lehet, hogy ez
                            betegség. Lehet, hogy ez a tehetetlen, elkényeztetett, improduktív,
                            önmagával meghasonlott ember menekülése az egyetlenhez, ami betölti,
                            igazolja, kívánatossá és élvezhetővé teszi az életét. Úgy látszik, az én
                            életemnek nincs más célja, programja, rendeltetése és értelme, mint te.
                            A te szerelmed. A te karjaid közt elhaló sóhaj. A te szépséged
                            csodálata. A te szeszélyeid szolgálata és tűrése. A te lábad előtt való
                            megsemmisülés.</p>
					<p>- És ez felbőszít... - mondta utána halkan az asszony.</p>
					<p>Alekszej felegyenesedett, és szilárd hangon felelte:</p>
					<p>- Igen. De tudod-e, hogy miért? Mert érzem, hogy te nem vagy úgy, mint
                            én. Hogy a szerelmünkben nincs meg a kölcsönösség egyensúlya. Hogy én
                            hiába égek el... te... te... nem tudsz engem a máglyára követni.</p>
					<p>- Biztos vagy ebben? - kérdezte Berta kéjes vágyával a
                            kegyetlenségnek.</p>
					<p>- Biztos. Te már nem szeretsz engem. Sőt nem is vagy hű hozzám.</p>
					<p>- Alekszej! - sikoltotta Berta. - Te durva vagy, és elment az eszed.</p>
					<p>A herceg oda sem hallgatott.</p>
					<p>Vad haraggal folytatta a mondatot:</p>
					<p>- Megcsalsz, mert mást szeretsz.</p>
					<p>- Ember!</p>
					<p>- No, nem testileg értem. De nem messze állsz tőle. Mert csak azért vagy
                            hű és tiszta, mert...</p>
					<p>- Elég. Nem hallgatlak tovább! Eszelősségedben meggyalázod a feleségedet,
                            magadat és a józan észt. Hiszen alkalmam sem volna. Egészen egyedül
                            vagyok, soha emberrel nem beszélek, nem is vágyom arra, hogy még valaha
                            valaki asszonyszámba vegyen, kerülöm az embereket... Alekszej... te is
                            tudod ezt, és ha mégis gyanúsítani mersz, akkor ez vagy elmebaj, vagy
                            tudatos tettetés, ürügy a szakításra...</p>
					<p>Alekszej búsan legyintett.</p>
					<p>- Ne védelmezd magad. Hiszen nem vádollak.</p>
					<p>- Hát?</p>
					<p>- Csak panaszkodtam. Azt mondtam, hogy...</p>
					<p>- Nem szeretlek.</p>
					<p>- Úgy van.</p>
					<p>- És hogy megcsallak...</p>
					<p>- Igen.</p>
					<p>- De hát kivel, az Istenért?</p>
					<p>- A gyermeked apjával - nyögte ki Alekszej.</p>
					<p>Berta leroskadt a székre, és mereven bámult a rozsdabarna szőnyeg
                            arabeszkjeire. Mélységes csend szakadt a két ember lelkére. Berta úgy
                            érezte, hogy valami szörnyű szakadék támadt most közte és Alekszej
                            között. Alekszej féltékeny a halottra, s ebben igaza is van. Alekszejnek
                            joga van féltékenykedni, mert Berta sokszor rajtakapta magát, hogy
                            összehasonlításokat tesz... Ez pedig a hűtlenség kezdete... Igaz, ő
                            túlságosan sokat gondol a gyermeke apjára... És ilyenkor nemcsak
                            bánatot, de megbánást is érez... És Alekszejt is szégyenli a hatalmas
                            Müller Fritz előtt... De nem gondolta, hogy Alekszej azt tudja...</p>
					<p>Percek múltak el, és egyikük sem szólt. De látszott rajtuk, hogy így
                            némán, megdermedve és reszketve is égő szenvedéllyel vitatkoztak. A
                            férfi érezte, hogy ő nem tudja betölteni az asszony lelkét. Berta most
                            még küszködik magával. Tiszta és szemérmes lelke titkolja, hogy már nem
                            szereti őt. Titkolja, de nem tudja eltitkolni. Minden szavából, minden
                            mozdulatából, szemének minden pillantásából kisugárzik, hogy nem szereti
                            őt. Nos, mi lesz ennek a vége? Berta majd talál valakit, aki jobban
                            hasonlít gyermeke apjához, mint ő.</p>
					<p>Alekszej végre megszólalt.</p>
					<p>- Nos, igazam van, Berta?</p>
					<p>- Nincs.</p>
					<p>A herceg keserűen mosolygott.</p>
					<p>- Nem gondolsz már a báróra?</p>
					<p>- Csak a fiamra gondolok.</p>
					<p>- Én is sokat gondolok rá.</p>
					<p>- De haraggal.</p>
					<p>- Nem. Csak fájdalommal.</p>
					<p>- Miért fáj neked Franci?</p>
					<p>- Mert van.</p>
					<p>Berta sírva fakadt.</p>
					<p>- Gonosz vagy.</p>
					<p>- Csak szerencsétlen. Lásd, én nem mondom, hogy te rossz vagy hozzám,
                            Berta. Sőt túlságosan jó vagy. De ez is csak azért van, mert expiálni
                            akarod az ellenem elkövetett bűnt.</p>
					<p>- Micsoda bűnt? - suttogta az asszony.</p>
					<p>- Hogy Franci a világon van.</p>
					<p>- Ez bűn?</p>
					<p>- Az én szememben igen.</p>
					<p>- Hát ezt nem tudom és nem is akarom jóvátenni soha - felelt gőgös daccal
                            Berta.</p>
					<p>- Tudom. És ez az én tragédiám. Erre gondoltam az este, amikor
                            megérkeztem Nizzába. És ezért nem siettem hozzád. Nem mertem.
                            Féltem.</p>
					<p>- Francitól?</p>
					<p>- Francitól és tőled. És még valakitől.</p>
					<p>- Ugyan!</p>
					<p>- A fiad apjától.</p>
					<p>Berta Alekszej vállára tette a kezét. Érezte, hogy ezzel a gondolattal
                            egyszer már végleg le kell számolniok. Csendesen és nyugodtan beszélt,
                            csaknem anyáskodva, mint egykor itt, a tengerparton, amikor Alekszej a
                            gépkocsit belekormányozta a hullámokba. Berta úgy érezte, hogy Alekszej
                            most is az örvény szélére ragadta magát, és valami kétségbeesett
                            öngyilkosvággyal keresi a katasztrófát. Megpróbálta, hogy
                            visszaterelje.</p>
					<p>- Alekszej! Te tudtad, hogy nekem gyermekem van, és akkor boldogan
                            vállaltad. Megbántad talán?</p>
					<p>A herceg nem felelt.</p>
					<p>- Alekszej! Nem csodálhatod, hogy a fiamat szeretem, és az apja emléke
                            nekem szent. Ha nem így volna, akkor volnék méltó a megvetésedre.</p>
					<p>A herceg összeszorította az ajkát, és szikrázó szemmel nézett a
                            feleségére.</p>
					<p>Berta várt a válaszra.</p>
					<p>- Nos, nincs mondanivalód? Ez az az óra, amikor mindent meg kell
                            egymásnak mondanunk. Jobb most, igen, most, ebben a percben, mindent,
                            mindent, hogy aztán soha ne kelljen beszélnünk. Alekszej, hidd el,
                            mindenről beszélhetsz velem. Nyíltan, egyenesen, őszintén, akár
                            brutálisan is. Egyszer, egyetlenegyszer, aztán többé soha. Nos, akarsz
                            beszélni?</p>
					<p>Alekszej lassan elnézett az asszony feje felett. Hosszan, merőn bámult ki
                            az ablakon, a fodrosodó hullámokra, a hullámok felett a rozsdás szélű
                            szürke fellegekre, s a fellegek felett homályosodó sötétkék égboltozatot
                            bámulta üveges szemekkel, és a melle zihált.</p>
					<p>Végre megszólalt.</p>
					<p>- Nos, hát jó. Legyen. Beszéljünk. Igazad van. Nekem a te fiad
                            elviselhetetlenül fáj. Én nem bírom ezt, Berta. És hogy miért nem bírom?
                            Nos, elmondok valamit. A te fiad... igen... a te fiad úgy van bejegyezve
                            a drezdai szanatórium anyakönyvébe, hogy... nos, mondjam tovább?</p>
					<p>- Mondd - felelte Berta dermedt nyugalommal.</p>
					<p>- Nos - lihegett a herceg -, a te fiad törvénytelen gyermek.</p>
					<p>Berta visszanyerte minden önuralmát.</p>
					<p>- Az apám akarta így... jól tudod, miért.</p>
					<p>A herceg felordított.</p>
					<p>- De mi szükség volt erre? Mi? És ki biztosít engem?</p>
					<p>- Miről? - sikoltotta Berta.</p>
					<p>A herceg csak hörögni tudott.</p>
					<p>- Hogy a fiad csakugyan... csakugyan a Müller báró fia?</p>
					<p>Berta elhallgatott, és az ablakhoz lépett. Most már tudott mindent.
                            Hallgatott.</p>
					<p>A herceg egy ideig a levegőbe bámult. Kétszer is akart valamit mondani,
                            de a kinyílt ajkát megint összecsukta. Kicsit még töprengett, aztán
                            lassan megfordult, és kiment Berta szobájából.</p>
					<p>Berta nem hívta vissza, és nem futott utána. Nem tudott. Fáradtan leült.
                            Kinézett az ablakon, a zöldes fényű, sima tengert nézte. Arra gondolt,
                            hogy ők már elvesztették egymást.</p>
					<p>“Lehet, hogy egy egész életet egymás mellett töltünk - gondolta csendes
                            megadással -, de sohasem fogjuk többé megtalálni egymásban azt, akit
                            elvesztettünk.”</p>
				</div>
				<div type="chapter">
					<head>8</head>
					<p>Bertics apó kocsmáját a lánya örökölte, aki özvegyasszony volt. “Isten
                            ellen való vétek volna azt a jó kis korcsmát gazdátlanul hagyni, azt a
                            széltől, esőtől, gondtól, bútól védett meleg, puha fészket szétrombolni,
                            amely annyi didergős, ázott verébnek adott menedéket” - gondolta magában
                            a svájci fagylaltárus, és alászolgája, feleségül vette Bertics apó
                            özvegyasszony lányát. És most ő méri a bort a török rondellához
                            ragasztott csapszékben.</p>
					<p>A vendégek helyeselték ezt, és éppen úgy otthon találták magukat a füstös
                            benyílóban, mint amikor még Bertics apó mérte az italt. Eleinte sokat
                            emlegették, de aztán olyan dolgok jöttek, amelyek fenekestől felkavarták
                            ezt a csendes, öreg, boldog világot, s az emberek szívdobogva
                            kérdezgették egymást: hát ez is lehetséges?</p>
					<p>Pfaff Márton jóslata beteljesedett.</p>
					<p>Eleinte arról beszélgettek, hogy Ferenc Ferdinándot a szerb kormány
                            tudtával gyilkolták meg, vagy csak az anarchisták műve volt az egész.
                            Július elsején a Monarchia ultimátumot küldött Szerbiának. Pfaff Márton
                            megesküdött, hogy a háború elkerülhetetlen.</p>
					<p>Regen Richard hazajött a Mohácsi-szigetről. Elmondta, hogy ott a fiatal
                            herceg felesége négy hónapja hiába várta haza az urát; most aztán eljött
                            érte az apja, Lubinszky Taddeus, és elvitte őt és első házasságából
                            származó fiát.</p>
					<p>- A háború elől menti őket - szólt közbe Pfaff Márton -, mert a sziget
                            közel van a szerb határhoz, és ott kezdődik a tánc, meglássák az
                            urak.</p>
					<p>Július 29-én behívták a tartalékosokat, a város tele lett népfölkelőkkel,
                            az utcákon a háborút éltették, a svájci fagylaltárus bezárta a korcsmát,
                            mert nem akarta, hogy duhaj legények szétrúgják a jó kis fészek mind a
                            négy oldalát. Csak a régi vendégeknek volt bejárásuk, hátul a konyhán
                            keresztül.</p>
					<p>Aztán jöttek az első hadi jelentések. Megsiratták az első halottakat. A
                            katonatörzsvendégei halotti tort rendeztek a tiszteletükre; ők úgy
                            mondták, hogy a hősi halottakat siratják el ezzel, de tulajdonképpen
                            magukat búcsúztatták el. Mert a fagylaltárus kijelentette, hogy végleg
                            becsukja a kocsmát.</p>
					<p>A szobában füstölt a petróleumlámpa. Sercegett, pattogott, kicsiket
                            lobbant, nehéz szagot terjesztett; megköhögtette az öreg tüdőket. A
                            kocsmáros öt liter bort tett az asztalra: egy üveg villányit, egy
                            dörgicseit, egy fehér karcost, egy liter hegyhátit, egy szódavizest.</p>
					<p>- Ez az egész. Nincs több. Ha ez elfogyott, alászolgája. Fizetni nem
                            kell.</p>
					<p>Nagy nehezen köhögte ki ezt a fagylaltárus.</p>
					<p>Halkan sóhajtottak. Ittak.</p>
					<p>- Ennek is a háború az oka - szólt keservesen a kucséber. - Se narancs,
                            se datolya, semmi. Paar oder unpaar - ki hall ma már ilyet?</p>
					<p>- Paar oder unpaar - motyogta önfeledten Regen, és a Noé bárkájára
                            gondolt. - Istenem, hogy elárvult az is. Az igaz, hogy a legutolsó négy
                            hónap alatt már olyan volt, mint a siralomház. Berta hercegné csak egyre
                            várta, várta az urát, aki ezalatt a világot járta, és szétszórta abban
                            azt a temérdek pénzt, amelyet egyezségképpen a részvényeiért kapott.
                            Szegény hercegasszony ezalatt egész nap sírt, és a gyermekét becézte.
                            Rettenetes sors is az övé. Van ura, de nincs. Van gyermeke, de azt nem
                            viheti a világ szeme elé. Van rengeteg pénze, de egy boldog, nyugodt
                            pillanata sincs, és mérhetetlen gazdagsága most az angol bank
                            páncélszekrényeiben van, s ki tudja, hozzájut-e valaha ebben az életben.
                            Hát, ha ez nem a világ vége... akkor örökké él az emberiség. Ha ugyan
                            érdemes élnie. Mert így nem érdemes. Az ember születik, él, sír, jajgat,
                            szenved, verekszik, és egyszerre jön a vízözön, amely elborítja őt.</p>
					<p>- Vajon meddig tarthat ez a háború? - kérdezte Reichner Guszti bácsi, aki
                            Barnabásné mellett egészen összeaszott és megöregedett.</p>
					<p>Amtmann bácsi azt bizonygatta, hogy a modern fegyverek mellett két
                            hónapnál nem tarthat tovább.</p>
					<p>De Pfaff Márton közbeszólt:</p>
					<p>- Sohasem lesz vége.</p>
					<p>- Soha?</p>
					<p>- Soha.</p>
					<p>- Túlzás - vélekedett Amtmann.</p>
					<p>- Hát mire gondolnak az urak? Azt hiszik, hogy a katonák csak úgy, mint a
                            hadgyakorlaton, amikor lefújják a játékot, majd szépen összecsomagolnak,
                            hazamennek, és folytatják az életet ott, ahol elhagyták?</p>
					<p>- Mit tehetnek egyebet? - kérdezte Barnabás, aki sok véres családi háború
                            után ott folytatta, ahol tegnap abbahagyta.</p>
					<p>Pfaff Márton megadta a választ.</p>
					<p>- Mit? Hát felfalják egymást. A győztesek felfalják a legyőzötteket, és a
                            legyőzöttek keresik a bűnbakot, akin kiolthatják égő bosszúvágyukat. A
                            hadvezérek és államfők békét kötnek, de a népek lelke tovább háborog.
                            Akkor jön az igazi küzdelem a létért. A paraszt és az úr, a város és a
                            falu, a háború vértanúi és a háború kizsákmányolói csak akkor kezdik el
                            a maguk nagy leszámolását az elpusztult gyárak, a felzabált kenyér, a
                            feldúlt tűzhelyek és a benépesedett temetők felett. Vége az élet
                            szépségének és nyugalmának.</p>
					<p>- Mit tegyünk tehát? - kérdezte Reichner Guszti bácsi.</p>
					<p>- Én elmegyek innen - nyögte a kucséber. - Én déltiroli vagyok, s ott az
                            olasz határon biztonságban vagyok.</p>
					<p>Pfaff Márton nevetett.</p>
					<p>- Az olaszok is ellenünk jönnek.</p>
					<p>A svájci sírva fakadt. Elátkozta a háborút, és megígérte, hogy ha
                            hazamegy, otthon Svájcban jó hírét költi a magyaroknak.</p>
					<p>A gyári szobrászok keserűen panaszkodtak. Az egyiket behívták a háborúba,
                            a másik elmegy pénzbeszedőnek egy borkereskedőhöz.</p>
					<p>Amtmann bácsi azt mondta, hogy ő elutazik a húgához, aki paraszt módra
                            gazdálkodik Bajorországban. A bőrgyári könyvelő Prágába igyekszik, ott
                            van a testvére, és annak hét gyermeke van. Ahol hét gyermek eszik, ott
                            neki is jut egy-két falat.</p>
					<p>- Elszéled az egész úri társaság - jajgatott a svájci - alászolgája,
                            mindenki itthagyja a kocsmát.</p>
					<p>Valamennyinek a foga vacogott, pedig nyár kellős közepe volt, s a nap
                            hetek óta tüzelt az omladékos bástyaromokra. A vadgesztenyefák már
                            csupaszon álltak a bástya előtt, mint lerongyolódott, kiaszott öreg
                            koldusok a temető kapujában. A fügefa görbe, bütykös, barna ágain nem
                            csillogott már a szivárgó nedvesség: utolsó cseppjét is elkönnyezte már
                            rajtuk a halódó vénség. Kiszáradt a gyep a bástya tövében. Szürke
                            kavics, por, szemét, lerágott csontok, szétmállott konyhahulladék
                            takarta a kuglizót, a filagóriát pedig, amelyet régen sötétkék futóvirág
                            takart el az utca kíváncsi szeme elől, már tavaly feltüzelte a
                            kocsmáros.</p>
					<p>Amtmann bácsi vénasszony módjára siránkozott.</p>
					<p>- Nem hallgattak rám! Pedig én harminc esztendő alatt ötvennégy
                            memorandumban figyelmeztettem az uralkodókat és a minisztériumokat,
                            hogy ha nem csinálják meg az örök békét, összedől a világ. De nem
                            hallgattak rám. És mi lett az eredmény? Lám, most itt van. Az egész
                            világ összedől, és felfordul minden. Elfogyott a jókedv, a becsület, az
                            erkölcs és az erő. Vége a népek, emberek, emberi lelkek régi szép
                            szolidaritásának. Ez a vízözön. A legmagasabb hegyeket, a trónokat és a
                            trónokon ülő bálványokat tízkönyöknyire elborítja a vízözön szennyes
                            hullámáradata. Semmi sem marad meg, csak az én.
                            Az ego. A szubjektív ember árva, szomorú, magára hagyott önzése.</p>
					<p>- És a család?</p>
					<p>- Az beletartozik az ember egyéni önzésébe. A farkas is védi és szereti
                            kölykét. Ez az ő társadalmi önzése. Az egyén, az
                             én magába olvasztja a véréből támadt vagy véréhez tapadt másik
                            ént, a gyermeket, folytatását, a szülőt, akiben eredetét, a férjet, az
                            asszonyt, akiben örömtársát, védőjét vagy védencét látja. Az emberiség
                            visszabomlik ilyen apró sejtekre, és egy nagy bellum omnium contra omnes
                            áll elő, mert kevés a fóka és sok az eszkimó.</p>
					<p>- Tehát?</p>
					<p>- Építsük fel újra Noé bárkáját.</p>
					<p>Amtmann bácsi fellengős beszédét nem értették meg, de mindenki, még Pfaff
                            Márton is helyeselt neki.</p>
					<p>A francia még egy üveg dörgicseit talált a pince legbensőbb zugában. Azt
                            az asztalra tette.</p>
					<p>- Uraim, kár ezért a kocsmáért, s kár ezért a városért, alászolgája. Kár.
                            Itt becsületes magyarok laknak. Szerencsétlenek, de becsületesek. Itt
                            jóság és emberszeretet honol.</p>
					<p>- Igaz! - bólintott a pápaszemes.</p>
					<p>- Az egész világon nincs olyan derék nép. Itt mindenkit becsülnek.
                            Éljenek a magyarok.</p>
					<p>- Éljenek.</p>
					<p>Mindenki koccintott. A fagylaltárus kipirulva folytatta.</p>
					<p>- Ez valóságos Noé bárkája itt, alászolgája.</p>
					<p>Regen Richard elsápadt, és beledörmögte a borospoharába:</p>
					<p>- Noé bárkája, Noé bárkája... de a vízözön Noé bárkáját is
                            összetörte.</p>
					<p>.oOo.</p>
				</div>
			</div>
		</body>
	</text>
</TEI>