<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU13978" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Erzsébet dajka és más cselédek </title>
				<author ref="viaf:49267921">Bródy Sándor (1863-1924)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">19697</measure>
				<measure unit="pages">46</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Erzsébet dajka és más cselédek</title>
					<date>2015-04-02</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/13900/13978"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szabó Andrea</name>
						<name>Szabó Attila</name>
						<name>Góczán Andrea</name>
					</respStmt>
					<bibl type="digitalSource">
						<title>Erzsébet dajka és más cselédek</title>
						<date>2015-04-02</date>
						<ref target="https://mek.oszk.hu/13900/13978"/>
					</bibl>
					<bibl type="printSource">
						<ref target="https://mek.oszk.hu/13900/13978/pdf"/>
						<title>Erzsébet dajka és más cselédek</title>
						<author>Bródy Sándor</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1902</date>
					</bibl>
				</bibl>
				<bibl type="firstEdition">
					<title>Erzsébet dajka és más cselédek</title>
					<author>Bródy Sándor</author>
					<date>1902</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-24"/>
			<change when="2020-12-28"/>
		</revisionDesc>
	</teiHeader>
	<text>
		<body>
			<div type="chapter">
				<head>
               Erzsébet dajka lesz
            </head>
				<p>
               Keskeny fanyoszolyán egy öreg paraszt-pár alszik: Császár Kiss Mihály
                  és Bottkó Kiss Örzsébet.
            </p>
				<p>
               Előttük, a ház közepén, a földre vaczkolt ágyon nyugszik egy leány,
                  vagy hat szoknya van rajta, a legfelső a fejére teritve. Csak karjai és lábai
                  meztelenek, egyébként ugy neki van öltözködve, mintha valami nagy téli utra
                  indulna. A karjai között ott a motyó is, a mindenféle szövetekbe, kalmukba,
                  perkálba, kartonba pólyált valami. Azonban a reggeli hó bevilágitván a szobába: a
                  szines rongyokból két kis kék szem mosolyog ki, egy csecsszopó vidám és repeső
                  lelke. A leány álmában magához szorongatta gyerekét, a ki türelmesen, sőt szivesen
                  várt. Addig beszélgetett egy szürke, ugynevezett parasztcsirkével, a ki árván,
                  egymagában oda volt kötve az asztallábához és minden valószinüség szerint
                  szeretett volna kimenni és kapirgálni a hóban.
            </p>
				<p>
               Gyerek, csirke egyszerre fölrebbentek - a zsellér fölébredt, közéjük
                  vágta a kalapját:
            </p>
				<p>
               - Csitt te, az embert aludni se hagyják. Az embernek nincs egyebe,
                  mint ez a kis alvás. Se enni, se inni, se aludni, se pipálni...
            </p>
				<p>
               Az öreg iszonyu elkeseredésre ébredt, felköltött mindenkit - különben
                  tizennégy órát aludtak egyfolytában - és rögtön rátért arra, a mit álmodott:
            </p>
				<p>
               - Te pedig Erzsébet, szedd föl a holmidat és menj el a házból. Isten
                  hirével.
            </p>
				<p>
               Erzsébet nem aludt többé, ült a földön és a három hónapos kicsikével
                  igen komoly dolgokról beszélgetett, de ugy, hogy a gyerek nevében felelt is
                  magának. Nem nagy figyelemmel hallgatta az öreget; ugy látszik, már többször
                  elkergették. Az apja sokszor figyelmeztette, hogy egyszer csak agyonüti a
                  gyerekével; sőt azzal együtt, a ki ezt fabrikálta. Szerencse még, hogy az apa
                  kilétében nem tudtak végképp megegyezni. Az öreg Kiss Erzsébet azt akarta
                  elhitetni a néppel, hogy a kicsike apja egy gépész, most katona, de visszajön. Ez
                  lett volna az erkölcsös, sőt részben dicsőséges eredet, de nem volt semmiféle
                  alapja. A falu közvéleménye azonban más, sokkal valószinübb apát emlegetett. Egy
                  helybeli fiatal urat, a ki minden nyáron, tisztruhában, lejött vakácziózni és kint
                  hált az asztag alatt, a mikor az apja buzáját csépelték. Erzsébet marokszedő volt
                  akkor... A leány maga hallgatott a földi apáról és csökönyösen annál maradt, hogy
                  a gyermeket neki az isten küldte. Sőt a templomba is elment megköszönni, mezitláb,
                  fejkendő nélkül, lányosan; a legények csakhogy agyon nem verték. A pap - a ki
                  hiába izengetett régebben utána - utasitotta a legényeket. Elmenekült előlük, az
                  apja keze közé. Az ellátta.
            </p>
				<p>
               Most is verés nézett ki a szemeiből. Nem volt rossz ember, de nem
                  volt egy félpipa dohánya, a bubos hideg és biztosan tudta, hogy bár szent vasárnap
                  van, megint csak sárgarépa leves lesz az egész napra. Végezni akart, rendet akart
                  csinálni, már le is huzta az öreg asszony fejéről a kendőt. De egyszerre valami
                  jutott az eszébe és végig simitotta, szárazon megtörülte az arczát, mint a hogy
                  együgyü ravaszok szokták, mielőtt ravaszkodni kezdenének. A hangja ellágyult:
            </p>
				<p>
               - A zsidóné tegnap megszólitott, hogy mennél te el dajkának Pestre! -
                  mondá, de nem a leány felé fordulva.
            </p>
				<p>
               - Én is voltam, de csak Egerben. Soha se volt jobb dolgom! -
                  tóditotta az öreg asszony.
            </p>
				<p>
               - Hát a Klárika? - kiáltotta Erzsébet ijedten és nyomban
                  felugrott.
            </p>
				<p>
               - Azt mik felneveljük, te se jobban.
            </p>
				<p>
               - Ki szoptatja?
            </p>
				<p>
               - Mik szoptatjuk! - mondá a paraszt önérzetesen, majd igen vidáman
                  hozzátette:
            </p>
				<p>
               - Te magad urrá leszel, bennünket is urrá teszel, a gyereked meg
                  áldani fogja a haló porodat.
            </p>
				<p>
               A „haló por” meghatotta a leányt s azt mondta „nem bánom, győjjönek
                  értem!” Abban bizakodott, hogy az soká lesz, de a mikor Klárit még meg se
                  fürösztötte, begyöttek négyen, asszonyok, emberek. Egy idősebb ur, meg a felesége,
                  a nagyapja, meg a nagyanyja annak a kis pesti babának, a kit szoptatni kellett.
                  Velük jött a helybeli zsidóné, a kit megbiztak, hogy dajkát keressen, de nem
                  győzték bevárni, mig küld; maguk lejöttek érte. Elhozták magukkal a járásorvost
                  is, a ki Erzsébetet beoltotta, mielőtt megkapta a hólyagos himlőt. (Ez volt az
                  egyedüli kopasz ember a faluban.)
            </p>
				<p>
               A két pesti ógott-mógott, nehezelték a ház levegőjét, sőt az öreg úri
                  nőnek elfult a lélegzete, a mint Császár Kiss Mihály kezelt véle. Az öreg
                  zsellérnek valóban olyan szaga volt, mint a cserfának, a kit - a bogarak ellen -
                  trágyával bekennek. A pesti nagyszülők ellenben igen illatosak voltak. A férfi
                  városi bundájából csak ugy áradt ki a mosusz, a nő meg be volt parfümozva a
                  parasztok ellen. A zsellér-család ösztönszerüleg az orrához kapott; ugy érezték,
                  hogy meghalnak ettől a büdösségtől. Az orvos kinyittatta a kis ablakot, azt, a
                  mely nem volt betapasztva és pár szóval bevezetvén az ügyet, átadta a szót az
                  éltes pesti asszonyságnak. Az a lány elé állt, megvizsgálta, még hozzája is nyult,
                  megtapogatta. Aztán kérdé:
            </p>
				<p>
               - Van magának szeretője?
            </p>
				<p>
               - Nincs! - felelte a lány ijedten.
            </p>
				<p>
               - Hát a gyerek akkor honnét van? - vetette közbe az öreg úr. Neje
                  azonban leültette és folytatta a vallatást.
            </p>
				<p>
               - Hány hónapos a kicsije?
            </p>
				<p>
               - Három.
            </p>
				<p>
               - Kár, hogy nem kettő. A mienk kettő.
            </p>
				<p>
               - Az az egy hónap annyi, mint semmi! - szólalt meg a zsellér a
                  háttérben.
            </p>
				<p>
               - Kend ahhoz nem ért. A nőt orvosilag meg fogjuk vizsgálni! - szólt
                  az orvos és előlépett. De az úri asszonynak még voltak némi kérdezni valói:
            </p>
				<p>
               - De ha maga a gyereke után fog ríni, azt nem szabad. Fog-e?
            </p>
				<p>
               A lány makacsul nézett maga elé, nem felelt, de már magához tért az
                  ijedségtől, a szeme nedves volt. Az öreg úr megsajnálta:
            </p>
				<p>
               - Maga fog kapni sok ajándékot, selyemkendőt, török nagy kendőt. Az
                  van az én boltomba, ezer tuczat is. Az én boltom ebben a legnagyobb. Maga bejön és
                  vesz magának. Nem kéri a segédeket, leveszi a pultról. A fiam, a hová magának
                  jönni kell, az nem boltos, az ügyvéd!
            </p>
				<p>
               - Hallod Erzsébet, fő-üdvéd!
            </p>
				<p>
               - Nálunk keresztényesen főznek! - jegyezte meg a nagymama, némi
                  önérzettel.
            </p>
				<p>
               - Még disznókat is ölnek! - folytatá a nagyapa, bizonyos utálattal,
                  de nem büszkeség nélkül.
            </p>
				<p>
               A disznó hallatára a zsellér szeme fölcsillant. Szeretett volna
                  fölcsapni máris, türelmetlenkedett, az orvos felé fordult.
            </p>
				<p>
               - Tessék fődoktor úr ezt a lányt megvizitálni; olyan ez belül, a
                  milyen kivül, mint az alma.
            </p>
				<p>
               - Még csak tizenhét esztendős - sikitotta el magát Bottkó Kiss
                  Erzsébet és elkezdett ríni torkaszakadtából. A segítségnek jött falusi boltosné
                  vigasztalta, tapogatta „ifiasszony igy, ifiasszony ugy” és elvitte az
                  előtérből.
            </p>
				<p>
               A lány ott állt az előtérben, körülötte a három, a mint mustrálta.
                  Még meg se volt fésülködve, egész délelőtt a kis Klárit szoptatta. Valahogy
                  mindaketten ugy érezték, hogy ez az utolsó lesz, az édesből, a jóból, ez állati és
                  isteni szeretkezésből. A lány arcza a boldog kimerüléstől oly fehér volt, mint a
                  tej, ha megfagy. Csak az volt különös, a mikor finom és nemes - ki tudja hol
                  szedte - szinte előkelő arczához, patyolat szinéhez föl-fölemelgette vörös, a
                  fagytól véresre repedezett kezeit. Mindgyárt, mindgyárt sirt volna, de nem sirt.
                  Alapjában pogány nagy természet és a kis esze csupa értelmes világosság. Látta,
                  hogy ennek igy kell lenni, Klárit el kell hagyni. Itthon - most télen - a
                  krumpliból se volt elég, ma reggel se süthettek. Elmehetett volna napszámba, de
                  oda se vihette volna magával Klárit. Meg nem volt csizmája se. De igy mezitláb is
                  magasabb volt mindenkinél, a ki a kicsiny szobában körülötte állott, a fejével
                  csaknem a mestergerendát érte. A kis doktornak és a két pohos idegennek föl
                  kellett rá nézni. A lány nem tekintett rájuk, a ház földjébe nézett, ott keresett
                  valamit. Végre kisütötte:
            </p>
				<p>
               - Urfi-e vagy lyány? - kérdé hirtelen nekibátorodva.
            </p>
				<p>
               - Fiu, Tibor, Tibor! - felelte az öreg urasszony.
            </p>
				<p>
               - No ládd, lányod is lesz, fiad is lesz! - jegyezte meg a
                  parasztasszony és hol sirásra, hol nevetésre állott az összeaszott szája.
            </p>
				<p>
               - Hadd lássuk a lányt! - Kérték egyszerre hárman is. Erzsébet oda
                  vitte őket a patkához, a hol sütőteknőben aludt és álmában a szopást folytatta
                  Császár Kiss Klárika.
            </p>
				<p>
               - Alszik! - mondá Erzsébet a jövevények felé fordulva, majd szinte
                  megfeledkezve arról, hogy más is van körülötte, éneklő szóval elkezdett a
                  kicsikéhez:
            </p>
				<p>
               - Aj, aj, Kalári lyányom, lelkem gyermekem, buzám, tenkeli-galambom,
                  elmegy a te anyád, nincs mán neked anyád. Azt a Pestet a hol van, verje meg az
                  isten!
            </p>
				<p>
               Észrevette és elszégyelte magát:
            </p>
				<p>
               - Mikor megyünk? - kérdé.
            </p>
				<p>
               - Mindjárt délben. Rendben van-e a fehérnémüje?
            </p>
				<p>
               - Az biz rendben! - felelte helyette a zsellér, a ki még a bér
                  mibenléte iránt érdeklődött. Nem igen alkudtak, hamar megegyeztek és azt is
                  megbeszélték, hogy a pénzt mindig leküldik a kis leány atreczájára, az öreg szülői
                  kezébe. Sőt az első hónapot mindjárt ki is fizették, mert Erzsébetnek valami régi
                  czipőt kellett venni. Eddig, ha messzire ment, az apja csizmáját viselte. Az
                  itthon kellett. Klárinak is téli ingre volt szüksége...
            </p>
				<p>
               Még csak az orvosi vizsgálat volt hátra. A fő-doktor még diáksága
                  éveiben a sok éhezéstől siket volt egy kissé és a lány mellében - a mig
                  hallgatódzott - mindenféle zörejeket különböztetett meg. Egy kissé csóválta a
                  fejét, de mégis megnyugodott:
            </p>
				<p>
               - Jelentéktelen szörcszörej, hurutos idő, meztelen lábbal járnak a
                  hóban. Kicsiny baj, nem alkati.
            </p>
				<p>
               Hogy még jobban megnyugtassa magát, levettette a lánynyal a
                  pruszlikot. Erzsébet nem szégyenkezett, megmutatta hatalmas fehér mellét, a melyen
                  két kis fekete-rózsát nyilasztott ki az anyaság. A pesti nagyapát elforditotta a
                  felesége, a doktor pedig hozzányult a leány kebléhez:
            </p>
				<p>
               - Jó! - mondá. - Jó, az én felelősségemre.
            </p>
				<p>
               Még csak a pupilláját nézte meg.
            </p>
				<p>
               - A többit hagyhatjuk! - szólt, majd úgy értvén, hogy a pestiek
                  mondottak valamit, de a tekintélyét is fenn akarván tartani ezek előtt - és hogy
                  majd a fővárosi házi orvos rá ne czáfolhasson - még néhány kérdést intézett a
                  leányhoz:
            </p>
				<p>
               - Nem terhelt maga?
            </p>
				<p>
               Erzsébet elvörösödött; az öreg asszony közbevetette magát:
            </p>
				<p>
               - Ha szegény emberek vagyunk is, ilyent - fődoktor úr - ne tessék
                  mondani.
            </p>
				<p>
               A kopasz emberke mérgesen, de helyreigazitotta a dolgot.
            </p>
				<p>
               - Nem volt a maga családjában iszákos vagy őrült, sulyos idegbeteg,
                  mell, méh vagy lépbajos?
            </p>
				<p>
               Ugyanezt ismételte - de már csak magának - latinul, sebesen beszélve,
                  mintha leczkét mondana fel. A helybeli boltosné csudálkozva nézett reá, a doktor
                  azonban be sem várva a választ, a nagy munkának mintegy befejezéseül kezet fogott
                  mindenkivel és ünnepélyes hangon gratulált a budapesti vendégeknek. Aztán vidáman
                  - mint a ki jól végzett nehéz munkát - megtörülte verejtékező homlokát:
            </p>
				<p>
               - Most pedig gyerünk enni, legyen szerencsém egy kis paprikás
                  csirkére. Marhahust mi ritkán látunk, ez a falu átka. Hozhattak volna egy kis
                  sajtot Budapestről. Budapest csak Budapest! - Majd Erzsébet felé fordulva tréfásan
                  fejezte be a bánatos felsóhajtást:
            </p>
				<p>
               - Csak aztán magát meg ne fesse! Majd, ha a határhoz érnek, a lánczot
                  jól megrágja!
            </p>
				<p>
               Az öreg napszámos hangosan fölnevetett erre a babonára, biztatta a
                  lányát, hogy ne féljen és tuszkolta kifelé a sok népet. Azok is siettek, a vasut
                  délben indult és a kis Tibor odafent éhezett. A dadájának nem volt teje,
                  elcsapták, az üvegdajkát pedig sehogysem akarta elvenni.
            </p>
				<p>
               Erzsébetnek sietni kellett. Rémülten rohanni az ismeretlen idegen
                  emberkéhez; elszökni az ő legismerősebb ismerősétől, a tulajdon vérétől, lelke
                  gyerekétől. Bucsuzóra még egyszer meg akarta szoptatni, de mivel Klárika már jól
                  lakott, nem vette el a mellét. Ezért a kicsike kikapott, de ott, a hol
                  megpaskolták - meg is csókolták:
            </p>
				<p>
               - Isten áldjon szivem!
            </p>
				<p>
               A bucsuzkodás többi része éneklő jajgatásba fult, de mintha elvágták
                  volna, a mint a leány a kocsi bakjára felszállott. A falun mentek végig, illendően
                  kellett viselkednie, hátha meglátja valaki. Nem nézte, nem látta senki, csak
                  ismerős kutyák álltak a kapuban, azoknak mondotta magában: „szerbusz, én megyek
                  Pestre dadának”. A falu végén, a czigány putrik előtt álló öreg vályogvető léppel
                  varjura vadászván: látta, köszöntötte, már tudta hová megy. No, nem is olyan nagy
                  dolog, ment innen föl dajkának már más is.
            </p>
				<p>
               Csak a vasut ne volna! Kirázta belüle a lelket. Először ment rajta,
                  hát szédült, mint a japáni lány, ha székre, magasra és nem a földre, párnára
                  ültetik. Aztán szörnyen elálmosodott, pedig az öntudata éber volt, nem vesztette
                  el magát, mindent tudott és világosan mindég, a mi vele és körülötte történik.
                  Jöttek a hegyek: „no ez a hegy; még nem láttam, azt gondoltam, magasabb!” Jöttek
                  állomások, csendőrök állnak posztot: „szép szál legények, ezek verik a
                  fiatalságot!” Mindent megállapitott, mindent belevésett az elméjébe, a mig - hiába
                  küzködött ellene - ülve elaludt és föl se ébredt Pestig. A vasutról befelé a
                  komfortábli bakján is szunyókált még, csak a mikor három emeletet mászva a lakásba
                  ért, ocsudott föl egészen.
            </p>
				<p>
               Egy nagymellü szép fekete asszonyra azt mondták: ez a nagysága. Annak
                  kezet csókolt. Kérdezték, faggatták, mit akar enni vacsorára és mit iszik hozzá,
                  bort-e, sört-e? „Sört kell inni sokat!” jegyezte meg egy kecskeképü sovány ember,
                  a nagyságos ur, az apa. Egy nevendékleány - kicsinyben tulajdon olyan, mint a nagy
                  kövér asszony - hozta az italt; a szobaleány - ellenséges modorral és rosszakaratu
                  kiváncsisággal tekintve a jövevényre - hozta a vacsorát. Szégyelt enni, sietett,
                  nyugtatták, de nem igazán. Tiborka a hálószobában már türelmetlenkedett, sirt, a
                  maga nagy sajnálatában keservesen panaszkodott:
            </p>
				<p>
               - Megyek, megyek bogaram! - mondá a dada és besietett hozzá. A
                  nagysága, az öreg szülék, a növendékleány nézték - egészen jól nem láthatják az
                  elhomályositott fülkében - a mint a parasztleány teli, gyönyörü keblére a kis
                  fekete, girhes fiu egyszerre rátapadt, mint valami éhes és mohó nadály. A gyerek
                  sirása egyszerre kéjes gőgicsélésre változott, a mi oly furcsa volt, hogy
                  mindnyájan fölnevettek. Erzsébet is mosolygott és a mint a házi nép lábujjhegyen
                  kisompolygott a szobából - hogy tovább teázzanak - az idegen urfinak mindjárt
                  beszélt a Klárikáról, kis menyasszonyáról. Sőt a mulattatására énekelt is egy igen
                  szomoru nótát.
            </p>
				<p>
               Elhallgatott. A szomszéd szalonban zongoráztak, az ajtó nem volt
                  egészen betéve. A parasztleány mellén a gyerekkel odalépett és lélekzetét
                  visszafojtva belesett.
            </p>
				<p>
               A zongora mellett ült és morikálta magát az erős fekete asszonyság.
                  Föléje hajolva pedig kellemeztette magát az a szép fiatalember, a ki katonatiszti
                  ruhában vakáczióra lejárt haza a falujokba és kint őrzötte az apja asztagját, a
                  mig csépeltek, és a mikor ő markot szedett, két hétig ott aludt a keresztek
                  alatt...
            </p>
				<p>
               A parasztleány egyszerre mindent megértett, hogy ki kommendálta ide
                  és miért. És egyszerre ugy elöntötte a harag, hogy csaknem berohant az urak közé,
                  gyermeke apjához, hogy rugja és csikarja. De vékony csepp kezével a szopós
                  elkezdett tapsikolni a mellén. Lehajolt hozzá s szólt:
            </p>
				<p>
               - Egyél, igyál, kis rongyos!
            </p>
				<p>
               Aztán megcsókolta.
            </p>
			</div>
			<div type="chapter">
				<head>
               Erzsébet elbocsájtatik
            </head>
				<p>
               Erzsébet föltérdelt az asztalra, hogy meggyujtsa a gázlámpást.
                  Kilenczedik hónapja volt már Pesten, nem félt többé a levegőtől, a mely ég. Mégis
                  elővigyázatból előbb pukkantott a szájával, hogy meg ne ijedjen, a mikor a
                  légszesz pukkan.
            </p>
				<p>
               Mikor a luszter égett, a szoptatós dajka izgatottan szaladt át a
                  szomszéd szobába, a hol a kis kisasszony a sötétben zongorázott.
            </p>
				<p>
               - Elzuska, Elza kisasszony, győjjön. Tivadarka elaludt, olvassa el a
                  levelemet!
            </p>
				<p>
               - Várjon, hadd ábrándozom ki magamat! - mondá a fiatal, de már
                  fejlett leány, aztán nyomban felugrott, neki rohant Erzsébetnek és a sötétben
                  megölelte:
            </p>
				<p>
               - Oh, mily boldogtalan vagyok! - sóhajtá.
            </p>
				<p>
               - A miért nem vitték el szinházba?
            </p>
				<p>
               - Nem; tudom, a darab nem nekem való, olvastam. Más, más...
            </p>
				<p>
               Mindketten elnevették magukat és leültek a sötétben beszélgetni. A
                  kis kisasszony szeretett volna némely részleteket megtudni az életről, főképp
                  azokat, melyekre a lexikon köteteiben hiába kutatott. A dajka csak gorombaságokat
                  tudott mondani, de semmit, ami pikáns. A gorombaságoknak is elnevette a felét, a
                  másik felét pedig hirtelen káromkodásra változtatta.
            </p>
				<p>
               - Szeretném, ha feltárnák előttem a helyzetet, az sokkal jobb lenne.
                  Mit titkolódzni, előttünk a huszadik század! - mondá a kisasszony nagy
                  határozottsággal, a mikor már kifáradtak a nevetésben. De a parasztlány nem
                  értette, a kérdését félremagyarázta:
            </p>
				<p>
               - Elzuska, Elzuska, olyant nem szabad hinni!
            </p>
				<p>
               - Mit, milyent?
            </p>
				<p>
               - Hogy a mamája...
            </p>
				<p>
               A leányka összeharapta a kicsiny, de vastag ajkait, kezét a mellére
                  szoritotta, behunyt pillái alól kiszikrázott és világitott a szeme, mint a
                  macskáé.
            </p>
				<p>
               - Az az ember gazember! - mondá röviden.
            </p>
				<p>
               - Hátha még azt tudná, a mit én tudok!
            </p>
				<p>
               - Tudom azt is, hallottam magukat beszélgetni az előszobában, láttam,
                  a mikor magát meg akarta csipni, de maga olyant ütött a kezére, hogy csaknem
                  letörött. Jó, hogy nem a mama, hanem én hallottam, a mikor maga a szemébe vágta:
                  hogy még ide mer járni, hogy a szeme ki nem ég, egyszer ugy leöntöm egy fazék
                  luggal...
            </p>
				<p>
               - Le én!
            </p>
				<p>
               A kisasszony arcza ijedtre vált:
            </p>
				<p>
               - Azt ne tedd - mondá izgatottan - mert a milyen utálatos, olyan
                  szép!
            </p>
				<p>
               A dajka és a házikisasszony igen bizalmasak voltak, még tegeződtek
                  is, ha igy magukra maradtak, a mi különösen este, igen gyakran megesett.
                  Különösen, hogy elkövetkezett a szinházi évszak és a ház urnője egy idősebb
                  asszony testvérével minden première-en megjelent. A kis Elzát - a ki most volt a
                  legrosszabb korban - ritkán lehetett magával vinnie, de az az ur, a kit Erzsébet
                  még otthonról ismert - és a ki őt voltaképpen, tudta nélkül ide kommendálta -
                  szerencsére jelen volt mindég. A voltaképpeni, az igazi ur csak a legünnepiesebb
                  alkalmakkal volt velük. Egész nap dolgozott, estve pedig kávéházba kellett mennie,
                  hogy őrizze az ügyfeleit, a ház-, pénz- és tőzsde-ügynököket, nehogy más ügyvédek
                  elcsalják őket tőle.
            </p>
				<p>
               A szegény embernek igen sokat kellett keresnie, főképpen a lakás
                  miatt, a mely egy köruti uj ház egész első emeleti frontját elfoglalta. Az asszony
                  is költött ruhára sokat, mert jobban volt táplálva a rendes középszerünél és csak
                  a legfinomabb szabókkal dolgoztathatott. Kalapra is elköltött minden szezonban egy
                  telekalkusz-dijat, mivel csak a legelőkelőbb kalap állt jól neki - a nagy feje
                  miatt.
            </p>
				<p>
               A kis kisasszony is sokba került, iskolába is járt, de otthon is
                  tanitották; egy elzüllött irótól kapott irodalomtörténeti leczkéket és egy
                  kikopott operaénekesnő oktatta az énekben és zenében. „Igen el kell foglalni a
                  lányokat ebben a korban” - mondá édesanyja, a kinek, mint igen okos és művelt
                  nőnek, tekintélye volt a családban.
            </p>
				<p>
               A kisasszony és a dajka mégis órákat töltöttek egymással. Elzuska
                  imádta kis öcscsét, a ki oly későn született ő utána; segitette bepólyázni, ha
                  tehette, kiszökött a konyhába és odaállott a teknőhöz, hogy mosson rája. És ha a
                  dada sétálni vitte a kicsinyt, sokszor elszökött velük; pedig únta már a
                  Városliget köröndjét, a hová mindennap kijártak. Erzsébet maga is szeretett volna
                  már vagy egyszer bemenni Pestbe, ki a Dunához, legfőképpen pedig a királyi kertbe.
                  Fenyegetődzött is, hogy egyszer elszökik magába, Tivadart leteszi, hadd sirjon. Az
                  asszony az urával verést igértetett neki; duzzogott, megnyugodott és másnap megint
                  csak kiment a körönd magnolia fáihoz, a többi dajkához és versenyt emelgette velük
                  a szopósokat, kié a nehezebb és sirt azzal egy verset, a ki éppen hírül hozta,
                  hogy az igazi, a tulajdon gyereke, valahol meghalt, valahol elkaparták... A pap
                  nem is volt kint.
            </p>
				<p>
               Puha rabságában a dajka, félelem nélkül, határozottan várta, hogy
                  egyszerre csak az övéről is küldenek levelet. Meg is mondta előre. Nem is igen
                  adták neki oda, ha levele érkezett, előbb fölbontották, elolvasták és ha
                  kellemetlenségek voltak benne, eldobták, nehogy Tivadarnak ártson. De most
                  egyenesen ő kapta a kezébe, maga fölbontotta és odanyujtotta a leánynak,
                  olvassa:
            </p>
				<p>
               - Ugy-e, hogy meghalt?
            </p>
				<p>
               - Dehogy halt, dehogy halt; inkább ő ir maga!
            </p>
				<p>
               - Eszem meg a kezét.
            </p>
				<p>
               - Irják: megfogatták vele a tollat, megfogta. Az ő nevében - még
                  milyen bolondok, a szopós gyerek nevében! - irnak, halljad:
            </p>
				<p>
               „Szeretett kedves Szülém, kivánom, hogy ezen pár sor irásom friss jó
                  egészségben találjon, én már téged el is felejtettelek, meg sem ismernélek. Didi
                  nekem nem kell, ha volna, se kéne, mert négy kis guzsim van nekem és nagyszülém
                  szalonnabőrrel étet, de előbb megpörköli s megrágja. Miattam ne buslakodj, maradj
                  te csak Pesten, én édes szülém, nekem akár vagy, akár nem, csak testi ruhára
                  küldj, mert ilyen a gyermek. A pénzt, a mit az üdvéd ur küldött, jóra forditottuk,
                  nagyapám vett rajta két süldőt, de disznó hogy már volna, eleségük nincsen. Eladni
                  nincsen szivünk, olyan jók és szépek, de itten éhen vesznek, ha csak az üdvéd ur
                  hozzád nem lesz kegyelmes. Uri helyről való süldők, halálos vétek, ha czigánykézre
                  kerülnek, éhen meghalván. A mivel vagyok hű gyermeked koporsód bezártáig Császár
                  Kiss Klára, gyerek.”
            </p>
				<p>
               A kisasszony kaczagva dobta el a levelet. Azonban hangos nevetését
                  hirtelen elnyomta a dajka zokogása és jajveszéklése, hogy a szomszédcselédek az
                  ablak alá jöttek, leskelődtek: mi történt? De nem lehetett tisztán kivenni, mit
                  sirat, mért rí oly keservesen? Le akart szaladni a házmesterhez, a mosókonyhába,
                  az összes cselédekhez és a szegényebb lakókhoz - mert a házban mindenkivel jóban
                  vagy rosszban volt - és elolvastatni a levelet mindenkivel, hogy őt már a gyermeke
                  elfeledte. De Erzsébet nem volt bolond leány, észrevette magát, megfogta a
                  száját:
            </p>
				<p>
               - Mit tudja az még, hogy kit ismer, kit nem ismer? Egy darabka tejbe
                  áztatott, rongyba csavart kenyér, az neki az anyja! - mondá könybe ázó szemmel,
                  mosolyogva.
            </p>
				<p>
               - Hanem a két süldő!
            </p>
				<p>
               Elkomolyodott. A kisasszony hiába szólongatta: nem lehetett vele
                  beszélni, haza gondolt, éppen csakhogy nem hivta a két malaczot enni: kucz, kucz.
                  Elza ott is hagyta, két piros kötésü könyvet a hóna alá csapott és bement - fehér
                  és kék diszítésü - ágyába lefeküdni:
            </p>
				<p>
               - Szervusz, én megyek ábrándozni. Ha jön a papám, mondjad, hogy régen
                  alszom; ma hajnalig olvasok. Más egyéb gyönyörüsége ugy sincs az embernek!
            </p>
				<p>
               Bement és magára zárta az ajtót, bár ezért sokszor kikapott. Erzsébet
                  egyedül maradt a nagy csendességben. A szakácsné már végzett a mosogatással, a
                  reggelihez készitette a csészéket és kanalakat, álmosan, minden pillanatban
                  leejtett egyet. A mire a szolgáló - a ki ülve aludt - fölrezzent és ujra
                  belefogott a suviczkolásba. Szeretett volna kimenni hozzájuk, de haragba voltak,
                  mint minden második napon. Ki akart velük békülni hirtelen, de a míg gondolkozott,
                  hallotta, mint szidják, csufolják, hogy affektál és a sok szoknyájában olyan, mint
                  egy repülő bubus. Aztán el is fujják a lámpát, alszanak.
            </p>
				<p>
               A parasztlány félt egy kissé ebben a furcsa magányosságban, a melyet
                  olyan idegen lárma vett körül. A villamos, a mint végighasitja a levegőt, a ház
                  nehéz kapujának a nyilása, a házmester csengetyüje, a mint berreg. A bakter
                  tülkölését, vagy legalább az apja horkolását és a kis leánya szuszogását szerette
                  volna hallani. Tivadarka, az uri gyerek, hangtalanul aludt a felhuzott fedelü
                  kocsi-bölcsőben. Legalább, ha az ébren volna! Csaknem felköltötte, hogy legyen
                  valaki vele, a kinek elmondhassa az otthoni hireket.
            </p>
				<p>
               De jött az ur. Ugy megörült neki, hogy no. Viszont az is
                  megörvendezett, látván a dajka kedves arczulatját, üde fehér képét, a melyből
                  barátságosan vigyorgott rá két tökéletes fogsor.
            </p>
				<p>
               - De szép fogaid vannak, Erzsi! - mondá az ügyvéd egy kissé
                  hetykén.
            </p>
				<p>
               - Van annak, a ki meg nem iszsza! - felelte a leány.
            </p>
				<p>
               - Az úri nőknek, a feleségemnek is mindég fáj a foguk és ha ilyen
                  szép volna!
            </p>
				<p>
               A dajka nem válaszolt, az úr - keresztnevén Frigyes - befelé indult a
                  hálószobába, de gondolt egyet, visszafordult:
            </p>
				<p>
               - Mikor választják el Tivikét?
            </p>
				<p>
               - Akár ma, mindjárt, nem kell már annak; hust eszik, ha kap. Miért
                  tetszik kérdezni?
            </p>
				<p>
               - Csak azért, mert nem is igazság, hogy mi urak úgy kihasználjuk a
                  paraszt nép őserejét.
            </p>
				<p>
               A leány nem értette, vállat vont. A kecskeképü, de igen szelid,
                  vékonydongáju és különösen elgyötrött emberre, valahogy rájött a beszélgető kedv,
                  bele is fogott, hogy valami szoczialisztikus eszmét fejtegessen:
            </p>
				<p>
               - Maga virraszt, a mig az én gyermekem alszik és az én feleségem a
                  szinházban van. Valami rendnek kellene lenni a világon, egy nap maga mulat, az
                  asszony dolgozik, és igy tovább!
            </p>
				<p>
               A parasztlány azt hitte, hogy az ura ittas, ráhagyta, a mit beszélt,
                  de nem igen vette figyelembe. Frigyes azonban nem nyughatott, leült a
                  diványra:
            </p>
				<p>
               - Néha szeretek magával beszélni Örzsike, mert maga olyan mint a
                  szabad természet. Semmit sem szeretek jobban, mint a természetet.
            </p>
				<p>
               A leány kérdőleg tekintett rá, hogy mi az? Az alkusz-ügyvéd, a ki
                  fiatal korában verseket is irt, izgatottan folytatá:
            </p>
				<p>
               - A Balatont, a mikor fölkel a nap, a halász halászik...
            </p>
				<p>
               - Aha! - mondá a leány.
            </p>
				<p>
               - Csakhogy nem érek rá. Nekem mindég dolgom van. Ha segéd tudná
                  végezni, a mit én, öt segéddel is dolgoznék. Vajjon tudja-e Erzsi, hogy mi vagyok
                  én, hogy kinél szolgál?
            </p>
				<p>
               - Tudom.
            </p>
				<p>
               - Mondja hát meg.
            </p>
				<p>
               A lány nem tudta a gazdája vezetéknevét, a mesterségét azonban igen.
                  Az úr mégis elismételte:
            </p>
				<p>
               - Ügyvéd vagyok, a ki a maga apját vagy rokonát, ha bűntényt követ
                  el, vagy végrehajtani akarják, kimenti. Az ügyvéd az, a ki a legtöbb. Több, mint
                  az orvos. A biró koldus. Tudja maga, mit ér nekem egy aláirásom, ha odajegyzem a
                  nevemet? Minden esetben négy forint ötven krajczárt, olcsóbban nem teszem.
            </p>
				<p>
               - Akkor én mindég irnék! - vágott közbe a dajka.
            </p>
				<p>
               - Hányszor irjam le magának! - mondá az úr némileg
                  körültekintően.
            </p>
				<p>
               Erzsébet elfordult, hogy a gazdájának szemébe ne kelljen nevetnie.
                  Frigyes fölállott, hozzá lépett és remegő hangon, de népiesen szólt:
            </p>
				<p>
               - Ha te engem szivelleni tudnál!
            </p>
				<p>
               A dajka elhárította magától:
            </p>
				<p>
               - Hogyne szivelném, a mikor szivelem! - És kifelé indult, hogy a
                  konyhában vizet igyék.
            </p>
				<p>
               - Várj - mondá a gazda föllelkesedve - hozok én neked valamit!
            </p>
				<p>
               Bement az irodába, kinyitotta a vasszekrényt és a trezorból kivett
                  egy selyempapiros csomagot. Az volt rá irva: „Elzáé, férjhezmenése esetére!” A hű
                  és különösen gyöngéd apa aranyakat őrzött a selyempapirosban. Egy naiv klienstől
                  kapta, hogy megvesztegessen egy birót, a ki igazságos pörében itélt. A pört
                  megnyerték és a kliens boldog volt és büszke az ügyvédjére, hogy a dolgot
                  „kivitte”. Persze, hogy a birótól nem kérdezhette meg soha, hogy megkapta-e az
                  aranyokat?
            </p>
				<p>
               Az ügyvéd halvány mosolylyal vett ki két körmöczit és megmutatta a
                  leánynak:
            </p>
				<p>
               - Szép, mi? Nincs szebb az aranynál. De ma már ritka. Akarod?
            </p>
				<p>
               Erzsébet szeme fölcsillant, a két aranyról a két süldő jutott az
                  eszébe.
            </p>
				<p>
               Az ügyvéd az egyik kezével a pénzt csörgette, a másikkal megfogta a
                  leány kezét, a ki szinte beleszédült a gondolatba, hogy a két gyönyörű arany az
                  övé lehet és ingyen.
            </p>
				<p>
               - Ülj ide mellém, csak egy kicsinyt ülj az ölembe rózsám! - Mondá a
                  fiskális, a ki csakugyan nem volt többé józan. Úgy rájött a poézis mintha tizenhat
                  éven keresztül aludt volna, és most ébren, jogászkorát folytatná.
            </p>
				<p>
               Erzsébet sem volt többé józan. Tekintetével követte, a merről az
                  aranyak feléje hangzottak és engedte, hogy a jámbor ember leültesse a sovány
                  térdére és ritka szakállát, fakó arczát odadörzsölje a leány selyem-sima teljes,
                  telt képéhez.
            </p>
				<p>
               A leány mégis eszére tért:
            </p>
				<p>
               - Hagyjon el az úr, mindjárt itthon lesz a nagysága!
            </p>
				<p>
               A szürke kis ember viszonválasza nem is hallatszott, elfuló hangon
                  házakat, háztelkeket igért a parasztleánynak és egy csókot kért érte - előre -
                  cserébe, de egy igazi mezei csókot...
            </p>
				<p>
               Az előszobában voltak és nem vették észre, hogy a ház urnője a
                  konyhán keresztül, kiséretével, a szinházkedvelő urral - a ki őt és nővérét mindig
                  szives volt hazakisérni - egyszerre belépett. A dajka felugrott, az úr
                  meggémberedve, ülve maradt.
            </p>
				<p>
               - Mi ez?! - szólalt meg fülhasgató susogással a háziasszony, miközben
                  kalapját gondosan és csendesen letette.
            </p>
				<p>
               - Ez mi?! - kérdé még egyszer kiáltva és neki rohanva a leánynak a ki
                  a falhoz húzódott.
            </p>
				<p>
               - Ez egy szoptatós dajka, ez egy becsületes leány?! Ez egy...!
            </p>
				<p>
               Valami szörnyű szót mondott, a mire Erzsébet elhalványodott, majd meg
                  kipirult. Az ajka is kinyilt, hogy visszafeleljen, de a férfi, - a kit otthonról a
                  tavalyelőtti aratásból ismert - ráorditott:
            </p>
				<p>
               - Te aztán hallgass!
            </p>
				<p>
               A leány nyelt egyet és csak azt mondta:
            </p>
				<p>
               - Úgy!
            </p>
				<p>
               Az urnő földre dobta szinházi belépőjét és azon toporzékolt:
            </p>
				<p>
               - Az én házamban, a hol az én gyermekeim vannak, az én
                  férjemmel...
            </p>
				<p>
               Frigyes - lehető távolságban - izgatottan járt föl s alá:
            </p>
				<p>
               - De nem történt semmi, Karolin, ne kiabálj! Elza fölébred!
            </p>
				<p>
               - Hadd ébredjen föl, hadd tudja meg, ki az apja! Ilyen
                  erkölcstelenséget, a saját házamban, a mig én a nemzeti szinházban vagyok! Tudod-e
                  mit tettél, tudod-e, hogy a gyermekeket megölhetted volna! Gyilkos,
                  gyermekgyilkos, mind azok vagytok. - Pihegett, pihent, majd ujult erővel
                  folytatá:
            </p>
				<p>
               - Hívjanak rendőrt, vigyék el, egy pillanatig sem türöm tovább, nem
                  engedem Tivadarhoz, úgy sincs rá szüksége többet...
            </p>
				<p>
               - Magamtól is elmegyek én! - szólt Erzsébet csendesen. - De nekem ne
                  tessék azt mondani, hogy olyan vagyok...
            </p>
				<p>
               A parasztleánynak egy pillanatra eszébe jutott, hogy felforgassa
                  ennek a drága nagy vikszolt lakásnak az erkölcsi egyensúlyát, hogy megmondjon
                  mindent, a mit gondol, a mit tud... De hallgatott, bepillantott a kocsiba, a hol a
                  szopós már vidáman gőgicsélt, fölébredt a lármára és mulatott, mert azt hitte,
                  hogy az ő szórakoztatására csinálják csupán. A dajka egy pillanatig gondolkodott
                  is, hogy a gyermeket megcsókolja, de az úrnő végképen elkeseredve kiáltá:
            </p>
				<p>
               - Ki, ki!
            </p>
				<p>
               Levétette vele a bársonyczipőt, a melyet az reggel adott neki.
                  Leránczigálta róla a felső szőrszoknyát, a mi szintén az ő ajándéka volt.
            </p>
				<p>
               - A holmid itt marad, a könyveddel együtt; a rendőrségnél holnap
                  átveheted.
            </p>
				<p>
               - De éjszakának idején, hová megy hálni! - koczkáztatta meg a kérdést
                  Frigyes, a ki nem volt rossz ember. Azonban nem volt ereje, hogy Erzsébeten
                  segithessen. Talán ez maga sem akarta már... Megindult mezitláb, egy
                  alsószoknyában, ki az ismeretlen városba, az őszi csatakba, az uttalan utak
                  nyirkos piszkába.
            </p>
				<p>
               A mint szédülten botorkált lefelé a lépcsőn, a szemei előtt valami
                  vörös világosság tánczolt. Az esze nem volt a helyén; elsőbben azt hitte, hogy egy
                  - minden lakásból kizárt, a lépcsőn lefelé futó - rühes macska szeméből árad, az
                  előtte tánczoló ördögi világosság; de a kapu alatt már ugy rémlett neki, hogy
                  faluja rosszhirű korcsmájának a vörös lámpása közeledik hozzá.
            </p>
				<p>
               A rosszaság jön felé, jön, jön, elnyeli, megégeti és -
                  megsegíti.
            </p>
			</div>
			<div type="group">
				<head>
               Erzsébet boldog lesz
            </head>
				<div type="chapter">
					<head>
                  A várost megismeri.
               </head>
					<p>
                  A dajka, akit rajtakaptak, hogy a gazdájával bizalmaskodott, kint
                     volt az utczán. A házmester kieresztette; azt hitte, hogy a lány hintőporért
                     megy a patikába. A kapu becsapódott Erzsébet után és ő kibukott az éjszakába,
                     két szál szoknyában, amikor rendszerint tizet szokott viselni. Ugy érezte, hogy
                     meztelen, kapta magát és a felső szoknyáját ráteritette a fejére. Egy kissé
                     esett.
               </p>
					<p>
                  A kapu előtt megállt a dajka és megvizsgálta a házat: hol lehetne
                     felgyujtani? De megelégedett azzal, hogy rugott egyet a kapun, részint dühből,
                     részint azért, hogy szeretett volna visszamenni, még pedig két okból. Hogy
                     petroleummal leöntsön fent mindenkit és egy kis tincset vágjon le magának a
                     Tivadarka hajából.
               </p>
					<p>
                  Mindezeket azonban nem tehette és mást nem cselekedhetett mint
                     azt, hogy zokogva szaladt neki az utczának és amint elfojtódott torkán csak
                     kifért, kiáltá:
               </p>
					<p>
                  - Az Isten büntesse meg őket! Sülyeszsze el őket az Isten, hogy
                     égjenek meg!
               </p>
					<p>
                  Forditott egyet az átkokon és a hangnemen is, énekelve mint a
                     bucsusok, kivánta számukra a halált:
               </p>
					<p>
                  - Aj, aj, elvették a ládámat, aj, aj, elvették a gyerekemet, aj,
                     aj, engem megöltek, az Isten, hogy őket elpusztitsa!
               </p>
					<p>
                  Szaladva, egész a szenes boltjáig ért, ott ösztönszerüleg
                     megállott. A legénynek, a kivel tréfálkozni szokott, szerette volna megmondani
                     a dolgokat és megüzenni a házi lakóknak, hogy mi történt. De a szenes
                     pinczeboltja már csukva volt. Nem mert dörömbölni, megállott az utcza közepén,
                     valamint egy erdei állat, a mely látja, hogy bekerítették, mindenfelőlről
                     gyilkos szerszámok veszik körűl és most valami történni fog, a mitől az ösztöne
                     megrendül, valami olyan rossz, a mi elől menekülni kell.
               </p>
					<p>
                  Egy konfertáblis a sötétben neki ment. De a vén ló megismerte,
                     hogy parasztlány, meglökte a fejével és megállott.
               </p>
					<p>
                  - Bácsi, merre van a debrei országút? kérdé Erzsébet.
               </p>
					<p>
                  - Ülj be, majd elviszlek! szólt az éjszakai kocsis, ráröhögött a
                     lányra és elhajtatott. Egy mesterlegény, a ki szeretőjére várt a kapúban,
                     odaállott a kocsis helyébe:
               </p>
					<p>
                  - Jőjjön velem kisasszony, majd megmutatom! szólt
                     bizalomgerjesztően. De a lány nem hallgatott reá, magától indúlt hazafelé,
                     ámbár sejtette, hogy hét nap, hét éjjel kellene mennie, hétszer is eltévedne.
                     Sem távolságról, sem irányról nem tudott semmit, csak szaladni, kiszaladni
                     akart ebből a szörnyű kővárból, a mely ki volt világitva, mint éjféli misén a
                     templom, vagy a mikor a nagy korcsmában bál van. Kergetődztek is, muzsikáltak
                     is, mintha eskettek volna, mintha temettek volna.
               </p>
					<p>
                  Egy keskeny nagy utczán ment, mendegélt fölfelé. Szennyes, szűk
                     kis utczák könyököltek abba. Furcsa nők, mind kalapban, parazollal, állottak
                     őrt a sarkon, kilestek a sötét közökből. Egy mellett sem mehetett el békén,
                     valamennyi megszólitotta:
               </p>
					<p>
                  - Hopp Sári hó!
               </p>
					<p>
                  - Merre mégy rózsám?
               </p>
					<p>
                  - Nem félsz a rendőrtől.
               </p>
					<p>
                  - Van-e már czédulád?
               </p>
					<p>
                  - Odaadom az enyém, add a katonádat!
               </p>
					<p>
                  Egy sarkon hármasával, négyesével is álltak és nagyon
                     megmérgeskedtek, hogy meglátták. Neki akartak menni, megtépázni:
               </p>
					<p>
                  - Még csak te kellesz, nem elég az úrasszonyok!
               </p>
					<p>
                  - Csendesen kisasszonyok, nem maguk a törvény! jegyezte meg a
                     rendőr. Öreg paraszt volt; tudta még a régi világból, hogy ilyenek a lányok,
                     sokszor nem nyughatnak estve. Egy kissé hátba bökte a könyökével:
               </p>
					<p>
                  - Eridj!
               </p>
					<p>
                  - Ezek rossz nők! - gondolta magában Erzsébet és szintén
                     megátkozta őket, sőt szeretett volna velök nyomban megverekedni, de félt tőlük
                     és szaladni kezdett, a mint az egyik megfogta. Az éjszakai némber csúf és öreg,
                     mint valami kicsiny bűn, versenyt szaladt vele, erőnek-erejével a képébe
                     nézett:
               </p>
					<p>
                  - Jaj de szép vagy lelkem, hová mégysz? Orvosért? Ki beteg? - a
                     gyerek? Gyere hozzám cselédnek, nappal alszunk, éjjel mulatunk. Varratok neked
                     selyemszoknyát, atlasz pruszlikot. De mit sírsz, akár nevetsz, akár sírsz, te
                     is csak a kis Rókusba kerülsz!
               </p>
					<p>
                  - Éhes vagy? Czukor kell?
               </p>
					<p>
                  Kiránczigálta magát a kezéből és a szűk utczából futvást egyszerre
                     csak kibukott egy helyre, a hol sok fa volt, sok madár volt, míg virágok
                     nyíltak a zörgő avar alatt. Gondolta, itt meghál, bevárja a reggelt. De minek
                     lesz a reggel?
               </p>
					<p>
                  - Mán mindég éjszaka lesz! - mondá hangosan és leült egy padra, a
                     hol valami öreg csavargó bóbiskolt már, uras tartással, szurtos czilinderrel a
                     fején. Ez hamar megkérte a kezét, pedig öreg volt, mint a Mátra, keshedt is,
                     éhes is, álmos is és alkalmasint a sok házasodás miatt jutott ide, hogy a
                     verebek palotájának aljában verje fel az otthonát:
               </p>
					<p>
                  - Nekem csak nő kell, a ki rendben tartson, akkor mindjárt úr
                     vagyok. Egy ilyen egyszerű nő, mint ön. Maga is szerencsétlen, én is az vagyok,
                     az isten bennünket összevezetett. Ha nem akarta volna, ide ült volna maga erre
                     a padra?!
               </p>
					<p>
                  Nem volt maradása szegénykének, nem hagyták békét, nézték, lesték,
                     megszólították és megfogták. Még valóságos urak is megállottak véle egy szóra,
                     urak, a kik valahol jól - de szeliden és ábrándosan - kiudvarolván magukat:
                     izgatottan tértek nyugovóra. Jaj de kikaptak tőle, szerelmes pesti úr
                     hamarjában nem hallott még szép lánytól olyan gorombaságot. Az egyik meg is
                     sértődött, kiabált, hebegett:
               </p>
					<p>
                  - Rendőr, ez a rendőr, ezt tűrik!
               </p>
					<p>
                  Üthették a nyomát, a mérges pipiske már kint volt a Dunánál, a kit
                     neki mindig igértek, a hová mindig készült. Most meglátta és kinyújtotta, vagy
                     helyesebben meglebbentette feléje a karját, mint szárnyát a kacsa. Nem ijedt
                     meg a szertelen nagy víztől, inkább megnyugodva ült le a parton egy garádicsra,
                     előbb a legfelsőbbre, aztán lejebb, mind lejebb, a legislegalsóbbra.
               </p>
					<p>
                  - Jaj de ihatnám belőled! - mondá hangosan. Mert belőle a
                     markával.
               </p>
					<p>
                  - Vajjon olyan fekete-e, mint a milyennek látszik? - vizsgálta a
                     vizet kiváncsian. Még csak barna se volt, egészen olyan volt, mint otthon a
                     patak, hogy ha megárad, a mikor iskolás gyerekek bele szoktak fúlni - hogy nem
                     fúlt bele tíznapos korába - a mikor megesett lányok, kikapós asszonyok bele
                     szokták magukat veszejteni.
               </p>
					<p>
                  Erzsébet megrebbent a lelkében és figyelmes kezdett lenni arra a
                     gondolatra, hogy a víz mit tud, mit nem tud csinálni az emberrel. Valami
                     kicsiny halálvágy reszketett végig rajta.
               </p>
					<p>
                  Szépen felöltöztetnék, fehérbe. Síratnák, jaj de elébb
                     összevagdalnák. Egy borbély meg egy orvos, meztelen látnák! Ettől fázott, de
                     melege lett a haragtól:
               </p>
					<p>
                  - Legalább azokat bezárnák. Fizethetnének!
               </p>
					<p>
                  Valami jutott eszébe a „fájdalomdíjról”, de ezeket a gondolatokat
                     nem folytatta tovább, elszórakozott, elveszett a gyönyörű, neki való tájékban,
                     a mely egy volt vele: bús és friss, beborúlt, hullámzó feketeség, a mely
                     minduntalan megtörik egy-egy fényben, a mig a reszkető világok elmúlnak és az
                     egész végtelen barnaságba vész.
               </p>
					<p>
                  Csak nagyon kicsinyt esett és nem volt hideg már, a part fölött a
                     fazekasok kint aludtak a szekerek alatt. És Erzsébet valahányszor a víz
                     engedte, mindazokat nézte és az jutott eszébe, hogy a honnan kiűzték, oda sok
                     minden házi szerszám elkelne innen. Ugyis tegnap eltörött a zöld mázas
                     tejforraló és itt lám, van olyan nagy fazék - mint egy hordó - a miben a
                     Tivadarka ruháját lehet kilúgozni. Kis szilkéket is látott, egy egész kocsira
                     valót; hármat a Klárinak, nem bánja, ha a füle törött is, ezek az emberek
                     adhatnának!
               </p>
					<p>
                  Nem volt már olyan haragos és átkos, olyan szépek voltak a hajók,
                     a melyeken kártyáztak és tüzeltek, a nagy faágak, a melyek játszva rohantak le
                     a folyam tükrén, olyan gyönyörűséges szép volt a Duna, vivén lefelé délszaknak
                     az őszt - a temérdek avart - és még mindehhez gyönyörűen szólt egy verkli, hogy
                     édesded érzéssel hullatta könnyeit, és csak kettőtől félt, hogy a kis fiú
                     kitakaródzik a kihült szobában és hogy mit tesz ő, ha megehűl? Messzebbre nem
                     gondolt.
               </p>
					<p>
                  - Ha már itt vagyok - gondolta magában - legalább megáztatom a
                     lábam! - levetette harisnyáját és mind lejebb, lejebb állott a lépcsőn és a viz
                     olyan jól esett szegénykének, hogy bár látta, nem vette észre, mint
                     mozgolódnak, majd meg összebujnak háta mögött a furcsa árnyak, árnyékai két
                     nyurga fiatal embernek, a kik alighanem a költői pályára készűlve sétáltak itt
                     az éjben és igen megörvendeztek, hogy egy nőnek megmenthetik az életét.
               </p>
					<p>
                  Zöldek és soványak voltak a rendetlen étkezéstől és a korai
                     poézistől, a hangjuk rekedt volt a sok czigarettázástól, de oly meleg boldog és
                     naiv szívüktől:
               </p>
					<p>
                  - Hó, itt tilos a fürdés! - mondá az egyik czinikusan.
               </p>
					<p>
                  - Még egy lépés és maga nincs! - mondá a romantikusabb, de
                     számítóbb.
               </p>
					<p>
                  Erzsébet nem erősködött, engedte, hogy a két diák megfogja a
                     karját és fölvezesse a lépcsőn, sőt nem vette rossz néven, hogy száz ostoba és
                     kedves kérdést intézzenek hozzá. Egyikre sem felelt, inkább neki jutott eszébe
                     egyszerre valami:
               </p>
					<p>
                  - Ismerik maguk Jakabot? Jakabkát? Megfizetem maguknak az útját -
                     ha újra szolgálatba állok - de vigyenek el engem Jakabhoz!
               </p>
					<p>
                  - Talán jobb lesz a rendőrségre menni, ott fölveszik az esetet és
                     maga is megnyugszik az őrszobában! - jegyezte meg az egyik, a romantikusabb, a
                     ki szerette volna, ha az egész belekerűl az ujságba.
               </p>
					<p>
                  Az önzetlenebb felajánlotta a maga lakását, de csak felületesen és
                     futólag, mert nem volt önálló lakása, neki sem, a másiknak sem.
               </p>
					<p>
                  - Gyerünk Jakabhoz, én nem megyek senkihez, csak hozzá - mondá
                     Erzsébet.
               </p>
				</div>
				<div type="chapter">
					<head>
                  Jakabot megtalálja.
               </head>
					<p>
                  A gonosz városban ment előre a három fiatal, hogy megkeressék a
                     kicsiny Jakabot, a kiről a parasztlány nem tudott egyebet mondani:
               </p>
					<p>
                  - A mi falunkba való, az is diák. Az egyik diák csak ismeri a
                     másikat?
               </p>
					<p>
                  Valami kis jellemzéssel is szolgált: szeplős, nagy az orra,
                     kicsiny, de okos, már otthon is ő írta a parasztlányoknak a leveleit, neki is,
                     amióta itt van, ő irta a titkosakat, darabját husz krajczárért. Az utolsót meg
                     se fizette, elfeledkeztek az otthoni dolgokról való nagy beszélgetésekben.
                     Talán a Jakab haragszik is rája, talán nem is való, hogy hozzámenjen, mert az
                     maga is vagy huszadmagával lakik egy rendőrnénál, a ki cselédeknek ád kosztot
                     és kovártélyt, ha kosztjuk és kovártélyuk nincsen. A gyerek abból él, a mit
                     ezek adnak-dobnak neki szerelmes levelek czifra irásáért, erre jött föl Pestre,
                     ebből lesz doktor, de most még csak gymnazista.
               </p>
					<p>
                  Tűvé tették a várost a kis diákért, a míg Erzsébetnek egyszerre
                     csak eszébe jutott az utcza, melyben nem volt csak négy ház, három új és
                     takaros, a negyedik elesett és ócska. Abba becsengettek, a hol világos volt,
                     oda bekopogtattak, beléptek, a kis Jakabra csaknem ráléptek: ott feküdt közel a
                     küszöbhöz és aludt jóizűen. A feje alatt könyv, a dunyháján könyv, meg egy pár
                     új női czipő. Reá tette valami frajla.
               </p>
					<p>
                  Körülötte pedig ugyan muzsikáltak; két polgári zenész, harmonikán
                     az egyik, gitáron a másik, de mindakettő tánczolt és énekelt is - magába.
                     Mellettük lejtett, őket lökdöste két pár nőcseléd. Kettő kalapban, a másik
                     kettő azonban már igen levetkőzve. Középütt ágált egy magyarnadrágos gavallér
                     és erőnek erejével négyest akart rendezni, ordított is:
               </p>
					<p>
                  - Kisasszonyok, urak. Turdamé, Balanczé!
               </p>
					<p>
                  Hanem a mikor meglátta Erzsébetet, a lábával a két legénykét
                     kifelé intette, - azok vad haraggal és némi ijedelemmel elsiettek, mert látták,
                     hogy a bajuszos legény az ő halavány lányukat egyszeriben derékon kapta. Az
                     czipeltette magát egy darabig, mint a halott, de a csárdás gyorsánál egyszerre
                     csak rakni kezdte a lábát, a végén meg már úgy sergett, hogy mint valami
                     gyorsan repűlő nagy szárny, hideg szelet vert a két szál szoknyája.
               </p>
					<p>
                  A kisasszonyok elébb méltatlankodtak, aztán bámultak, végre
                     ujráztak. Egy kövér nő, a ki a szögletben ült és kávézott, nagyon
                     helyeselte:
               </p>
					<p>
                  - Derék lány, falusi!
               </p>
					<p>
                  Azt senki sem kérdezte, hogyan jön és miért jött ide a bálba? Mert
                     voltaképen bál volt a cselédtanyán, bárha a fiatalemberek távol maradtak.
                     Néhány benézett, megtekintette az itt lévő nőket, nem volt megelégedve,
                     hummogott, eltávolodott. Menjenek isten hírével. A leányok a két muzsikust
                     léptették elő báli közönségnek, és a magyarnadrágos czipészt pénzért fogadták
                     az utolsó pillanatban. „Összetettek” neki. A ki gyűjtötte, az adta oda. A
                     viszony nem volt értelmes, de nem érdemes magyarázni.
               </p>
					<p>
                  A jövevény ellen, bárha nő volt, nem áskálódtak, inkább siettek
                     vele tisztába jönni az első pillanatban, megrohanták, megfogták, haját, ruháját
                     összetapogatták, a kovártélyos asszony csak a sarokból kiabálhatott. Kövérsége
                     és rossz lába miatt menni nem tudott, de azért dirigált:
               </p>
					<p>
                  - Mondja, csak mondja ki bátran lelkem. A Jakab már mondta, hogy
                     maga milyen. Felköltsük? Ne költsük, majd fölébred hajnalkor, tanúlni, magától.
                     Hogy volt, otthagyta őket? Én mindég üzentem magának, hogy jőjjön, jobb helyet
                     tudok, ma már nem szoptatunk husz pengőn alól. Olyan helyet adok magának, a
                     milyent akar, a hol a maga ágyát is a szobaleány veti meg. Mért nem jött? Van
                     itt egy ember, oda valósi, a hova Jakab.
               </p>
					<p>
                  A kóbor cselédek ételt dugtak az asszony szájába, hogy
                     elhallgasson. Különösen kivánták a szót, beszéltek, szavaltak,
                     rikácsoltak:
               </p>
					<p>
                  - Én hozzávágtam az asszonyomhoz egyszer egy kefét. Finom kefe
                     volt, összetört, megfizettem!
               </p>
					<p>
                  - Legalább megmondta-e neki, hogy kicsoda?
               </p>
					<p>
                  - Azt nem szabad mondani.
               </p>
					<p>
                  - Ojjé, annak teszek becsületsértést, a kinek akarok. Be nem
                     zárathat, fizetek, leszolgálom. Egy hónap, két hónap, egy év, két év, a
                     vacsorapénzt elteszem, nem eszek, de megsértem!
               </p>
					<p>
                  Mindenki egész határozottsággal az Erzsébet pártjára állott. Egy
                     sárgaképű szobaleány kacsintott:
               </p>
					<p>
                  - Jőjjön el velem Erzsike, én viszem magát egy rendőrtiszthez,
                     annak mondunk egy szót. Az urak a pénzükkel, mi...
               </p>
					<p>
                  „A testünkkel” szót már nem tudta megfogalmazni, kimondani, csak
                     gondolta.
               </p>
					<p>
                  Valaki, valami beteg cseléd lehetett, megszólalt a befüggönyözött
                     vaczkán:
               </p>
					<p>
                  - De szoptatós dajkának nem szabadna, ha szíjjat hasítanak is a
                     hátából!
               </p>
					<p>
                  Nagyon lehurrogták, szidták, szapulták, a mire éles sírás
                     hallatszott ki a függöny mögűl, majd egy kóczos kis fekete leány kidugta a
                     fejét, mi történt, mért bántják az anyját?
               </p>
					<p>
                  A kovártélyosné megszólalt ülőhelyén:
               </p>
					<p>
                  - Maga is ott van mindenütt, a hol a szóbeszéd, de sehol sincs, a
                     hol a fizetség!
               </p>
					<p>
                  Nevettek, sikongattak, énekeltek, tánczoltak, kávéztak, hideg
                     kávét ittak.
               </p>
					<p>
                  A borzas kis leány megint kidugta a függöny mögül a fejét; az
                     anyja a hajánál fogva behúzta.
               </p>
					<p>
                  ... Így mulatoztak egészen hajnalig, a mikor valami rekedt
                     káromkodás hallatszott az ajtó mögött, mire a muzsika megállott, a táncz
                     egyszerre elmúlt, a lámpást hirtelen elfújták, a legények a konyhán át
                     iszkoltak, a leányok meg ruhástul bebújtak az ágyba.
               </p>
					<p>
                  A gazda, a rendőr jött haza. Már ott kint hadonászott a kardjával.
                     Be volt csípve biztosan, ilyenkor nem lehetett előtte megállni.
               </p>
					<p>
                  Az első dolga az volt, hogy meghúzta a Jakab fülét, az gyufát
                     gyújtott:
               </p>
					<p>
                  - Maga az Ferus bá’? kérdé barátságosan. Majd meglátta Erzsébetet,
                     a mint a szoba közepén áll és reszket:
               </p>
					<p>
                  - Maga az Örzsi? Megszökött?
               </p>
					<p>
                  - Egy lány megszökött. Ez kell nekem! - mondá a rendőr és leült az
                     asztal mellé és onnan vezényelt:
               </p>
					<p>
                  - Jösz te, ülj az ölembe, ide!
               </p>
					<p>
                  A leány engedelmeskedett. Jakab hamar felöltözött és odaült
                     melléjük az asztalhoz.
               </p>
				</div>
				<div type="chapter">
					<head>
                  Meghallgatja a rendőr életbölcseségét.
               </head>
					<p>
                  A közrendőr minden átmenet nélkül, rögtönösen rátért a
                     tárgyra:
               </p>
					<p>
                  - Ha én törvény volnék, vagy még több, a miniszter, én az ilyen
                     lányokat, mint te, mind kivégeztetném.
               </p>
					<p>
                  A kövér nő, - nyilván a szónok felesége - mindenütt a fal mellett
                     menve, bort és kalácsot tett az asztalra, aztán elvonúlt. Tudta már, mi
                     következik.
               </p>
					<p>
                  A rendőr, a beszéd fonalát kissé elejtve, folytatá:
               </p>
					<p>
                  - A sör, a sok rossz sör, elrontotta a világot, a mig bor volt,
                     más volt!
               </p>
					<p>
                  A fiú is, a leány is ezt igen helyeselték, sőt nagy félelméből
                     Erzsébet bátorságot merített, megszólalt:
               </p>
					<p>
                  - Adjon nekem egy kicsit, rendőr bácsi, nem ittam még éjszakai
                     időben, a mikor maguk iszszák. Jónak kell lenni, hogy úgy szeretik az
                     emberek.
               </p>
					<p>
                  - A bor a fő - mondá emelt hangon az alantas államhivatalnok -
                     attul hiszi azt, hogy bíró, a ki futóbetyár, meg, hogy becsületes lány az, a ki
                     más. Igyál!
               </p>
					<p>
                  Erővel megitatta, azután visszatért első életbölcseségének
                     kifejtéséhez:
               </p>
					<p>
                  - Hogy mért akarlak én bennetek mind belehordatni a Szamosba? Csak
                     azért, mert szegény lány szegény gyermeket szül és így a szegénység ki nem
                     veszhet!
               </p>
					<p>
                  - A szegény se kutya! - szólt közbe Erzsébet.
               </p>
					<p>
                  - A szegényből lesz a gazdag! - koczkáztatta meg a valószínütlen
                     állítást a fiatal Jakab.
               </p>
					<p>
                  A rendőr megmozdúlt, fel akart ugrani, hogy megverje őket; de
                     bölcsesége győzött indulatán, keserű mosolyra fakadt:
               </p>
					<p>
                  - A szegény a gazembernél is rosszabb.
                  Mert egy gazemberrel lehet beszélni, egy szegénnyel nem. Mit
                     csináljak a koldussal? Bezárjam? Megeszi az országot, föleszik magát ő felségét
                     a császárt és királyt! Ha egy gazember urat rajtakapunk, az fizet a gazember
                     uraknak, a kik még nem voltak becsukva!
               </p>
					<p>
                  Oly mélységes bolondságokat beszélt össze, hogy nem értette maga
                     sem, belezavarodott, más tárgyra tért tehát. A fej és a gyomor kérdését kezdte
                     taglalni.
               </p>
					<p>
                  - Ha egy úr véletlenségből vagy akaratból meglövi a szolgáját,
                     fizet fájdalomdíjat ide is, oda is, egy kicsinyt szivarozik, kosztol, meghízik
                     és kijön. Ha egy...
               </p>
					<p>
                  Hebegett, a paralellát nem tudta. Valami hármas akasztásról
                     beszélt. Hogy egy szolgát háromszor akasztottak föl, vagy három szolgát egy
                     úrért?!
               </p>
					<p>
                  Végképp beborozott az elméje, a gyomor és fej témába is éppen
                     csak, hogy belekezdett:
               </p>
					<p>
                  - A fej, az urak, mink vagyunk. Ti vagytok a gyomor, a ki korog. A
                     fej fentebb is van, mint a gyomor... Mégis mindég morog. Lássa be, ismerje el,
                     egyszer úgyis beleszúrnak. Én már két embert öltem meg, én rám úgy nézzetek!
                     Mert engem felszabadítottak és megeskettek erre. Ha nem én tiprom le a kutyát,
                     ő tipor le engem, tudjátok!
               </p>
					<p>
                  Erzsébet közbe szólott:
               </p>
					<p>
                  - Rendőr bácsi, kiadják az én ládámat?
               </p>
					<p>
                  - Azt ki. De úgy haza zsuppoltatnak, hogy no, olyan finom dolgod
                     lesz, hogy két csendőr kísér be a faludba.
               </p>
					<p>
                  - Aztán miért, nem tettem én semmit!?
               </p>
					<p>
                  Az állam egyenruhás és csillagos szolgája megcsipte a leány kövér
                     állát:
               </p>
					<p>
                  - Azért, mert mért vagy ilyen gömbölyű, mért vagy ilyen szemes,
                     melles, piros, csinos. Ha hektikás volnál, gugás volnál, csúnya volnál,
                     betennének a kórházba, meg is élnél. De hogy ilyen vagy, ha egyszer megláttak,
                     addig meg nem állanak, a míg meg nem esznek, mint az íz!
               </p>
					<p>
                  Illegette, igazgatta magát, kitárta a karjait a leány felé:
               </p>
					<p>
                  - Én is úr vagyok, gyere!
               </p>
					<p>
                  De a becsületes ember gondolt egyet, megölelte az asztalt és
                     elaludt.
               </p>
				</div>
				<div type="chapter">
					<head>
                  Viszontlátja a kovácsot.
               </head>
					<p>
                  Reggel felé járt, aludt az egész ház. A cselédek egy kicsinyt
                     lesekedtek még, aztán, hogy látták „ez semmi”, elaludtak ők is. Csend azért nem
                     volt a tanyán. A különféle lakók más és másképpen pihentek, doromboltak,
                     rúgtak, horkoltak, ijedeztek. És ez álomgyárban mindenki ott volt már a helyén,
                     csak az alkovban, a legfőbb helyen hiányzott a két nevezetes nappali lakó,
                     reggeltől-estig alvók, valami masiniszták.
               </p>
					<p>
                  - Hazavaló az egyik, mi falunkbeli, Pónoz Péter, a félkezű! mondá
                     Jakab, a ki félszemével sírt Erzsébet sorsán, de a másik szemével már Cicerót
                     másolta.
               </p>
					<p>
                  Erzsébet rándított egyet a vállán, hogy nem bánja. Pónozt se, mást
                     se. Az egész világot sem. Roppant mélyen elgondolkodott, oly mélyen, hogy már
                     nem tudta, hol a feje, ő maga is hol van. A gyönyörű két szeme kancsalított,
                     úgy keresett valamit a levegőben, a földön, a padmaly felé. A fiú ógott-mógott
                     körülötte, hogy mi lesz, mint lesz, aztán halálra sápadtan és oly szomorúan,
                     hogy az orra csaknem a földet érintette, elindúlt, hogy elhozza a ládát.
               </p>
					<p>
                  A lány maga maradt. Egyedűl ült az asztalnál, a lámpában már a bél
                     égett, reggel volt, a szobában sötét lett. A dajka csipegette a kalácsot,
                     kóstolgatta a bort és dudorászott valami gyerekaltató dalt: „Csijja, csicsijja,
                     elment apa a malomba, ott van a sok búza...” A halk énekszóra a kis lány megint
                     kidugta a fejét, majd kimászott hozzá és a rongyos ingecskéjében beleült az
                     ölébe, kéretlen-váratlan, mint a hogy a macska szokta, ha valaki neki
                     megtetszik.
               </p>
					<p>
                  Sok mindenről beszélgettek roppant édesdeden, közben elhallgattak
                     egy kicsinyt, hazajöttek a nappali alvók. Az egyik mindjárt felismerte,
                     köszöntötte Erzsit:
               </p>
					<p>
                  - Te meg itt mit csinálsz?!
               </p>
					<p>
                  - A mit maga! - felelte a leány hetykén. Ismerte a legényt - a ki
                     csak olyan paraszt volt, mint ő - még fűtő korából ismerte, ott volt akkor is,
                     a mikor a balkarját a cséplő elszakította, még ő tépett neki rongyot a
                     pendeléből.
               </p>
					<p>
                  Az elesett mesterlegény még egyszer megpróbálta szóba állni
                     vele:
               </p>
					<p>
                  - Én jóba járok Erzse, de te tán nem jóba jársz?!
               </p>
					<p>
                  Nem feleltek neki, megtörülte a kevés bajszát - oly szikkadt volt
                     az arcza, mint az aszú föld - vágott egyet a botjával a levegőbe és elment
                     aludni. A nagy cseléd, meg a kis cseléd beszélgettek tovább. - Kérdezte a
                     nagyobbik:
               </p>
					<p>
                  - Mi baja az anyádnak?
               </p>
					<p>
                  - Gyufát itt.
               </p>
					<p>
                  - Milyent?
               </p>
					<p>
                  - A milyent szoktak.
               </p>
					<p>
                  - Mennyiért?
               </p>
					<p>
                  - Egy krajczárért.
               </p>
					<p>
                  - Mért nem ivott egy hatosért?
               </p>
					<p>
                  - Nem volt neki hatosa. Nekem van!
               </p>
					<p>
                  Csakugyan, a cselédgyerek egy hatost szorongatott a markában. A
                     pénz fekete lett már a kis kéz melegétől. Erzsébet nézte, a szemével majd hogy
                     ki nem vette:
               </p>
					<p>
                  - Add nekem, hozok érte czukrot. Hozok érte bábút, férfi bábút,
                     katonát!
               </p>
					<p>
                  Erre aztán odaadta és visszamászott az anyjához, csak annyit
                     mondott még: siessen!
               </p>
					<p>
                  Erzsébet sietett, a szoknyája alá rejtve hozta, a mit hozott.
                     Körülnézett. Most mély csend volt a szobában. Az édesded álomban elcsittultak
                     az alvók, mintha meg lettek volna halva. A kis lány is aludt ujra, nem kellett
                     félnie. Nem volt izgatott, nem reszketett a keze, sem nem átkozódott, sem nem
                     imádkozott, a szíve nem fájt, inkább valami különös módra repdesett,
                     örvendezett.
               </p>
					<p>
                  Mintha főzne, oly nyugodtan, rendesen, becsületesen csinálta a
                     dolgát. Még hozzávaló szilkét is keresett hozzá. Abba öntötte a bort és úgy
                     apritotta bele a gyufafejeket, nem keveset, de sokat, a mig maga is meg nem
                     elégelte. Hangosan mondta is:
               </p>
					<p>
                  - Most már elég lesz.
               </p>
					<p>
                  Egy kicsinyt várt, aztán az italt a forró szájához emelte, de a
                     keze megrezzent, valaki rákiáltott:
               </p>
					<p>
                  - Elmégysz!
               </p>
					<p>
                  A félkezű fűtő állott előtte, átfogta a derekát, megfogta a
                     kezét:
               </p>
					<p>
                  - Lestem, hogy kotyvasztod, gondoltam hagyom is. Nem vagy másra
                     méltó, idd meg.
               </p>
					<p>
                  A lány belevágott a körmeivel a legény karjába, az hagyta, nevette
                     és mondta neki tovább.
               </p>
					<p>
                  - Csakhogy kár volna érted mégis. Meg vagy hibálva, de szép vagy,
                     istennek teremtett angyala vagy.
               </p>
					<p>
                  A hízelgés, mint a forró nap, úgy áradt el a lány lelkén, a szeme
                     könybe lábbadt, a szíve égnek emelkedék.
               </p>
					<p>
                  A félkezü kivette a zsebkendőjét és gyöngéden megtörülte a lány
                     szemét, pedig a magáéból is kezdett hullni a könyű nagy cseppekben,
                     lassan:
               </p>
					<p>
                  - Ne sírj - mondá - mert nekem kell sírnom, hogy nincs csak egy
                     karom.
               </p>
					<p>
                  - Nem baj az! susogta a leány szepegve. A legény megalázkodva
                     folytatá:
               </p>
					<p>
                  - A mikor meg volt mind a kettő, akkor is szerettelek, csakhogy te
                     is kicsiny voltál, én is kicsiny voltam. Emlékszel-e mikor kergettelek? Most
                     már meg mind a ketten meg vagyunk hibálva, összeillünk.
               </p>
					<p>
                  A szikkadt férfiarczon keserű mosolygás vonaglott át. Kínlódott,
                     vergődött, nem akarta most, de mégis megkérdezte:
               </p>
					<p>
                  - Mit tettél azonfelül, loptál, verekedtél, ártottál, szeretőt
                     tartottál?
               </p>
					<p>
                  - Nem tettem semmit.
               </p>
					<p>
                  - Mért akartál gyufát inni?
               </p>
					<p>
                  - Csak.
               </p>
					<p>
                  - Még most is akarsz?
               </p>
					<p>
                  - Nem, letettem, látja.
               </p>
					<p>
                  - Elgyösz-e hozzám, szeretsz-e?
               </p>
					<p>
                  - E’megyek. Nem tudom. Majd fogom.
               </p>
					<p>
                  Az ember megcsókolta a nő homlokát, szelíden, áhítatosan. És
                     odanyújtotta a képét:
               </p>
					<p>
                  - Add vissza!
               </p>
					<p>
                  A lány visszaadta. A legény pedig elfordúlt, egy perczre fölnézett
                     a fülkébe, hogy megnézze, alszik-e pajtása még? Föl akarta ordítani, mindenkit
                     föl akart verni!
               </p>
					<p>
                  A lány jóakaratú, szeretetteljes mosolygással nézett utána. De
                     egyszerre csak megkomolyodott, megrántotta a maga szoknyáját, kinyújtózott álló
                     helyében, majd előre nyújtotta a fejét, mint egy nagy madár.
               </p>
					<p>
                  - Mán én megindúltam! - motyogta és a szemét kimeresztve nézett a
                     messzeségbe, a hová megindúlt.
               </p>
					<p>
                  - Hogy én rajtam tanakodjanak! - folytatá az érthetetlen
                     beszédet.
               </p>
					<p>
                  Erzsébet kinyújtotta kezét a foszforos bor felé, megfogta,
                     megitta. Még csak nem is hunyorított a szemével, de becsukta a pilláit, a
                     melyen a boldogság könnyei ott vibráltak még.
               </p>
					<p>
                  És csukott szemén, makacs kis szívén, az utolsó látás, a mely
                     átvillant: egy gyermeket ábrázolt, egy csúcsos koponyáju, kövér kis gyereket,
                     nem a magáét, hanem az idegent, a másét, akiért ime kikergették az éjszakába és
                     akiért: fiatal szépségének szagos virágjában egyszerre semmi lesz - boldog
                     lesz.
               </p>
				</div>
			</div>
			<div type="chapter">
				<head>
               Elza férjhez megy
            </head>
				<p>
               Két keskeny politurozott ágy állott szorosan egymás mellett. Az egyik
                  nyikorgott. Elza feküdt benne, de nem tudott elaludni. Még korán volt, nem több
                  háromnegyed tíznél, a házmester még csak most ment bezárni a kaput. A lány
                  kétségbeesve, tehát egészen fesztelenűl ásított egy nagyot, olyan nagyot, hogy
                  legutolsó fogainak két arany plombja fölcsillogott a félhomályban. Aztán hangosan
                  mondá:
            </p>
				<p>
               - Élet ez? Ez nem élet!
            </p>
				<p>
               Levetette a batiszt hálóreklijét, mert melege volt és mert érezte,
                  hogy csúnya benne - ha így látnák! - aztán a hátára feküdve nézte azt az
                  összeszáradt és egészen kifehéredett kékselyem baldachint, a melyet immár húsz
                  esztendeje ismert.
            </p>
				<p>
               - Utálom ezt a nevetséges kis firhangot. Minek ez, mitől jó ez?
                  Utálom magamat, fuj!
            </p>
				<p>
               Testileg csakugyan undorodott egy kissé magától, a szája bekenve
                  szőlőzsírral, - mert kicserepesedett - a keze bevaselínozva. A feje még vizes,
                  lefekvés előtt megmosta a haját szekfűtheában és még más valamiben. Egy kissé
                  sértette is az emberi méltóságát, hogy ilyesmiket kell tennie, de miért? Azért,
                  mert ennek előtte húsz esztendővel leánynak született, az akkor még egészen kék
                  baldachin alatt, ugyanabban az ágyban, a melyben most anyja alszik. A hol ő
                  vergődik, ott az apja feküdt tizenhat esztendeig, a míg festeni nem kezdte
                  szakálát és a bajuszát, bekeverte a párnákat, elűzetett és ő jött a helyébe.
            </p>
				<p>
               Még valami más ok is volt... És a másik szobából, a világított
                  hálószoba homályából úgy rémlett neki, mintha egy gyönyörű szép parasztlány emléke
                  mászkálna a lekopott szőrű szőnyegeken. Egy bizonyos Erzsébet nevű szoptatós dajka
                  szolgált náluk, olyan okos és kedves meg szép volt, mint a nap. De el akarta
                  csábítani az apját, a mama megtudta, elűzte; a lány már nagyon rossz volt,
                  végiglumpolt egy pesti éjszakát, aztán gyufát ivott, meghalt.
            </p>
				<p>
               Most pedig itt járkál a másik szobában, a hol Tivi alszik. Vajjon be
                  van-e takarva?
            </p>
				<p>
               Elza fölkelt és remegve, - hogy az inge reszketett rajta - bement a
                  másik szobába, betakarta a fiút és aztán ágyába visszamászva odabujt anyjához, a
                  kinek egy pillanatra megrebbent a szempillája, fölérzett, szólt:
            </p>
				<p>
               - Mit nyügösködöl, mért nem aludsz már? Az embernek nincs egyebe csak
                  ez a kis álom!
            </p>
				<p>
               - Nem tudok aludni, mamuka! - mondá a leány és felült.
            </p>
				<p>
               - Olvass!
            </p>
				<p>
               - Nem tudok olvasni, utálom a könyveket!
            </p>
				<p>
               - Hát a gavallérokat nem?
            </p>
				<p>
               - Azokat is, mert nincsenek!
            </p>
				<p>
               Az anya most kinyitotta a szemeit, ő is felült, a hajából - mely
                  nagyobb, tömöttebb és feketébb volt, mint a leányáé - kivette a benne felejtett
                  hajtűket és ezenközben ingerült hangon így szólt:
            </p>
				<p>
               - Tudod, ezt már régen meg akartam neked mondani. Azt, hogy te vagy a
                  világon a legügyetlenebb lány. Ha én neked lettem volna, azóta már öt parthiem is
                  akadt volna. Ha én nekem annyi hozományom lett volna, mint neked, sokkal külömb
                  férjem lett volna, mint az apád. Az vett volna el, a kit én akartam volna. Elvett
                  volna...
            </p>
				<p>
               Egy milliomos nevét említette. Azt a nevet, a melyről igen sokszor
                  beszéltek a házban. Az asszonynak lánykorában egy hónapig udvarolt, még megvannak
                  a levelei, - Elza kivülről tudja mind - de az apja utazni küldte. Huszonhárom éves
                  történet az egész, de olyan frissen él itt, mintha huszonhárom perczczel előbb
                  történt volna. És a milliomos is ugyancsak emlékszik rá. Tavaly egy lovát az
                  asszony keresztnevén nevezte el.
            </p>
				<p>
               Elza halkal fölnevetett:
            </p>
				<p>
               - Milyen furcsa ez mama és meglettem volna én akkor?
            </p>
				<p>
               Az anya folytatá a mit elkezdett:
            </p>
				<p>
               - Nincsen tréfálkozó kedvem, meg vagyok ijedve rajtad. Mi lesz? Én
                  négyéves asszony koromban sem voltam olyan, mint te. Puha vagy, széjjel mégy, nem
                  tudod magadat együtt tartani.
            </p>
				<p>
               A leány keblére vetett egy pillantást, csakugyan asszonyos volt,
                  bárha a széles mellének a csontja kiállt és fönt sovány volt, a válla sem telt meg
                  a nyaka körül, de annál kövérebb volt lejebb.
            </p>
				<p>
               - Én erről nem tehetek! Mit tehetek én erről? - védelmezte
                  magát.
            </p>
				<p>
               - Hát tehetek én? - folytatta az asszony. Majd igen elkeseredve hozzá
                  tette - az apád tehet mindenről, mert nem tud neked szerezni hozzád való
                  társaságot. Mert ő szenzálokkal barátkozik és a kártyán kivül nem jár eszébe más
                  semmi. Egy asszony semmit nem tehet, egy férfi mindent tehet. Én már mondtam neki,
                  hogy nézzen utána!
            </p>
				<p>
               - Minek?
            </p>
				<p>
               - Hogy valaki téged elvegyen, kis kedves, mintha nem tudnád!
            </p>
				<p>
               - Én nem akarok úgy férjhez menni!
            </p>
				<p>
               - Hogyan másképp?
            </p>
				<p>
               - Szeretni akarom azt, a ki feleségűl vesz. Mindég, amíg élek csak
                  azt, én nem akarom megcsalni az uramat. Nem tudnám és nem fogom soha!
            </p>
				<p>
               Az anya kutatólag nézett a leányára, hogy vajjon mit gondol, a míg e
                  csacsi kis beszédet tartja? Vajjon nem gondol-e azzal a fiatal emberrel való
                  viszonyára, a ki ő hozzá - az utolsó öt esztendőben - közelebb van, mint a férje.
                  Nem akarja-e őt megbirálni vagy éppen sérteni?! Soha őszintén nem beszéltek még
                  egymás között erről a témáról, csak néha hetekig nem szóltak egymáshoz, nem is
                  tudták miért, de bizton e miatt.
            </p>
				<p>
               Ilyenkor Elza mindig az apjával sétált, annak hízelgett, azt ápolta,
                  még a szakálát is megnyírta. De az anyját mégis csak jobban szerette, testileg
                  egyek voltak, szüksége volt rá, hogy bizonyos időkben megfogja a kezét. Erősnek,
                  hatalmasnak tudta, és egészen rossznak nem gondolta, mert az egészen rosszról -
                  bárha elvben és elméletben annyit tudott mint egy tízéves asszony - igen kevés
                  képzete volt.
            </p>
				<p>
               Azt gondolta, hogy az anyja csak csalogatta az apját, de nem csalta
                  meg. A fiatal ember inkább a hiúságának kellett, a lelkének, a mit az ura, az
                  alkusz ügyvéd elhanyagolt végképp.
            </p>
				<p>
               Mégis, ha bár rövid, de ingerűlt jelenetek voltak anya és lánya
                  között. Ilyenek:
            </p>
				<p>
               - Mama, nem gondolod, hogy nagyon világos neked ez a kalap?!
            </p>
				<p>
               - Te meg jobban tennéd, ha nem kokettiroznál minden kereskedő
                  segéddel. Összehúzod a szájadat, mint egy operette-primadonna, és azt hiszed,
                  azzal minden jó van.
            </p>
				<p>
               - Mamuska, a füled, az orrod csupa puder!
            </p>
				<p>
               - Fáj neked, hogy én egyszer színházba megyek?
            </p>
				<p>
               - Az nem fáj, de mit mond ahhoz a világ, ha egyedűl, vele mégy?!
            </p>
				<p>
               Hamar kibékültek, csókolóztak is, és most, Elza átkúszván anyja
                  ágyába, megcsókolta a nyakát:
            </p>
				<p>
               - Sok baj van velem, tudom, de mit csináljak. Megúntam az életemet,
                  meglássad mama, ha én rám nem vigyáztok, én még rossz leszek. Valamihez csak kell
                  kezdeni? Ismerünk mindenkit és nem ismerünk senkit. Nem megyünk sehova, csak abba
                  a rongyos színházba, a hol a fiatal emberek mind a szinésznőkre leskelődnek. Még
                  egyetlen lánynak érdemes élni - ha színésznő. Mama, tudod-e mit szeretnék?
                  Szeretnék szerelmes lenni egy híres emberbe, valami politikusba, a ki a
                  képviselőházban nagy beszédeket tart...
            </p>
				<p>
               Az anya most már csukott szemmel folytatta a diskurzust:
            </p>
				<p>
               - Tegnap beszéltünk apáddal egy fiatal orvosról, te is ismered. Az
                  tudakozódott. Szeretne egy olyan lányt elvenni, a kinek az apja megteszi őt
                  egyleti orvosnak. Egy biztositó intézeti főhivatalnok is érdeklődött, kétségbeesni
                  azért nem kell, a míg én itt vagyok, - fúdd el a gyertyát, hagyj aludni.
            </p>
				<p>
               Elaludtak. Elza jó későn ébredt föl, kilencz óra felé. Valami lármára
                  ébredt. Anyja veszekedett az előszobában a rendes fűszer-szállítójukkal, a
                  kiskereskedővel. Ugyancsak szidta:
            </p>
				<p>
               - Maguk összejátszanak a cselédekkel, maguk tolvajok, csalók,
                  csirkászok. Egy hónap alatt nyolczvan forint ára fűszer. Én meg fogom maguknak
                  mutatni, én egyszer be fogom magukat záratni az urammal. Friczi, Frigyes gyere
                  csak!
            </p>
				<p>
               - Mindjárt, öltözködöm!
            </p>
				<p>
               Elza is sietve öltözködött, mert érezte, hogy itt valami nagy vihar
                  lesz. Tivadarka már benn volt az anyja mellett, fogta a szoknyáját, daczára annak,
                  hogy már früstök előtt két pofont kapott. A szenvedélyes asszony ma különösen
                  szenvedélyes hangulattal kelt föl. Egyszerüen neki rohant a kiskereskedőnek és a
                  számlát az összevissza fagyott képébe lengette:
            </p>
				<p>
               - Ez számla? Ez csalás. Kriminális elé állítom magát. Takarodjék. Hol
                  egy vizes seprő?
            </p>
				<p>
               A szobalány kezéből kiragadta a partvist, de még csak fogta. A
                  kiskereskedő az ajtó felé hátrált. A szomszéd cselédek, - a kik éppen poroltak a
                  gangon - az ablak elé és az ajtóhoz szállingóztak és várták, mit fognak még
                  hallani.
            </p>
				<p>
               - Tizenöt üveg cognac egy hónap alatt, - kiáltá az úriasszony.
            </p>
				<p>
               A kereskedő halotthalványan, - csak megfagyott orra piroslott elő
                  rémesen - már a nyitott ajtóban állott és a cognac vádra, bár remegő ajkkal, de
                  visszavágta:
            </p>
				<p>
               - Mit tehetek én arról, ha a fiatal nagyságos úr annyira szereti a
                  cognacot?
            </p>
				<p>
               Elza berohant és egy kefét dobva a kereskedő felé, kiáltá:
            </p>
				<p>
               - Takarodjék, szemtelen!
            </p>
				<p>
               Tivadar sírt, ordított, kikéredzkedett, de nem mozdúlt anyja mellől,
                  a ki a haja alatt is elvörösödve, közel az ájuláshoz, tehetetlenűl nézte, hogy
                  menekül el a kereskedő, mint mosolyognak a cselédei, a míg teszik magukat, hogy
                  vixelnek és mint rebbennek szét vihogva a szomszéd cselédek. A hangja elállott,
                  csak ajkának mozdulata mondá:
            </p>
				<p>
               - Frigyes, Frigyes!
            </p>
				<p>
               Az ott volt, hallotta mit mondott a boltos és a kezét hátratéve, föl
                  és alá járva a szobában, szólt:
            </p>
				<p>
               - Ennek az embernek igaza van. Ez az ember nem mondott mást, csak
                  igazat. Énnekem a szemembe nevetnek a kávéházban. És nem merem megkérdezni, hogy
                  miért. Ugy is tudom. Nekem nem ád egy tisztességes ember egy nagy ügyet. Mért
                  adnának? Hogy merjenek adni? Tizenöt üveg cognac egy hónapban, mert a fiatal
                  nagyságos úr szereti a cognacot. Ezek az emberek nem csalnak, ők könyvbe irják és
                  egy kereskedőnek a könyve szent, le van bélyegezve. Annak hisznek, a bíróság is.
                  És mit hisznek rólam a bíróságoknál? Bizonyosan tudják, hogy az én háztartásom
                  milyen boldog! Kapok én egy csődöt? Mért adnának nekem? Az én feleségem selyem
                  alsó szoknyával söpri végig a Váczi-utczát, az én feleségem...
            </p>
				<p>
               Az ügyvéd haragja köhögésbe fult. Ezt az alkalmat Elza felhasználta
                  arra, hogy Tivadarkát kidobja a konyhába; ne hallja a veszekedést. Aztán bezárta
                  az ajtókat és odament anyjához, a ki félájultan, öntudatlan maga elé bámúlva ült a
                  díványon.
            </p>
				<p>
               - Mama - mondá résztvevően - a fejed fáj? Hozassak antipirint, kell
                  vizes ruha?
            </p>
				<p>
               Nem kapott feleletet. Az asszony merev nézése ijedten tapadt az
                  urára, a ki elfojtott hangon folytatá:
            </p>
				<p>
               - Engem nem nézel, jó. De a lányodat kellene nézni. Mer ő hozzá egy
                  tisztességes fiatal ember közeledni? Egyáltalán mer ide jönni valaki azon az
                  emberen kivül? Hát merek én magam is bejönni a ti szobátokba? Te kártyázol vele,
                  te zongorázol vele, te elmégy vele, te nem főzetsz, te nem mosatsz, te csak
                  magadnak udvaroltatsz! Megvan már az Elza staffirungja? Nincs? Vettem neki
                  rumburgit - hoztam neki a fürdőből csipkét - magadnak csináltattál belőle inget,
                  csipkét rá. Az kell neked, csipkés ing? Miért nem mindjárt fekete selyemből? Egy
                  huszonegy éves asszonynak, egy negyven éves nőnek!
            </p>
				<p>
               A negyven éves asszony erős vállai összerándúltak, ébredt. Már
                  forrott benne a viszonválasz, már készűlt arra, hogy elborítsa vele a ritkaszakálú
                  kis emberkét, kinek hegyes fülei remegtek a szenvedéstől, a dühtől. De Elza anyja
                  ajkára tette a kezét és ő szólt helyette:
            </p>
				<p>
               - Még csak az kellett, hogy így beszéljen a mamához. Az az ember nem
                  udvarol, ha tudni akarja, belém szerelmes! - mondá a hazugság fölismerhető
                  hangján, de oly határozottan, hogy a férfinak és a nőnek egyaránt imponált.
                  Csodálkozva néztek reá, apja elhallgatott és zavartan nézett szét maga körül.
                  Szeretett volna innen hirtelen elpárologni és egy más alkalommal folytatni a
                  leszámolást. Szerencséjére sürgősen hívták. Egy alperes, a kinek már árverezték a
                  holmiját, lelkendezve hozott egy nagyobb részletet, nagyobb biztonság kedvéért a
                  pénzt - egy csomó bankót - a kezében hozta és bemutatta az ablakon keresztül.
            </p>
				<p>
               - Most el kell mennem - mondá családjához fordulva az ügyvéd - de
                  délben tárgyalni fogunk ezekről a dolgokról.
            </p>
				<p>
               Anya és leány egyedül maradtak. Egy pár perczig némán sóhajtoztak,
                  majd az egyik - az asszony - visszament a hálószobába, lefeküdt az ágyba. Elza meg
                  az ablak mellé ült, hogy kézimunkát csináljon. Egy idő óta ez volt a mániája. El
                  akart butulni ebben a munkában.
            </p>
				<p>
               Délfelé - mint rendesen - megjött az a kitartó fiatal ember, röviden
                  a fiatal nagyságos úr, anyjának az udvarlója, a ki iránt ő maga is
                  gyűlöletteljesen - érdeklődött. Tizenhét éves korában két hónapig szerelmes is
                  volt bele, még pedig oly hevesen, hogy ezt a férfi is észrevette, titokban,
                  többször, a száján meg is csókolta. De aztán jött a nyár, elmentek a Balatonra, a
                  hűvös viz igen megerősítette a leányt és egészségessé tette a szívét is. De a
                  mélyén mindig maradt valami betegség e nem öregedő fiatal ember iránt. Annyi
                  érzés, hogy mindig rosszul, sőt megvetően bánt vele. Most sem nyújtotta neki a
                  kezét, rá sem nézett, úgy szólott hozzá:
            </p>
				<p>
               - A mama fekszik, beteg, most menjen el!
            </p>
				<p>
               - Hátha én éppen azért jöttem, hogy magát lássam, magával
                  beszéljek?
            </p>
				<p>
               Elza erre nem felelt. Kevés vártatva mondá:
            </p>
				<p>
               - Mit gondol: nem volna jobb, ha maga egyáltalán nem járna ide
                  hozzánk? A papát izgatja, idegessé teszi, a papa magát nem szereti.
            </p>
				<p>
               - Tehát maga kidob! - mondá a férfi, félig sértődötten, félig
                  enyelegve.
            </p>
				<p>
               - Én nem, - felelte a leány - én nekem ehhez nincs jogom. Én miattam
                  akár egész nap itt lehet.
            </p>
				<p>
               - Hát mégis szenvedhet egy kicsinyt?
            </p>
				<p>
               - Én? No ugyan nem! Különben egy pár órája mondtam éppen, hogy maga
                  udvarol nekem, nekem udvarol. Ezt vegye tudomásul, most pedig menjen!
            </p>
				<p>
               Elza fölállott, hogy kikísérje, a férfi megfogta a kezét:
            </p>
				<p>
               - És ha csakugyan udvarolnék, ha komolyan? Tudna engem maga szeretni
                  még egyszer, úgy, mint kis lány korában, emlékszik-e még?
            </p>
				<p>
               - Nem tudnám! - mondá a lány elborúlva. Majd egyszerre fölélénkült,
                  nekivídámodott, a szemei csillogtak, a száját pirosra harapta és így mondá:
            </p>
				<p>
               - Hanem feleségűl elmennék magához!
            </p>
				<p>
               - Miért?
            </p>
				<p>
               - Hogy megtanítsam becsületre. És hogy egyszer már végét vessem ennek
                  a botrányos leányéletnek! Aztán meg maga elég csinos ember, másfél fővel nagyobb
                  mint én, és el is tudna tartani.
            </p>
				<p>
               Egymás mellett állottak, kéz kézben. A lány erősen a férfi szeme közé
                  nézett:
            </p>
				<p>
               - Az igazat megvallva, maga tetszik nekem. Hát én magának?
            </p>
				<p>
               - Úgy veszem észre, hogy nagyon is!
            </p>
				<p>
               Csengettek. Az ügyvéd megjött a tárgyalásokról, hogy itthon folytassa
                  a tárgyalást. De boldog volt, hogy látta ezt a tablót, mely szükségtelenné tette a
                  további eljárást. Meghízott egy pár percz alatt, látván, hogy a sok cognacot nem a
                  felesége szeretője, hanem lányának a jövendőbeli férje itta meg. Mert az látni
                  való volt, hogy ezek igen komolyan értették már egymást. Mily boldogság, talán már
                  csókolództak is?! Kár volt félbeszakítani!
            </p>
				<p>
               A fiatal embert ott tartották ebédre, vasárnap volt, délután is ott
                  maradt. Négykézre zongoráztak Elzával, a ki minden negyedórában beszaladt az
                  anyjához, hogy megcsókolja és megnyugtassa.
            </p>
			</div>
			<div type="chapter">
				<head>
               Maris dada
            </head>
				<p>
               Finom rizskásáért kellett mennie a dadának. A gyerek aludt, a
                  szakácsné nem mehetett. Egy kissé aggódtak, hogy megtalálja-e a boltot?
            </p>
				<p>
               - Végigmegy az Andrássy-úton, végig-végig. Szemben van az a bolt.
                  Három sárga tök van ott kitéve, de az nem tök, hanem ananász. Olvasni persze nem
                  tud, hanem ha nem találja, megkérdezi.
            </p>
				<p>
               A dada elment keresni a boltot, a hol az a három sárga tök van
                  kitéve, a melyeknek a neve ananász. Nagyon örült, a hideg is majd kilelte
                  örömében, hogy beszabadulhatott a városba. A Dunára volt különösen kiváncsi, de
                  mondták, hogy a Dunát nem láthatja. Hátha mégis megláthatja? Ha egyszerre csak
                  elejbe kerül? A hétfejü sárkányról több fogalma volt, mint a nagy folyamról.
            </p>
				<p>
               Nem volt okos asszony a dada. Voltaképen leány maradt, hiába
                  született gyereke. Kisnövésü, vékonycsontu parasztleány, a kit a sorsnak hiába
                  tetszett a Mátra-aljáról ide a megismerések városába küldeni: a kis esze csak
                  összezavarodott, de meg nem nyílott. Őszszel hozatták föl, írván a jegyzőnek, hogy
                  nincs-e ott egy olyan leány, a ki azért becsületes, erkölcsös, jófogu, szüleire
                  nézve hosszu életü és nem drága? Küldték is, örült is, hogy jöhet, a kis leánya
                  pedig már két hetes volt, vígan ette a szalonnabőrt.
            </p>
				<p>
               Őszszel, jó későn már, került belé az emeleti lakásba, a melynek
                  tükör volt a padlója is. A kis urat nyomban a mellére tették és azontúl az le nem
                  szakadt onnan. A tél következett és nem mehettek egy tapodtat sem. Őt néha, - ha a
                  gyerek aludt - elszalajtották a szatócshoz, közel a ligethez, mert ott laktak.
                  Kikandikált az Andrássy-útra, látta a villamost és ezekhez építette ki a helyet, a
                  hová került. A téli rabság alatt esett módja építgetni elég, a kicsi úr egy lump
                  embertől eredett, korán kezdte az álmatlanságot. Éjjel virrasztott, nappal aludt,
                  vele kellett virrasztani; de nappal azért dolgozni kellett, félálomban mosni,
                  mosni, mosni. Mert sok ruha volt.
            </p>
				<p>
               A dadának néha fájt, olykor sírt is a miatt, hogy itt annyi ruha van
                  és az ő kis porontya sütő kendőbe, régi kék kötőbe van pólyálva otthon. Hanem
                  lassanként elfeledte az odahaza levő Kalári arczocskáját, ösztöne megtévedt és
                  mindazt a szeretetet, a mit iránta kellett volna táplálni, átlopta erre az
                  idegenre, a ki viszont őt ismerte el anyjának. Jól éltek együtt, csak, pusztai
                  lány létére, a folytonos főtt ételt nem bírta megszokni.
            </p>
				<p>
               - Tömnek, mint egy hízót, bezártak az ólba! - durczáskodott
                  magában.
            </p>
				<p>
               A sört sehogysem akarta meginni, a mig nagyon kiabáltak:
            </p>
				<p>
               - A gyereknek kell, az angyalka éhezik.
            </p>
				<p>
               Hát megitta. Behunyta a szemeit, elmondott magában egy miatyánkot és
                  lehörpintette.
            </p>
				<p>
               Kapott ajándékot, a fizetése is rendesen kijárt, szép, új pénzekben.
                  A pénzt magát éppen csak hogy látta, a vörös papiroson még elsején este elküldték
                  haza a szüléknek, mivel azok tartották az ő leányát. Ha a posta lassan ment,
                  mindjárt-mindjárt irattak neki a kis tanítóval, így:
            </p>
				<p>
               „Kedves leányunk, Császár Maris, kivánjuk, hogy ezen pár sor írásunk
                  friss, jó egészségben találjon, mivelhogy oly igen nagy szégyent te reánk hoztál,
                  a gyermekkel, kit szültél, a pénzt küldjed és nehogy elköltsd vagy odaadjad
                  nyalánkságra avagy némely katonaembernek. A Klárika beteg, változása van, kávét
                  kell neki venni. Nevelő édes szüleid koporsód bezártáig Császár Kis Regináld,
                  Botkó Kis Perzse”.
            </p>
				<p>
               Nagy sírások, kétségbeesések és kételkedések estek ilyenkor, ámbár a
                  levelet az úrék vagy elsikkasztották, vagy csak akkor adták oda, a mikor megjött a
                  párja, a mely már a pénz megérkezését, a gyermek meggyógyulását jelentette. Az
                  alházmesterné segítségével azonban a dada kijátszotta az urakat és a postással
                  odavitette a levelét a pinczébe. Ha fát hozott föl, akkor lehetett olvasni a
                  pinczében. Az alházmester, mint czipész, kitünő jól olvasta a legrosszabb írást
                  is.
            </p>
				<p>
               A pinczeablakban, részint a mosókonyhában, nagy olvasások történtek.
                  A ház több cselédje oda állott hallgatónak. Egyszer egy fő levél jött, vastag és
                  sok bélyeggel ellátott. Császár Mari mindjárt megismerte, hogy ezt a csendőr írta.
                  Sírt eléje egy nagyot. Utána sírt csak igazában! A levélben az foglaltatott, hogy
                  a csendőr más őrsre ment, hogy a kis leányukat el ne hagyja, mert azt a törvény is
                  neki itéli. És hogy talán meg fog házasodni pünkösdre. Egyébként hű hozzá
                  „koporsója bezártáig”.
            </p>
				<p>
               Itten beteg lett a dadus; a levéldolgok kitudódtak. Az asszonya azt
                  kivánta az urától, hogy verjen meg, adjon föl és zárasson be mindenkit:
            </p>
				<p>
               - Ez a bubira megy. Megölik, eléheztetik, elfogy a tápláléka!
            </p>
				<p>
               Veszekedtek a dadával, mert folyton sírt. A kis úr is veszekedett
                  vele. Sírt, nevetett, kapálódzott, gügyögött: „ne búslakodj dadus, mert akkor
                  nincs mit ennem!” Még volt, de már is adta a kis apróság a kárvallottat, az
                  anyjának majd meghasadt a szive, ha ránézett, mert inkább jó, mint rossz asszony
                  volt.
            </p>
				<p>
               Hizelegni kezdtek neki. Megpróbálták okosan beszélni az oktalan kis
                  fejével:
            </p>
				<p>
               - Gombház! Ilyen szép menyecske kap minden újjára.
            </p>
				<p>
               A háziorvos is beleavatkozott a dologba. Népies hangon szólott:
            </p>
				<p>
               - Lelkem gyerekem. Ne búsuljon. Az árt a szervezetének. Ápoltja
                  érdekében is kell, hogy kivilágos kivirradtig víg legyen.
            </p>
				<p>
               - De ha nem tud! - szólt közbe a szakácsné.
            </p>
				<p>
               - Gyerekem, - viszonozta az orvos - a cselédnek tudnia kell, ha a
                  fizetést felveszi. A pénzt szerezni nem oly könnyü.
            </p>
				<p>
               Az úr, kereskedő bár, de kitanult ember, egy ezüst jegygyűrűt vett
                  neki és ez némileg megvigasztalta. Levelet is irathatott, hosszút, egy egész árkus
                  átkot. Megkönnyebbült.
            </p>
				<p>
               Csendes rabságban mult el a tél. Csak azok voltak az igazán rossz
                  napok, a mikor a gyerek gyengélkedett. Gyanus szemmel néztek ilyenkor a dadusra,
                  megvizitáltatták, sőt egyszer arról is szóltak - csak maguk között - hogy
                  megcserélik. Könyörgött, hogy ne küldjék haza, a mig a kicsit ki nem szoptatta, a
                  szíve szakad meg, ha el kell válni most tőle.
            </p>
				<p>
               Tavasz felé történt csak újra baj. Megint a levél hozta. N. N. írt a
                  falujából, hogy a gyereke meghalt, el is temették, csak előtte titkolják. „Hiában,
                  nincs már szülötte gyermeked!” Ezzel végződött az anonym levél, a melyet maga az
                  úrasszonya olvasott föl neki, gondolván, hogy ha ezen túl lesznek, nyugodt és
                  rendes lesz Mari. Nem hitte el, iratott haza. Onnan megjött a válasz, bizony az
                  Isten elvette. (Áldassék ő szent neve érette.) Megholt halálos betegségben, régen,
                  két hónapja. Nem akarták tudatni, nehogy megszomorítsák. De a pénzt küldje, mert
                  drága pénzen temették el. Czitromszín koporsóban, piros tüll szemfedővel.
                  Búcsuztató is volt, tor is volt. Soha ezt a költséget ki nem heverik.
            </p>
				<p>
               A dadus éjszakákon át beszélgetett az apró úrral, a ki ha nem szopott
                  a mellén, marizsgált. Azzal tudott legjobban beszélgetni, meg is hallgatta, felelt
                  is neki.
            </p>
				<p>
               - Nincs már nekem lányom, szép Kalári lányom. Ajaj, ajaj, ajaj, ajaj.
                  Meghalt a te kis menyasszonyod, ajaj, ajaj, ajaj.
            </p>
				<p>
               Kicsit kántált hozzá a hulló levelekről, a melyek őt elrejtik.
            </p>
				<p>
               Három nap alatt azonban már - némi rábeszélés közbenjöttével - megint
                  vidám volt, mert az volt a természete, valamint a tengelicznek, a kit kaliczkába
                  zárnak.
            </p>
				<p>
               A tavaszi munka kezdete felé azonban izgatott lett. Ha nem küldik a
                  finom rizskásáért, talán elszökik, annyira vágyott látni a Dunát és venni egy pár
                  papucsot a piaczon.
            </p>
				<p>
               De merre lehet itt a piacz? - kérdezte magától, a mikor gyorsan ment
                  fölfelé az Andrássy-úton. Otthoni szokása szerint, rajta volt minden viselő
                  szoknyája. Alul a puhák, felül a keményített. A feje nem volt kendővel hátrakötve,
                  mint a hogy azzal asszony létére köteles, hanem lányosan előre. Kenderszín haja
                  egy czopfban, mint a japán férfiaké; tenyérnyi széles violaszín szalag lóbálódzott
                  a végén és verdeste a vékony kis vállát.
            </p>
				<p>
               Délelőtt volt és május, a hivatalnokok jöttek vele szemben. Sokan a
                  szürke pesti feleségük mellől jöttek és ez a színes kis figura, mint a lipe, ki a
                  mezőről a téglavárosba tévedt, nagyon megtetszett nekik, meg is szólították:
            </p>
				<p>
               - Hány éves, lelkem?
            </p>
				<p>
               - Nem hányja egyik a másikát.
            </p>
				<p>
               A hordárok közül kettő lekisasszonyozta, de nem hagyta magát
                  elkábíttatni. Nem feledte el a negédes parasztlány feleleteket, a melyek között
                  nem egy vastag gorombaság is akadt, csak férfi szájára való.
            </p>
				<p>
               Megtalálta a boltot a három ananásztökkel. Nem ment be
                  vásárlani.
            </p>
				<p>
               - Elébb élem egy kicsit világomat! - mondta magának. A Dunát és a
                  papucsos susztert minden áron fel akarta keresni, ha meg is ölik otthon. Ment mind
                  beljebb-beljebb. A mint egy utczából kijutott, meglátott valami tért, a mi tele
                  volt emberrel. Nem is mentek, csak úgy hajladozott a tömegük, mint a kígyó.
                  Mögöttük vagy húsz templom egymás mellett, egynek se láthatta a tetejét, a
                  tornyát.
            </p>
				<p>
               Kijutott mégis a Dunához. Elbámult rajta, hanem nem volt vele
                  megelégedve még se. Lement a kőgarádicson hozzá, hogy megmossa benne a kezét. Hát
                  egy katona is éppen ott mosakodott. Kimaradt az éjszaka és legalább tisztán akart
                  a rapport elé menni. Ránéztek egymásra, a katona beszédbe kezdett. Letegezte és
                  találomra Mariskának nevezte mindjárt.
            </p>
				<p>
               - Hát maga ismer engem?
            </p>
				<p>
               - Hogyne ismernélek, a mikor ismerlek! - hazudozott vígan. Megfogta a
                  kezét, nézte a gyűrűjét, a mivoltát kérdezte és mentek le együtt az alsó
                  Dunasoron, az egymás kezét lóbálva, a pesti lányokat csúfolva...
            </p>
				<p>
               Este lett, a mikor a dadus hazakerült. A gangon fogadták azzal, hogy
                  már rendőrt küldtek érte.
            </p>
				<p>
               - Be kell záratni! - szólt egy öreg asszonyság, ki egészen olyan
                  volt, mint a fiatal asszony, csakhogy ötszörte kövérebb. Nem kimélték többé a
                  kedélyét, az úr az asszonnyal együtt behívta a vizitszobába. Az úr ott egyszer
                  megütötte. Aztán kikergették a cselédszobába. A gyereket az asszony bevette
                  magával, mivel elhatározták, hogy ezek után azonnal elválasztják.
            </p>
				<p>
               A dadus egyedül aludt. Hét hónap után először volt az álma magáé,
                  kinyujtózkodott, levetkőzhetett, nem kellett minden pillanatban gyertyát gyújtani.
                  Álmában szepegett, szólítgatta a kis fiút, a kinek keserves sírása kihallatszott a
                  szobából. Felugrott, be akart menni, a szakácsné kétszer is rákiabált.
            </p>
				<p>
               Elnyugodott valahogy. A szenes ember költötte föl reggel. Mindenki
                  aludt, megálltak beszélgetni az ajtóban.
            </p>
				<p>
               - Hát a gyerek? - kérdezte a szenes, egy himlőhelyes, nagy dunántúli
                  paraszt fiú, a ki feljött az erejével szerencsét próbálni.
            </p>
				<p>
               - Elválasztották! - szólt Császár Maris csendesen.
            </p>
				<p>
               - Vége a jó keresetnek! - jegyezte meg a legény.
            </p>
				<p>
               Maris egy nagyot sóhajtott. A legény vigasztalónak megfogta a lány
                  finom kis állát és jól megszoritotta.
            </p>
				<p>
               - Hej, csak nincs is két olyan árva, mint mi, la ketten.
            </p>
				<p>
               - Csak az idejét kitöltötte volna a szegényke! - búsult a leány.
            </p>
				<p>
               - Ne szomorkodj rózsám - szólt a fiú - ha elhagytad, újra kezded. Van
                  még gyerek Pesten!
            </p>
				<p>
               A kicsi keservesen sírt odabent. Kiáltottak rá, hívták. A dada szíve
                  hevesen dobogott, becsapta az ajtót, szaladt befelé: ha még egyszer, csak egyszer
                  keblére kaphatná lelkét, gyerekét, édes kis angyalát, kegyetlen, csúf
                  zsarnokát!
            </p>
			</div>
			<div type="group">
				<head>
               A két kis leány és a hét malacz
            </head>
				<div type="chapter">
					<head>
                  A kertész.
               </head>
					<p>
                  Ujságpapirost kergetett a szél a pusztán. A vasút felől jöhetett a
                     papiros és sokat kellett hánykódnia, a míg valami tövis vagy aszat megfogta. A
                     lapos és egyszínü földön most fehérségével uralkodott, lármázott és pompázott,
                     megzavarta a madarakat és bogarakat. Ember még nem látta, mert az egész határon
                     lábon csak a kukoricza állott már, a többi mind tarló, a mi ellehet magában.
                     Csak délfelé jött egy tanyai ember, a ki gyujtóért volt benn a városban.
               </p>
					<p>
                  - Ujságlap! - mondta örömmel és letelepedett melléje. A
                     tarisznyáját is kivette, gondolta, most itt meg is ebédel. Egy darab száraz
                     kenyeret aprónként sózogatott, de csínján bánt a sóval és a kenyér haját - a
                     mit minden becsületes ember eldob - ette szalonna helyett. A kalapját le se
                     vette ehhez, hanem nagyokat sóhajtott. Az aratás igen bő volt, de
                     keresztben-kazalban állott még az új kenyér és a cseléd-ember fertálya sem
                     következett még el.
               </p>
					<p>
                  - Jó volna szalonnát takargatni ebbe a papirosba: gondolta magában
                     az ember, de az idejét sem tudta, a mikor szalonnát látott. Sillabizálni kezdte
                     hát, hogy mi ujság. Lesz-e háború? A mi erről szólott volna, azt a szél nem
                     hozta el; a csonka utolsó két oldalt kergette csupán. A jó ember csak a
                     hirdetéseket olvashatta el és azok között egyet nagyon jól megértett. Valami
                     budapesti lány kínálta magát, földmívelők gyermeke, szakácsné, a ki
                     legszívesebben falura, tanyahelyre kivánt vonulni, szerény gazdálkodóhoz,
                     esetleg urasági alkalmazotthoz, legszívesebben özvegyemberhez.
               </p>
					<p>
                  A paraszt nagyon megörült, mert éppen özvegy volt, főtt ételt igen
                     régen nem evett már, egy hízója élt komoly felügyelet nélkül a hidlásban és
                     annak hét malacza. Volt két kis leánygyermeke, az első feleségétől való,
                     fésületlen, elvadult és nagyétü gyermekek. Mindig gondolt arra, hogy anyát és
                     gondviselőt hoz ezeknek, de a tanyákon nem akadt, a faluban sem, mert más
                     vidékről szakadt ide. „Ez a leány jó lesz”, így vélekedett magában és fogadást
                     tett, hogy soha meg nem veri, ha jó lesz.
               </p>
					<p>
                  Irt érte vasárnap és a másik vasárnap már meg is jött az, a nagy
                     zöld ládájával. A két gyereket is kivitte elébe és egy igás kocsin, a mely
                     olajat hozott a gépekhez, érkezett be a tanyára a nászmenet.
               </p>
					<p>
                  - Kertész - úgy-e bár ön kertész - mondá az új asszony.
               </p>
					<p>
                  - Az volnék! - mondta az ember egy kissé elszontyolodva, mert a nő
                     nem volt kielégitő külsejü. Sovány és csontos, mintha az arczával is testi
                     munkát végzett volna. A pesti mindenes cselédek minden nyomorúsága, szenvedése
                     meglátszott rajta. Paraszti eredete meg nem is volt ismerhető. De hamar
                     elárulta magát, a mint leszállt, megpillantotta a malaczokat és azonnal enni
                     adott nekik.
               </p>
					<p>
                  Fölvette a korpás tálat és csalta az állatokat magához:
               </p>
					<p>
                  - Kucz, kucz, kedvesek!
               </p>
				</div>
				<div type="chapter">
					<head>
                  A kert.
               </head>
					<p>
                  Minden étetés után, egészségi szempontból, de szórakoztató
                     czéljából is, a két kis leány kiverte a hét malaczot a kertbe.
               </p>
					<p>
                  Igen nagy kert volt ez, a melyben mindnyájan jól érezték magukat.
                     Volt érett és éretlen manna, mindenféle fajta szilvák, különösen sok szilvafa.
                     Voltaképen egy félben maradt park volt az, a melybe az uraság beleúnt, látván,
                     hogy az alföld nem kedveli az ilyen tréfaságot, csecsebecsét, dísz-cserjét,
                     nemes gyümölcsfát. A fekete föld komor nagy ereje csúfságot is tett a
                     növényeken. Mindent rendkívül meghizlalt; a fák megrepedeztek, a mézga futott
                     belőlök; a főzelékneműek úgy megnőttek, hogy szinte szertepuffantak. Mint egy
                     buksi-paraszt feje, olyan lett egy-egy kalarábé, sőt a virágok is elvesztették
                     eredeti gyengéd karakterüket. A vadbúza, a repcze beleakaszkodott mindenbe,
                     verekedett a helyért fával-fűvel, a gyümölcs megférgesedett, az utakat roppant
                     tökfejek állották el. Csak a szerény krumpli viselte magát tűrhetően. Annál
                     rosszabban a szőlő, mert az is volt. Kicsiny maradt a fürt, a szemei, mint
                     egy-egy serét.
               </p>
					<p>
                  A kertésznek csak a czíme járt a kert után, ő maga béres volt, a
                     ki az elhagyatott kertre is tartozott ügyelni. De keveset foglalatoskodott
                     benne, az egész roppant, össze-visszanőtt terület át volt adva a két kis
                     lánynak és a hét malacznak. Volt azonban egy állandó lakója is, egy
                     remete-kutya. Valami kóbor kutya, a ki itt télen is el tudott bujni, meg is
                     élt, meg sem fagyott. Nyáron jól élt, mert megszokta a gyümölcsöt és a
                     gyökereket. Ásott magának krumplit is. A külvilággal nem igen érintkezett,
                     rosszkedvünek látszott, a gyerekek iránt is közönyös, a malaczokkal ha
                     találkozott, elment az útjukból. Nem lehetett kiverni, hát megtűrték. A
                     kertészt egy kissé szerette is; nagy figyelemmel nézte, a mint az a legszebb
                     ágakat letördelte tüzelőnek. A kutya szintén nem erről a vidékről
                     származhatott, a kölöncz, a melyet évek óta hordott a nyakán, kétségkívül
                     jászsági munka.
               </p>
					<p>
                  A két kis leány nem egészen a kert termékeiből élt, tejet, sőt
                     levest is kaptak olykor. Sőt, ha betegeskedtek, szalonnát is. Télen az apjuk
                     főzött is egyszer-egyszer. De a nyár óta minden figyelmét és tehetségét a
                     malaczok fölnevelése és élelmezése vette igénybe.
               </p>
				</div>
				<div type="chapter">
					<head>
                  A malaczok.
               </head>
					<p>
                  Heten voltak, vidámak és szemtelenek; emberekhez hasonlított
                     valamennyi. Sorsuk tudata, mint halavány ösztön sem nyilatkozott meg bennük,
                     végzetük éppenséggel nem nyugtalanította őket. Tele életkedvvel és
                     reménységgel, mohósággal minden élvezettel szemben. Két szőke abban vált ki,
                     hogy igen anyás volt, a többi öt a gyerekekkel mulatta magát, ugratta,
                     szalajtatta, mérgesítette őket. Mindegyik mindent meg akart enni. Az egyik
                     egészen olyan képű volt mint az a nagyvárosi ügyvéd, a ki krajczárokért
                     árvereztet. Sunyi és mérges, a mellett tekintélyes. Voltak közöttük gyermeteg
                     malaczok is; a játék szenvedélye, a mely az egész kozmoszt és minden
                     teremtményét átöleli, uralkodott rajtuk. Egy igen affektánsnak és kaczérnak
                     mutatkozott mindjárt az első hetekben, azonnal sírt és minden ok nélkül
                     kétségbeesett. Úgy látszott, mintha tudták volna, hogy mennyi reménység fűződik
                     hozzájuk, ámbár azt nem tudhatták, hogy fölnevelésük, eladatásuk, részben
                     megöletésük a porta legfontosabb és egyetlen nagy kérdése. Ha sejtettek is
                     valamit, könnyelműen azzal vígasztalhatták magukat, hogy a végén majd
                     elszökünk!
               </p>
				</div>
				<div type="chapter">
					<head>
                  A két kis leány.
               </head>
					<p>
                  Juli és Perzsi, az egyik négy éves, a másik hét, az apjukhoz
                     hasonlítottak, a ki csúf, szeplős és vörhenyeges hajú volt. De ők - a jó isten
                     tudja, mivel tartozik a lányoknak - gyönyörű szépek, tejfehér arczuak. Az
                     egyiknek, a kisebbiknek olyan volt a haja, mint a kukoricza haja, ha a napon
                     megsárgul. A szemét is mintha mindig a nap sütné, folyton-folyvást ragyogott,
                     azt se lehetett tudni, milyen a színe. A nagyobbik Perzsi; fekete haja, fényes
                     és vörösbe hajló, mint a milyen itt a föld. Az arcza oly hófehér, mintha nem
                     volna benne egy cseppnyi vér.
               </p>
					<p>
                  Soha ilyen vidám és boldog gyerekeket. Az apjuk csak akkor
                     bántotta őket, ha rossz kedvvel volt, nem akadt egy fél pipa dohány sem, vagy
                     ha kiszalasztották a portából a malaczokat.
               </p>
					<p>
                  - Topp le! - kiáltotta ilyenkor.
               </p>
					<p>
                  A kicsinyek, mint a pillék, letoptak.
               </p>
					<p>
                  Az ember végig vert rajtuk egy nyaklószíjjal, hol többet, hol
                     kevesebbet, néha kivérezte a testüket, néha nem. De szerette őket, minden
                     sátoros ünnepen behalzsírozta a kis csizmájukat és bement velük a templomba.
                     Csak néha szidta őket, az anyjukkal hozakodván elő, a ki igen zavaros viszonyok
                     között mult ki. A nagyobbik leány tudott egy levélről, a melyet egy kút káváján
                     találtak. A levél tartalmát is tudta szó szerint, mert igen sokszor hallotta a
                     tanyán, úgy is mint szép mondást:
               </p>
					<p>
                  „Itt fekszik egy szülő anya, szülött gyermekével. Isten verje meg
                     a szívét!”
               </p>
					<p>
                  A szülött gyermeket azonban az utolsó pillanatban beletette a
                     vederbe, azt feltaszította és maga lebukott az alacsony vizű tanyai
                     kútba...
               </p>
					<p>
                  - Mit nyávogtok, nevezzetek engem mamának! - mondá a budapesti nő
                     és mindakettő csakhamar úgy nevezte: mamám!
               </p>
					<p>
                  Mannaérés volt, gyönyörű ősz, hajnaltól holdvilágig kint
                     játszottak a kertben.
               </p>
				</div>
				<div type="chapter">
					<head>
                  Nagy szerencsétlenség.
               </head>
					<p>
                  A kisebbik lány nagy hazug volt és ezért méltán haragudott rá az
                     édesatyja. Az ürgéket leste egész nap, mit csinálnak és mit beszélnek a kert
                     földturásaiban és azt állította, hogy a malaczokra ügyel. S így történt, hogy
                     az egyik malacz, a beteges, kitörte a lábát, a másik, az ügyvédképű, pedig
                     beszabadult az idegen kukoriczásba, a honnan nem lehetett beterelni. A
                     nagyobbik leány nem hazudott, hanem igen alamuszi volt, mindig, mindig
                     elmélázott. Ilyenformán sok zavar esett: a gyerekek egész nap a malaczokat
                     hajkurászták, a gyerekeket pedig viszont a szülők. Kétségbeesve szaladgált a
                     kicsiny Juli, a kinek szaladásában, járásában még benne volt az apró lények, a
                     járni most kezdők tötyögése. Inkább is szóval próbálta az állatokat szelídségre
                     birni, beszélt hozzájuk, a minthogy fűhöz, fához, még a bogárhoz is
                     beszélt.
               </p>
					<p>
                  Nem használt mitsem: a szerencsétlenség minden oldalról
                     megérkezett. A malaczok elszökdöstek, elhulltak, elfogytak. A legimpertinensebb
                     és legkövérebb a remete kutyával került össze, a végén már csak kettő
                     maradt.
               </p>
					<p>
                  - Erre való a lánygyermek - mondá a kertész iszonyúan
                     nekikeseredve! - Ezt cselekedte ez a béka, a lelketlen hazudozásaival.
               </p>
					<p>
                  Az asszony csitította:
               </p>
					<p>
                  - Most már éhen halhat kend jövő aratásig.
               </p>
					<p>
                  A nagyobbik igen rimánkodott, hogy ne verjék már őket ilyen
                     nagyon. De a két kis malacz is elúnta magát szomorúan, az anyjuk egyedül maradt
                     szomorúan, soványan. Vége volt minden reménységnek, a kölcsön-kukoricza is
                     fogyatékán volt. A pesti nő is tovább akart menni, de a kertész ráfogta a
                     villát:
               </p>
					<p>
                  - Élve innen el nem mégysz! - mondta, mivel nagyon megszokta már a
                     sok ügyességeért és női kedvességeért.
               </p>
					<p>
                  - Hanem ezt a nyelvest és ezt a hazugot viszem be holnap a
                     városba, - adom be az apáczákhoz.
               </p>
				</div>
				<div type="chapter">
					<head>
                  A mennyországban.
               </head>
					<p>
                  A kertész, a ki több ízben volt kocsis a városban is, abban a
                     tévedésben élt, hogy gyermekeit, a kik egyrészt árvák, másrészt katholikusok,
                     minden nagyobb baj nélkül be lehet adni kis apáczáknak és majd megnőnek. Be is
                     adom őket a főapácza szobájába, a mely tele volt most fiatalabb, öregebb
                     testvérekkel, pirosakkal, halványokkal, vígakkal, szomorkodókkal.
               </p>
					<p>
                  A paraszt nem szégyelte magát:
               </p>
					<p>
                  - Apáczáknak hoztam ezeket! - mondá és maga elé tolta Julit és
                     Perzsit.
               </p>
					<p>
                  A szent életű lányok nevettek, a fejedelemasszony is nevetett,
                     mert a kis parasztleányt nézték, a mint azok mereven állottak a nagy
                     csizmájukban, se nem szomorúan, se nem vígan, hanem igen komolyan. Az egyik
                     testvér leguggolt hozzájuk, a másik felfogta a kisebbiket, a fejedelemasszony
                     parancsolta: „Czukrot hozzanak!” Mulattak, nevettek rajtuk, nagyon megszerették
                     őket.
               </p>
					<p>
                  Itten mennyországba jutott a két gyermek, mert az apáczák
                     befogadták őket és az apjukat elküldték haza. Ágyat vetettek nekik, imádkozni
                     tanították őket és közöttük nevelődött, növekedett Jézus két kis
                     parasztmenyasszonya. A kisebbiknek hamarosan gyönyörű látásai lettek; a
                     nagyobbik oly szépen tudott imádkozni a halottakért, a betegekért, mindenkiért,
                     a kit nem is ismert, hogy sok apácza megkérte, imádkoznék ő érte is.
               </p>
					<p>
                  Gyönyörűek lettek testben, lélekben, földi gond nem férkőzött
                     hozzájuk; Jézus jósága és szerelme eltávoztatott tőlük minden gonoszságot. És a
                     mikor fejükre tették a fehér főkötőt, minden hiúság eltávozott dús hajú
                     fejükből. Csak a hajukat fonták még mindig be a gyermekkori parasztszokás
                     szerint, egy ágra, vékony színes szalaggal és elrejtették a fehér főkötő alá.
                     És néha a gonosz malaczokkal álmodtak.
               </p>
				</div>
				<div type="chapter">
					<head>
                  A kertész látogatása.
               </head>
					<p>
                  A mikor megnőttek, mindketten ugyanegy teremben ápolták a
                     betegeket, a varangyos férfiakat és nem utálták, hanem szánták őket.
               </p>
					<p>
                  Estve, egyszer, mondja az egyik:
               </p>
					<p>
                  - Az öreg paraszt, a kit tegnap hoztak be, össze-vissza beszél.
                     Talán az éjjel mellette imádkoznánk.
               </p>
					<p>
                  A spanyol falat odahúzták, a többi beteg ne lássa, ha az öreg
                     haldokolni kezd és békétlenül, engedetlenül fogadja a földi életből való
                     elszólíttatását. Hivattak hozzá papot és csendes áhítattal, de minden rémület
                     nélkül imádkoztak mellette.
               </p>
					<p>
                  Pipát kért az öreg, majd valakin a fűrészét kereste.
               </p>
					<p>
                  - Talán favágó volt élete utolsó szakában, - mondá Juli, a ki még
                     mindig igen szeretett beszélni.
               </p>
					<p>
                  Rorátéra - annak az ideje volt éppen - az öreg meghalt. Az
                     idősebbik testvér szelíd érzelemmel, de erősen leszorította a szemét.
                     Betakarta, nézte egy kicsinyt:
               </p>
					<p>
                  - Nagyon ismerős nekem! - szólt ifjabbik testvéréhez. Mintha
                     láttam volna valamikor!
               </p>
					<p>
                  A kisebbik is megnézte, de nem emlékezett reá. Betakarták, olvasót
                     tettek a kezei közé. De nem könnyeztek, megszokták már a halált; nem valami rút
                     szörnynek, hanem komoly barna hajósnak nézték, a ki áthajózik a lélekkel a
                     fekete vízen a fehér sugár világra.
               </p>
					<p>
                  - Meg kéne kérdezni, hogy hívják! Megnézni a nagy könyvben, -
                     szólt a nagyobbik. De az akaratnál maradtak, mert Jézus két
                     parasztmenyasszonyának a szívében az öröm úgy felillatozott, mint a fehér viola
                     illata nyári eső után. Várták a hajnalt.
               </p>
					<p>
                  Vőlegényük megszületését várták és lent a sötét templomban roráté
                     előtt, néhány szál gyertyánál, ők díszítették nagy rózsákkal szűz Mária
                     ruháját.
               </p>
				</div>
			</div>
			<div type="chapter">
				<head>
               Borcsa
            </head>
				<p>
               Boris szobaleány levelet kapott, nyilván otthonról. Szombaton délután
                  hozta a póstás és a leány ugy gondolta, hogy a vasárnap délutánt e levéllel fogja
                  eltölteni. Maga fölbontja és ha jön a pék vagy a szenes, elolvastatja. Addig, a
                  konyhaszekrényen hevert a levél, fölhíván figyelmét és irigységét a többi
                  cselédeknek.
            </p>
				<p>
               Hiába gondolta ugy jónak, még sem tudott várni egy napot ez a
                  mesterember-leánynak kiöltözködött parasztszolgáló, a kit Hevesből hoztunk és az
                  igazat megvallva, már egy félesztendeje tartottunk szobafogságban. Az anyja kért
                  meg bennünket, hogy ne ereszszük le még a boltba sem, mert Boris kiváncsi és
                  kalandos természetü, könnyen elcsalják és oda megy, a hová mondják neki.
            </p>
				<p>
               A férfiak szavára ad különösen sokat; de ez a külsején és a házi
                  viseletén nem látszik. A szeme oly ártatlan, hogy még a kék virágban sincs ilyen
                  ártatlan szín; a szűk homloka mindig haragos, a kicsi szája mindig durczás és
                  begyes, az arcza pedig változatlanúl egyszínü, olyan mint a fehér, hamis
                  gyöngykaláris a nyakán.
            </p>
				<p>
               Szombaton este, ágyazáskor, egy kissé nekiszínesedett, hozta a
                  levelet:
            </p>
				<p>
               - Tessék már elolvasni!
            </p>
				<p>
               Olvastam a mint következik:
            </p>
				<p>
               „Kedves keresztanyám! Kívánom, hogy ezen pár sor írásom friss jó
                  egészségben találja. Én pedig meghaltam. Kedden virradóra kedves öreganyám lefogta
                  a szememet, éjszaka virrasztottak öregapám, Lökös Mári, Berbei Kristóf és Hazaka
                  Kovács Istvánné a két gyerekével. Öt liter bort hoztak a parti korcsmából, annak
                  az árát küld meg édes öreg szülémnek, annál hamarább, mennél hamarább.
            </p>
				<p>
               Másnap délután eltemettek. Szép kis koporsóm volt, zöld a fája, a
                  hozzávaló kereszt sárga polituros, Egerből fuvaros hozta, kóstált összesen:
                  kilencz forint negyven krajczárokat.
            </p>
				<p>
               A főúr maga is kijött a temetőbe és még ott is szenteltvízzel
                  belocsolta a halóporomat, a kántor meg a két Kovács-gyerek énekeltek, mind igen
                  szépen énekeltek és tőled is elbucsuztattak drága jó keresztanyám, a kinek maradok
                  a sírom bezártáig, koporsóm megnyílásáig hűséges keresztleányod.
            </p>
				<p>
               élt tíz hónapot és két napot. 
            </p>
				<p>
               Mivel a béredet már küldjed.” 
            </p>
				<p>
               A szobaleány a földön ült, onnan nézett fel reám mindjobban pirosodó
                  orczával, mindjobban könyesedő szemmel. Egy szopós baba ír neki, a ki halott is,
                  el is temették. Ujra kezdtem olvasni a levelet, nem értettem. Ő mindjárt
                  megértette, szép fejét a padlóhoz szorította, bele szeretett volna bujni a földbe,
                  hogy búját és sirását a föld alá rejtse, hogy jajongását az urak ne hallják és
                  zokon ne vegyék. Jajgatott és énekelt. Egyszerre azonban csak megállt a maga nagy
                  fájdalmában, vörös kezeibe rejté patyolat arczát, a mely piszkos volt a könytől és
                  a portól. Szégyenkezett, mosolygott:
            </p>
				<p>
               - Bolondok a parasztok, ilyen bolondok a parasztok - a kis Boris nem
                  tudott még írni!
            </p>
				<p>
               - De ha tudott volna is, miután meghalt, hogyan írhat? - vetettem én
                  közbe, egy kissé ámulva, egy kicsinyt boszankodva. A nagy Boris azonban nem akart
                  megérteni, nem akart csodálkozni azon, hogy valaki levelet ír, a ki meghalt. Hát
                  írnak helyette, hát írnak a helyett is a ki él, de nem tud betűt vetni. Ez csak
                  egyszerü dolog! Ezek a gondolatok járhattak a paraszti elmében, a mely most mind
                  jobban-jobban megvilágosodhatott. Boris egy kemény mozdulattal megtörülte szemeit,
                  a fejkendőjét, mely lányosan előre volt kötve az álla alatt, leoldotta, eldobta és
                  igen daczos hangon szólott:
            </p>
				<p>
               - Tetszik-e nekem választot írni?
            </p>
				<p>
               - Nem tetszik, de diktáld!
            </p>
				<p>
               A lány tollba mondta a választ, a mint következik:
            </p>
				<p>
               „Drága rozmarinszáram, kincsem, violám, Verebi Boriska, ott, a hol
                  vagy a hanyi kis temetőbe, kicsinke zöld koporsódba, hűlt hamvadnak adassék e
                  levél, mert mellemhez ölellek, téged én szültelek, te vagy az én szerelmes
                  magzatom, a te apádat, békési aratót, kinek én rongy bocskora után szedtem a
                  marokot, az aszatot kapáltam, az Isten a falatot torkán megállítsa, hogy abba
                  fulladása legyen. (A nevét ha tudnám, még jobban a pokolnak átkoznám!) Mert én
                  neki téged rubintos virágom titokba szültelek, anyám se volt otthon, apám se volt
                  otthon, lábamhoz felfeküdt a macska, azt ott melengette, két komondor kutya
                  ugatott, hajnal volt...”
            </p>
				<p>
               A parasztleány itten megállott. Nyilván nem azért, hogy nézze rajtam
                  a hatást; mit, mit nem mondok a titkos gyermekéről és hogy ámbátor asszony, a
                  fejkendőjét, a haját mégis lányosan viselni volt merész. Nem kémlelt, nem
                  bánkódott, hogy ő itten hazudságba maradt, mivel anyaságát soha is nem mondta és
                  magát minden otthoni levélben a maga tulajdon édes gyerekétől keresztanyának
                  iratta. Inkább azért áll meg, hogy nézze a levelet, a fekete betüket, melyek
                  folyásában, egymáshoz való sorakozásában volt nagy csodálkozása és öröme.
                  Mutatóujjával a papirost leszorította és tovább igy mondotta:
            </p>
				<p>
               „Kicsiny kis bornyúcskám, drága édes szájam, ki nekem meghaltál,
                  kinek nincsen többet szerelmetes anyád, hív szoptató dajkád. Miért, hogy
                  búcsúzásom tőled nem lehetett, miért, hogy gyertyácskát kezedbe, ruhát a testedre
                  én nem adhattam, koporsód födelére sirva nem is borúlhattam, el sem is
                  búcsúzhattam, bocsánatot tőlem, hogy nem is kérhettél!”
            </p>
				<p>
               Letettem a tollat:
            </p>
				<p>
               - Boris, már most elég. Ebből már megérti, ha ugyan érti!
            </p>
				<p>
               A leány ugyanazzal a szánakozó tekintettel nézett reám, mint a mikor
                  csodálkoztam azon, hogy egy szopós gyerek, a ki még halott is, levelet ír, a
                  temetőből.
            </p>
				<p>
               A sok könyü tisztára mosta már a Borcsa arczát, és az megint oly
                  fehér és ragyogó lett, mint nyakán a hamis kaláris. A lélek látszott rajta; nem is
                  rajta, szinte előtte lebegett. Ámde a kis szája nagyon is földies volt és daczos;
                  ha szólni tudott volna, ha szólni merészelt volna, vajjon mit mondhatott volna?
                  Alkalmasint azt, hogy: „Oh, de bolondok az urak, azt hiszik, hogy mindent tudnak,
                  pedig a végén ők sem tudnak egyebet, mint fölfeküdni a fekete szekérre!”
            </p>
				<p>
               ... A leány még az átreczot is megiratta: „Adassék e levél Verebi
                  Borbálának a hanyi temetőbe és az öreganyjának Verebi Zsuzsánnának a kezébe.”
            </p>
				<p>
               Aztán ágyazni ment. Végezte a dolgát rendesen, másnap is, délig. Mert
                  vasárnap volt és az első kimenője, a melyre már hetek óta készülődött. Egy
                  falujabeli eredetü szakácsné, a ki végkép elrontotta a lépcsőkön a lábát - a
                  Rókusban feküdt, ahhoz akart elmenni látogatóba. Az talán már nemsokára haza is
                  megy, üzenni lehet vele. Úgy maradtunk, hogy a másik szolgáló elkíséri Borist.
                  Ebéd után, a mint szunyókáltam, hallottam is, a mint az előszobában erről és
                  egyebekről tárgyaltak.
            </p>
				<p>
               - Menjünk ha megyünk! - ez volt a kedvetlen szolgáló hangja.
            </p>
				<p>
               - Megyünk, megyünk szívem. De szép gyűrűd van! - ez volt a Borcsa
                  hangja.
            </p>
				<p>
               - Jegygyűrű - mondá a kedélytelen, a csendes.
            </p>
				<p>
               - Ejnye, add ide, hadd húzom föl, csak addig, a míg bemegyek a
                  kórházba.
            </p>
				<p>
               - Minek, ha nem a tied!
            </p>
				<p>
               - Hadd lássa a Julis szakácsné és hadd mondja el otthon, hogy
                  megtaláltam...
            </p>
				<p>
               Nem tudom, tovább mit beszélgettek. Megkapta-e Boris kölcsönbe a
                  jegygyűrűt, a melyet a szolgáló is bizonyára maga vett magának, hogy magát
                  mulattassa, bolondítsa és másokat irigygyé tehessen?
            </p>
				<p>
               Csitt, aludjunk! Az úr csak nem fog hallgatódzni, a mikor a cselédek
                  beszélgetnek!
            </p>
			</div>
			<div type="chapter">
				<head>
               Mari
            </head>
				<p>
               Maris szolgáló az édes anyámnál, azaz ő főz, mos, takarít. A szabad
                  ideje, a mikor magának élhet, mindössze az a két percz, a mig estve, a sikeres
                  napnak befejezte után levetkőzik, lefekszik, összehúzza magát - mert az ágy-fiók
                  kisebb, mint ő - és elalszik. Hanem ez a két percz éppen elég egy
                  paraszt-szolgálónak, hogy az alatt álmodozzon egy fiatal napszámosról, a ki a
                  falujában maradt.
            </p>
				<p>
               „Virágot veszek neki - georginát és rozmaringot - a kalapja mellé. A
                  Király-utczában láttam magamnak való koszorút, czigány is lesz, tíz tyúkot
                  megfőzünk, nekem de jó lesz!”
            </p>
				<p>
               Kopp. A parasztlány feje odaütődik az ágy vasrácsához, egy
                  gondolattal se tovább, egy tyúkkal se több, alszik.
            </p>
				<p>
               Mégis, reggelente lehet egy szabad percze újra, a mikor a haját
                  befonja, a legapróbb fonatban és úgy összeszorítja, hogy a nagy piros ábrázatja
                  szinte kibújik a feje bubja alól.
            </p>
				<p>
               Csakhogy máma - hogy az anyámnál ebédeltem - Maris boglyas volt, az
                  ábrázata fehér, az orra vörös - a leves sós, az étel odaégett. Ugyan kikapott, a
                  míg jött a néném és megvédte:
            </p>
				<p>
               - A Marisnak visszament a parthieja. Azért van mindez. Reggel kapott
                  egy levelező-lapot, azon a napszámos lemondta. Nekem hozta be a
                  korrespodenz-kártyát, mivel nem tud irást, semmilyent, és még azt sem ismeri meg,
                  hogy a szerelmes kedvese ír-e neki, vagy más. Csak nézte a lapot, idegenkedve,
                  félve: „tessen már olvasni, hogy mikor lesz, biztosan azt írják.” Épp az
                  ellenkezőjét írták. Megálltam minden sornál, szerettem volna mást olvasni. Száraz
                  volt a szeme, megfogódzkodott az ajtóba és azt mondta: „Csak tessen olvasni!” -
                  Várjanak, elkérem tőle a levelező-lapot, mert az érdekes. Elcsalom, ideadja.
            </p>
				<p>
               A néném behozta az okmányt és a kirántott csirke, meg a palacsinta
                  között maradt pihenő alatt - a palacsintát frissen kell sütni, Maris éppen azt
                  csinálta - elolvasta, a mint következik:
            </p>
				<p>
               „Kelt Levelem 1900-dik évben Április 24-kén. 
            </p>
				<p>
               Szeretett Kedves Mariskám Kivánom az Istentől, hogy ezen pár sor
                  irásom a legjobb egézségben Találjon, Most Tudosítlak arol hogy csak légy a
                  hejedben Maradj a további szolgálatodban Mert sehogy sem tehetem aszt hogy
                  feleségül Vegyelek Mert nem engedik aszt Nekem hogy elvegyelek semmi Modon sem
                  Tehetem Aról Tudosítlak hogy szükségtelen a Fáradságod csak Maradj a heleden
                  Továbi szolgálatodban Nincs rád szükség Nálunk töbé, légy Nyugotan, Néz utána hogy
                  férjhöz Mehes Valakihöz Mert nekem sehogy sem engedik meg hogy feleségül Vegyelek
                  Most Továb igazold Magadat rám ne tarcs Számot töbé de azért Ne haragudj rám Isten
                  veled a sírig töbé Nem Ismerlek csak maradj Pesten keres Mást Kedves aról
                  tudósítlak Isten Veled Mariskám.”
            </p>
				<p>
               Nem lehetett folytatni a beszélgetést. A szolgáló behozta a tésztást.
                  Ez már jól meg volt sütve, vékony is, barna is. Felszolgálta, ettük, aztán hogy
                  kiment, elcsendesedve mindnyájan arról gondolkodtunk, hogy voltaképpen ez az egész
                  eset nekünk jó, mert a Maris most már nem megy haza, helyben marad, nem kell
                  folyton ezekkel a rossz cselédekkel változkodni.
            </p>
				<p>
               Egy kissé hallgatództunk is, nem sír-e odakint?
            </p>
				<p>
               Nem, Maris tányérokat mosott, késsel, villával bánt, a rendes
                  munkáját végezte ezalatt. Majd meg Lizit, a macskát szidta, mivel az - távollétét
                  felhasználva - a húst, az ő részét, sőt a sóska-szószt is megette. De a cziczával
                  is hamar megbékélt, most kinyitotta a vízvezeték csapját és itta - azt hiszem
                  egymás után itta - a sok pohár vizet.
            </p>
			</div>
			<div type="chapter">
				<head>
               A sphinx
            </head>
				<p>
               Az én szememben a rejtély titokzatos képe: egy hordár. Multkor láttam
                  éppen, most báránybőr sipkát visel, - mert mindig az időhöz képest öltözködik -
                  hosszu katonaköpenyeget és az egyik kezén keztyűt. (A másik kacska, akaratos és
                  használhatatlan; bizonyosan kitört valami hurczolkodás alkalmával, - nem érdemli
                  meg, hogy gondozzák és öltöztessék.)
            </p>
				<p>
               A számozott öreg embert huszonöt éve ismerem. Amikor feljöttem
                  Budapestre, mindjárt megláttam és mindjárt meg is jegyeztem, noha ezernyi ezer
                  ujoncz villant föl olykor szemeim előtt.
            </p>
				<p>
               Akkor is pálinkás bolt előtt állott, a tétlenség legnagyobb
                  komolyságával, szótlanul és mozdulatlanul. Senki meg nem szólitotta, senkihez ő
                  nem szólt, nem szivarozott, nem olvasott, még csak nem is nézett. Állott. Tiz éven
                  túl ugyanegy helyen, a belvárosnak valamelyik ma már nem létező kis
                  könyökutczájában, a hol roskatag és elvénhedt házak szinte várták a véget,
                  óhajtották a lerombolást. A hordári intézménynek e helyen semmi jelentősége nem
                  volt soha és egész létalapja nem lehetett egyéb, mint az ott tartózkodó néhány
                  diák tárgyainak időleges értékesitése, át- és visszaszállitása. Röviden szólva: a
                  zálogházi forgalom közvetitéséből négy vörössipkás felnőtt embernek kellett volna
                  megélnie ezen a tájon és ezek egyike volt a rejtélyes öreg. De sohasem láttam ez
                  irányban buzgólkodni, sőt midőn egyszer én tisztán lélektani tanulmányból
                  megkináltam, hogy egy testhez álló, de túlon-túl világos kabátot helyezzen el
                  nyári nyugovóra: röviden és kereken „nem”-et intett a fejével.
            </p>
				<p>
               Ma sem tudom és amig élek, nem is fogom megtudni, miért ellenkezett
                  ilyen szótalan határozottsággal? Nem bízott útja sikerében, nem tartotta
                  értékesnek a kissé különös szinű öltözetdarabot, vagy határozottan derogált neki a
                  megbízás? Mégegyszer kisérletet tettem vele és egy levél átadásával bíztam meg, a
                  vitel bérét azonban az átvevőnek kellett volna megtérítenie. A válasz megint az a
                  szótlan, rövid, de erélyes „nem”. Bosszús zavarral hagytam ott; mit bánom én,
                  haljon meg éhen!
            </p>
				<p>
               Ennek az embernek azonban, úgy látszik, nem volt szüksége a
                  táplálkozásra. Délben nem ment haza, nem távozott valami kis korcsmába, nem ment
                  be a boltba, vagy a szatócshoz. Állt és várt, de nem úgy, mint más élő és érző
                  lény, hanem figyelmesen, de közönyösen, mint az egyptomi sirboltok kőből faragott
                  szobrai, elhagyatott parkok mohlepte kőalakjai - őszszel. Csoda, hogy a vidám és
                  önérzetes pesti fecskék nem raktak a nagy szürke szakálla alatt fészket. És
                  érthetetlen, hogy az utczai gyermekek nem próbálták kizavarni fenséges
                  nyugalmából. De nem volt komikus, nem reagált a tolakodásra, nem volt
                  hozzáférhető.
            </p>
				<p>
               Miért állott akkor oly csökönyösen éppen a pálinkás bolt előtt? Mit
                  várt ez üzlettől, amelylyel - látszólag - csak annyi közössége volt, hogy ha
                  nagyon fujt a téli szél, behúzódott az ajtaja alá. Mindhiába voltam a nyomában; a
                  legfurfangosabb megfigyelés, a legvadabb fantázia sem tudta megfogni és valami
                  szilárd talajon megrögzíteni. Nem tudtam hová tegyem és ez ifju koromban fájt
                  nekem. Ha nem szégyenlem magam, utána járok, hazakisérem, hogy megtudjam: hol és
                  mint lakik. De kutassak egy hordár után, mi jogon és mi okon? Megelégedtem azzal,
                  hogy kikérdeztem a kartársait. Megvetőleg nyilatkoztak róla, de egyebet nem tudtak
                  mondani, csak ezt:
            </p>
				<p>
               - A János!
            </p>
				<p>
               Természetes, hogy János! Ezt ugyis tudhattam volna, mert kell, hogy a
                  neve is maga a közömbösség legyen. János az senki és mindenki. Nem tudom, elég
                  misztikusan fejeztem-e ki magamat; félek, hogy megértenek.
            </p>
				<p>
               A vezetéknevét a kollégái sem tudták. Az egyik úgy sejtette, hogy
                  Mikuliknak hívják. Ennek a hitnek azonban nem volt semmi alapja, talán csak az,
                  hogy az illetőnek tetszett ez a szó. Mások szerint Tóth vagy Puskás volt; hogy
                  házas ember volna, azt nem állította egyik sem. Éltek annyi logikával és mondták
                  is:
            </p>
				<p>
               - Ha felesége volna, többször idejönne hozzá veszekedni!
            </p>
				<p>
               Aztán eluntam és abbanhagytam az obszerválást. Közben megismerkedtem
                  néhány száz emberrel, más egyéb kis és nagy dolgok is történtek azóta, hogy
                  elhagytam az ódon könyökutczát. Többek között: megváltozott az egész pszikológiám,
                  kezdek tájékozódni abban a sötétségben, amelyet „én”-nek neveznek. Körülbelől
                  megtudtam, hogy semmi érdemlegest nem lehet csinálni az élet e könyökutczájában,
                  ami alaposan ellenkezik régi véleményemmel. Sőt a kedves ételeim is mások lettek,
                  pedig még ez az egy, amiben következetesek szoktunk lenni és kitartunk - a mákos
                  metélt és a malacz-pörkölt mellett - mindhalálig. És a vérem! Nem kell vegyi
                  vizsgálat alá vennem, ugy is tudom, hogy más. Régen: forró és fellobbanó, ma
                  lagymatag és - gondolkodom vele.
            </p>
				<p>
               Minden más lett bennem és körülöttem is. A csecsemőknek bajuszok nőtt
                  és ha megpillantom ifjúkori ideáljaimat az utczán - átmegyek a másik oldalra.
                  Nincs semmi és senki, aki magára ne czáfolt volna. A hegyek összelapultak, a
                  magasság kisebb lett, a messzeség összement és a fiakkereseket nem tartom többé
                  zordon és gőgös uri embereknek. Oh istenem, husz évi kopás alatt mily szürke lett
                  Budapest szikrázó színű keleti szőnyege!
            </p>
				<p>
               Csak a szobor maradt a régi, a hordár, az változatlan. Lerombolták
                  mellőle a házat, körülötte a városrészt s ő - bizonyára szótlanul és szívtelenül
                  átköltözködött egy új helyre, megint csak pálinkás bolt elé.
            </p>
				<p>
               Uj öt év telt el azóta. Mindennap látom és mindig ugyanannak. Mindig
                  a helyén, soha megbizása, semmiféle keresete. Ha csak egyszer pillantanám meg
                  munkában, ha csupán egy frakkot vinne vasalóba, egy levelet valami lányhoz. Miből
                  él, de miből élhet? Igy meg kell halnia éhen, csak végezné is már szegény, jobb
                  volna talán neki is!
            </p>
				<p>
               Neki azonban, úgy látszik, mindegy. Vár, néz, áll, amig estve lesz.
                  Nem öregebb és nem elégedetlenebb mint régen. A ruhája is mintha ugyanaz volna;
                  elég tiszta, elég rendes, az időhöz való. Nincs melege és nem fázik, dolga nincs,
                  terve nincs, czélja nincs. Mit gondolhat vajjon a maga életéről? Azt, hogy várni
                  kell, majd eljutunk valahová. Mi úgy sem mehetünk magunktól, visznek, mint ahogy
                  hordja magával az ár a folyamnak molekuláit. Nem a cseppeket, mert az már
                  intézmény. Valóságos részvénytársaság!
            </p>
				<p>
               Ostoba filozófia, hogy megtéveszt, mint kitérit az utamból. Most
                  hirtelen egy kép reszket a szemem előtt, homályosan, beteges bágyadtsággal. Mintha
                  láttam volna a számüzött öreg embert most karácsonykor, estve. Az utcza elhagyatva
                  sötét mögötte a pálinkás bolt is. A hordár indulófélben volt éppen, de valaki
                  hátulról megérintette a kacska kezét. Egy asszonyember, kalapban csak a félarczát
                  láttam, de az ugyancsak ki volt pirositva:
            </p>
				<p>
               A lánya, az unokája, a felesége? Egy darabig láttam őket, amint egy
                  vonalban lassan haladnak előre, amig egyszerre kiestek, elvágódtak a
                  látóhatáromból; velem - egymagammal - vadul vágtatott tova az ünnepesti
                  villamos.
            </p>
			</div>
			<div type="chapter">
				<head>
               A model
            </head>
				<p>
               ... Akkoriban voltam a legszegényebb és - úgy éreztem - a
                  legszerencsétlenebb. Ma már tudom, sohse voltam boldogabb.
            </p>
				<p>
               Zafirnénál laktam akkor a Mozsár-utczában. Nekem úgy tetszik, mintha
                  ezzel mindent megmondtam volna, a mi ezekre az időkre nézve érdekes és
                  jellemzetes. A két név említésére látom annak a bizonyos sajtnak a likacsait is,
                  amelyet ez és ez napon ebédeltem. Pedig húsz éve is elmult már, hogy Rubensnével
                  egy koszton éltem. Ne gondoljanak rosszat, csak egy koszton. Igaz, kvártély
                  dolgában se voltunk egymástól távol. A Zafirné konyhája - nappalija, szalonja és
                  hálószobája - választott el bennünket.
            </p>
				<p>
               Nem szeretem elmondani a részleteket, nem érdekesek, magától
                  értetődik valamennyi, de - belátom - csak nekem. Meg kell hát magyaráznom
                  Zafirnét, aki talán majd mindent megértet. Ez az öreg asszony, szines, hangzatos
                  és büszke neve ellenére csak egy öreg, nyugalmazott pinczérnek volt a felesége. A
                  ház föntartója állandóan alkalmazáson kívül volt és az egész év alatt csak négy
                  vagy öt igen meleg napon jutott abba a helyzetbe, hogy, mint borfiu, segítségére
                  legyen kültelki vendéglősöknek. Ilyen módon az éves lakás bérlőinek egész léte
                  ránk volt alapítva: a három nőtestvérre, akik a kisebb és reám, aki a nagyobb
                  szobát laktuk. Hogy az én akkori existencziám min épült, azt ma már világosan nem
                  tudom. Emlékszem, egy hóban alig volt több mint három-négy nap, mikor nem ettem
                  semmit, de ebből még nem lehet megélni és miből telt a többi napra? Azt hiszem, a
                  csoda tartott fenn és őszszel a birsalmasajt, amelyet fontszámra kaptam vidéki
                  családom fiatalabb nőtagjaitól, a kiknek szűzies fantáziáját izgatta az a tudat,
                  hogy egy ifjú rokonuk él a fővárosban és küzd.
            </p>
				<p>
               Most már bevallhatom, hogy igen keveset küzdöttem. Feküdtem a
                  diványon és vártam, leginkább a pénzes postást, bár erre sem okom, sem jogom nem
                  volt. Néha mégis megjött és lehetetlen helyekről hozott lehetetlen kis összegeket.
                  Lettek volna azonban a viszonyokhoz mérten akármilyen nagy summák is, egy napnál
                  tovább nem tartottak volna, mert akkoriban még teljes tökéletesen hiányzott
                  belőlem a takarékosság szép tehetsége és nem tudtam lefeküdni, valameddig pénz
                  égette zsebeimet. Izgatott, nyugtalan, valósággal beteg voltam, amíg el nem
                  költöttem az utolsó húsz krajczárig, melynek a másnapi reggelit kellett födöznie.
                  Még ez a gondosság is lehangolt egy kissé. Szemrehányást tettem magamnak és a
                  polgárias elővigyázatosság miatt nyugtalankodtam, hogy talán nem is vagyok
                  poéta?
            </p>
				<p>
               Ah, az voltam akkoriban, soh’se jobb és különb, mint amikor a
                  Mozsár-utczában laktunk. Szegényes, mondhatnám ordináré viszonyok közt úgy
                  éreztem, mintha elátkozott királyfi volnék, aki tiszta és nemes marad a szennyben,
                  a nemtelenség közepette. A házban tiszteltek és elismertek, annyit mondhatok. Maga
                  Zafirné jobban szeretett, mint az egyetlen fiát, aki minden hónapban csak egyszer
                  jött haza és akit minden hónapban egyszer segítettem megverni és kidobni. A
                  fiatalember nyomdász volt és sokbeszédű, szajkó, szocziálista és folyton öreg
                  szüleit akarta megtéríteni. Szidta őket, mint a tőkét, gorombáskodott velük,
                  amiért létét okozták.
            </p>
				<p>
               - Mi jogon? Kértelek benneteket? Adtam megbízást?
            </p>
				<p>
               Zafirné válaszul fazekat vágott a szenvedélyes szónokhoz, akit
                  temperamentuma túlvitt az ideális elvek határain. A szegény levonta a világi
                  jelenségek legvégső következtetéseit is és még azt is szemére hányta az anyjának,
                  a miért lenszőke haja és sárga szempillái vannak. Egyébként jó fiú volt, rendkívül
                  sok verést kapott és kétszer volt tüdőgyulladása, egyszer tifiusza, amig én
                  ismertem. Az utóbbi esetben, mivel a kórházban nem vették föl, mi ápoltuk, amikor
                  lábbadozott, én olvastam föl neki, részint az új testamentumból, részint az öreg
                  Dumas regényeiből. Magába is tért, meg is javult és egyszer alkonyatkor a belsejét
                  is kitárta:
            </p>
				<p>
               - Szeretnék meghalni - mondá - hogy megtudjam mi
                  van
               , de előbb szeretnék megölni valakit, valami bigot gazembert!
            </p>
				<p>
               Méltóztatnak már észrevenni, hogy nem valami rendes emberek gyűltünk
                  ott össze a kicsiny udvari lakásban. Pedig - álszeméremből - a sürgönykihordót el
                  is sikkasztottam. Ez az ember több hónapon át albérletben bírta a Zafir-lak egyik
                  szögletét és arról volt nevezetes, hogy nála rosszabb lába talán senkinek sem volt
                  a lustajárásu Budapesten. A világon mindenre volt hivatottsága, csak a
                  mesterségére nem, következéskép azt kellett folytatnia. És mert rendkívül önző
                  ember volt, panaszai és sóhajai elsavanyították körülöttünk a levegőt,
                  megkeserítették az életünket.
            </p>
				<p>
               Már amennyire hagytuk magunkat. De négyünkön nem vehetett erőt a
                  szomorúság hatalma, nekünk nyílott az öröm virága a penész világában is és még a
                  szélvészek bús harczából is kicsendült - és perdült - számunkra a csárdás. A
                  Rubens-lányok között a legidősebb nem volt több tizenkilencznél, a legifjabb pedig
                  tizenhat éves. A szájuk nevetésre állott, úgy születtek és az apjuk, egy részeges
                  szabó, midőn utolsó napjait élte, rájuk is kiáltott:
            </p>
				<p>
               - Hálátlan, rossz leányok, én szenvedek, mint egy pék és ti
                  nevettek!
            </p>
				<p>
               Sírván is nevettek. A szájuk, a fogaik, lelkük és alighanem az
                  előttük ismeretlen anya volt az oka, aki igen örvendhetett, hogy egyszerű paraszt
                  szolgáló létére mesterember vette feleségül. Hamarosan életre hozta három
                  gyermekét és mosolyogva távozott a földről, ahol neki - szerinte - szép, sőt
                  előkelő szerep jutott. A lányok akkor nem sírhattak utána, most azonban, -
                  különösen ünnepnapok méla, csendes délutánjain - megkönyezték, de hamarosan
                  kaczagásra fogták a dolgot, a mint eszükbe jutott, hogy az anyjukat Piszke
                  Veronnak hívták.
            </p>
				<p>
               A legkisebbet is Veronikának hívták. Piszke Ribiszke volt a csúfneve,
                  a testvérei sokszor fenyegették is, hogy megeszik. Ami engem illet, csakugyan majd
                  megettem. Rendkívül kedves és bűbájosan ostoba volt. Őt nevezték az ifjú festők
                  Rubensnénak, mert korához képest szokatlanúl erős, rendkívül rózsásszínü,
                  szőkehajú és feketeszemű volt. Arczra, termetre, de lényére nézve is hasonlított a
                  nagy festőnek bundában ábrázolt, mégis oly kevés ruházatú feleségéhez. Rendkívül
                  élvezte, hogy tetszik és még az orrocskája is beleremegett, a mikor valamelyik
                  rajztanár fontoskodó szavakkal dicsérte a vállait, a derekát. Ő is, akárhányszor
                  elmondotta:
            </p>
				<p>
               - A lábamnak szép stilusa van. Egy kissé rokokós, de az jó!
            </p>
				<p>
               Tudta ezeket a szavakat, de nem értette. A festőkisasszonyok, akiknek
                  rendes, állandó modeljök volt, magyarázgatták neki, kitanították, de egyszersmind
                  agyoncsipkedték. Dagadt arczczal, kisírt szemmel, duzzogva jött haza néha.
            </p>
				<p>
               - Inkább ülök száz férfinak, - mondá - mint egy nőnek. Csakhamar ott
                  is hagyta a hölgyeket és átment a férfiosztályba. A festődiákoknak ült, de csak
                  félaktot. Egészet nem, soha!
            </p>
				<p>
               Sokszor beszéltünk erről - az izzóra fűtött kályha világa mellett -
                  az esti családi tanácsokon. Ő, nem talált volna benne semmit, Zafirné pártolta,
                  mert így könnyebben mehet férjhez, mert a férfiak ilyenek. A két testvér csak
                  nevetett:
            </p>
				<p>
               - Tedd meg, ha mered, ha megteszed, Piszke, többé haza ne jőjj.
            </p>
				<p>
               Én meg, elhalványodtam még a gondolatra is, következésképp megrázó
                  czinizmussal közbevetettem:
            </p>
				<p>
               - Miért ne! Fő a kereset. Ha hivatása kivánja. Megtették herczegnők
                  is.
            </p>
				<p>
               Reszkettem a pillanattól, amikor egyszer majd kipirosodva fog
                  hazajönni és bevallja, hogy megtette. Akkor nekem végem van, akkor én a
                  legnyomorultabb ember vagyok a világon, mert szeretek egy leányt, aki méltatlan
                  hozzám. És nem vehetem többé feleségül!
            </p>
				<p>
               Mert - remélem, természetesnek fogják találni - hogy Rubensnét
                  szintén nőmmé akartam tenni, mint ahogy mondani szokták. Elhatároztam, hogy
                  küzdeni fogok érte, kiművelem és fölemelem. Oh, tizennyolcz éves balga szív, akit
                  egy érzés úgy megnöveszt, hogy elfoglalod az elme helyét is!
            </p>
				<p>
               Most töröm a fejem, hogy a népisme szempontjából megállapítsam, miből
                  élt a három felnőtt leány? Cseresznyéből - a cseresznyeidőszakban. Legélénkebben
                  erre a korra emlékszem vissza és ez az idő talán legjellegzetesebb egész
                  életmódjukra nézve. A szezon gyümölcseiből táplálkoztak és vízvezetéki vizet ittak
                  rá bőven, de azért nem volt oly egészségtől duzzadó három leány, mint amilyen volt
                  Veronika, Riza és Katharina. Öltözködni is a kosztjukhoz képest öltözködtek:
                  nyárias, félselyem, igen színes blouseokba. A szoknya, hajh, az nagyobbára egy,
                  teveszőrszínü és téli maradt.
            </p>
				<p>
               Veronnak, mert nem nézhettem, hogy egy gyermeknek való napernyővel
                  jár, én vettem egyszer egy felnőtt, igazi napernyőt.
            </p>
				<p>
               Reszketett a haragtól, amikor készülődtem, hogy átnyujtsam.
            </p>
				<p>
               - Minek néz maga engem? - mondá és a haja szinte fölborzolódott, az
                  égnek állott az izgatottságtól. Olyan piros lett az arcza, hogy szinte sütött. Én
                  mégis fáztam, megijedtem; ilyen a férfi.
            </p>
				<p>
               Sírva borult a nyakamba:
            </p>
				<p>
               - Kegyed meg akar engem vesztegetni, meg akar engem venni! - szólt,
                  míg a nyakamat eláraszták forró könnyei. Magam is sírtam egy kicsinyt, a szívem
                  elfacsarodott azon való nagy erőlködésemben, hogy
                  még
               ne mondjak meg semmit. Úgy véltem, hogy nincs jogom szerelemről
                  beszélni egy nőnek, akit lakásviszonyai arra kényszerítenek, hogy vallomásaimat
                  meghallgassa és eltűrje, akár tetszenek azok neki, akár nem.
            </p>
				<p>
               Ő józanodott ki hamarabb:
            </p>
				<p>
               - Ha napernyő kell nekem, vesz a bácsim! - mondá bizonyos
                  elbizakodottsággal.
            </p>
				<p>
               A bácsi! A három árva leányt ez kárpótolta apáért, anyáért. Ez adott
                  független és szabad életüknek némi patriarchális színt, erre hivatkoztak, ha
                  valaki bántotta őket és erre gondoltak, ha a két nagyobbiknak elrongyollott a
                  czipője és szép tavaszi napokon nem tudtak az utczára kimenni. A bácsit
                  tisztelték, - félték és szerették, állásbeli ember volt, pecsétnyomó vésnök,
                  kicsiny háza is volt Megyeren - villa! Hozzája nem mehettek, a felesége miatt; de
                  nyáron, egypárszor, vasárnap, ebédeltek vele már. Csirkét ettek s Veron a csirkét
                  nagyon szerette, különösen kirántva, zsirba sült petrezselyemmel. A bácsi fizetett
                  és egy hatos borravalót is hagyott. A két idősebbik leány, mint fehérvarrónő, több
                  tuczat zsebkendőt stikkelt neki rokoni, szíves szereteteért.
            </p>
				<p>
               Ha nem akarom a tényeket eltagadni, bevallom, hogy a graveurt magam
                  is kedveltem. Komoly polgár volt, aki a leányokat, egyszer, amikor meglátogatta
                  őket, előttem is igen figyelmeztette az erény útjaira:
            </p>
				<p>
               - Becsületesek maradjatok, mert ha nem, leveszem a kezemet rólatok.
                  Egy nőnek főékessége a becsület és ha fiatalemberek szavára nem hallgat, mindig jó
                  vége lesz.
            </p>
				<p>
               A polgár nős és egy kissé koros is volt immár, tehát nem lehetett
                  föltenni, hogy a morált önző czélokból dicséri. Rám nem haragudott, sőt dicsért,
                  mint művelt embert, aki rosszat bizonyára nem akar. Az akkori eszemmel is láttam,
                  hogy csak azért elnéző irántam, mert azt akarja, hogy én is jókat mondjak róla
                  távollétében és segítsek neki, ha Rubensnét tanítja:
            </p>
				<p>
               - Te meg főképpen jól vigyázz magadra. A véred úgy sem kedvező!
            </p>
				<p>
               Boldogok voltak, hogy a bácsi ennyire kitüntette őket szeretetével és
                  Rubensné - a gyerek - az ölébe ült, czirógatta:
            </p>
				<p>
               - Mondja csak édes bácsi, csak parancsoljon nekünk!
            </p>
				<p>
               A vésnök nem parancsolt, de szigorúan beszélt:
            </p>
				<p>
               - Aztán - kérdé - voltaképpen mi is vagy te?
            </p>
				<p>
               - Model, bácsi, model!
            </p>
				<p>
               - Jól van, értem, model, de az még nem hivatás.
            </p>
				<p>
               Elmélyedve, búsan és haragosan ismételte, németül:
            </p>
				<p>
               - Az még sem hivatás, egy fiatal nőnek, aki szép és egészséges!
            </p>
				<p>
               - Hát mit kell tenni, mibe kezdjek? - kérdé Veronika
                  lehangoltan.
            </p>
				<p>
               - Tanulj varrógépet, czipőelőrészt készíteni, tuczatszámra. Jól
                  fizetik. Segíts magadon, az isten is megsegít.
            </p>
				<p>
               A két leány elragadtatva ismételte:
            </p>
				<p>
               - Segíts magadon, az isten is megsegít!
            </p>
				<p>
               A bácsi aztán elment. Ott maradtunk ellágyulva és elképedve az ő nagy
                  bölcsességének és tisztességének hatása alatt, leverten és egyszersmind
                  föllelkesedve. És éjfélig eltanácskoztunk azon, hogyan szabadítsuk meg Veront a
                  kenyérkeresetétől, amely nem hivatás.
            </p>
				<p>
               - Mi ki fogunk téged tartani addig, a míg valamit tanulsz! - mondá a
                  két idősebbik, a kiket igazában a legkisebb tartott el.
            </p>
				<p>
               - Legjobb, ha férjhez megy! - szólt Zafirné, a ki szintén belevegyült
                  a társaságba.
            </p>
				<p>
               - Férjhez nem megyek, - mondá Rubensné - inkább meghalnék, minthogy a
                  nővéreim előtt férjhez menjek. Azonfelül, a férfiak mind önzők!
            </p>
				<p>
               Reám tekintett. Mért haragszik reám? Nem tudtam elképzelni. Elfordúlt
                  tőlem, miután egészen a közelembe jött. Többször aludt a diványon, a
                  jelenlétemben. Mindig rosszkor jöttem, mindig azt mondta: „Pardon, kérem, már
                  öltözködni sem lehet!”
            </p>
				<p>
               Egyszer aztán ő maga szólott, hogy vennék ki egy szálkát a
                  kezéből:
            </p>
				<p>
               - Aztán vigyázzon, a vért ne bánja.
            </p>
				<p>
               Igyekeztem, tőlem telhetőleg, de a kezem reszketett, csakhogy az övé
                  is. Sziszegett és egyszersmind nevetett rajtam.
            </p>
				<p>
               - Ügyetlen! - mondá - hagyjon el!
            </p>
				<p>
               Álltunk a gangon, szótlanúl. Esthomály, mindenki vacsorázott a házban
                  és az evőeszközök csörömpölésének barátságos hangja töltötte be az udvar csöndjét.
                  A sötétben némán néztük, de, azt hiszem, igen erősen éreztük egymást.
            </p>
				<p>
               Veronka szólt, ingerlékeny, gyerekes hangon:
            </p>
				<p>
               - Ha én beleugornék a kútba, maga utánam ugrana?
            </p>
				<p>
               - Igen.
            </p>
				<p>
               A keze a kezemet kereste:
            </p>
				<p>
               - Mért nem festő maga! Mindig a maga modelje lennék, senkié másé.
                  Magának nem kellene fizetnie; úgy ülnék, a hogy akarná, maga meg festené rólam a
                  Rubensnét, a mit mindig próbálnak azok az ügyetlenek. Csakhogy én nem akarom, hogy
                  nekik sikerüljön. Magának sikerülne és olyan híres lenne, mint a francziák.
                  Tanúljon meg, egy félév alatt többet tudna, mint valamennyi. Én segítek!
            </p>
				<p>
               Hirtelen behívták vacsorázni. Turó volt, liptai - és jól emlékszem -
                  köménymag hozzá. Jóízűen ette meg, a szeme is csillogott az élvezettől, a mikor
                  evett. Nekem egy kissé fájt, hogy enni tud közvetetlen az első vallomás után. Én
                  nem tudtam volna, igaz, hogy ezen az estén véletlenül nem is volt mit. Nem is
                  aludtam ezen az éjszakán, kirázott a hideg az éhség és szomjuság miatt. A fogaim
                  is összekocczantak bele és reggelre egészen elaléltam. Másnap ismétlődött a lázas
                  éjjel, ámbár megnyugtattam a fiatal gyomromat. Ah, de a szívem, a szívem, azzal
                  nem tudtam mit csinálni.
            </p>
				<p>
               Igy gyötrődtem azokon a napokon, a melyek eltartottak heteken és
                  hónapokon át. A leány pedig ha nem is éppen ugyanilyen, de igen hasonló
                  gyötrelmeket állhatott ki. Reszkettünk egymásért, de féltük az istent, a törvényt,
                  a társadalmi szokásokat, a bácsit, a ki mind sűrübben kezdte gyakorolni gyámi
                  kötelességeit. Sőt egy napon a modelségről egyszerűen letiltotta Rubensnét.
            </p>
				<p>
               - Az nem állás, - mondá - a festők pedig mind erkölcstelen
                  gazemberek. Én vagyok az egyetlen rokonod és én ezennel letiltalak, hogy többé
                  egygyel is szóba állj!
            </p>
				<p>
               Szegény kis Veronika védte magát, barátait, a kiket kedvelt, mert
                  dicsérték, mert bolondoztak vele, beleavatták pletykáikba, felöltöztették bársony
                  és selyem kosztümökbe és pénzt adtak neki azért, mert bámultatni engedte magát.
                  Sírva vált meg tőlük, de maga is belátta:
            </p>
				<p>
               - Belátom magam is, hogy egy komoly nőnek nem hivatás.
            </p>
				<p>
               - És aztán mit csinálsz, ha megöregszel? - vetette közbe a
                  bácsi.
            </p>
				<p>
               - Különösen ha megöregszem! motyogta Veron, mereven, értelmetlenül
                  nézve kék szemeivel, mint egy őz, a mikor ráfogják az előtte még ismeretlen alaku,
                  gyilkos puskacsövet.
            </p>
				<p>
               Beleegyezett és mi is beláttuk.
            </p>
				<p>
               Ettől fogva mind állás és hivatás után nézett. A bácsi hol ide, hol
                  oda parancsolta, nagyon sokat ebédelt a városban, a bácsival, levest, húst,
                  tésztát és gyümölcsöt is. Tőlünk kezdett elidegenedni, velem nem beszélhetett
                  többé, hogy a szemei meg ne teljenek könynyel. Sokszor meg ingerült és gőgös volt
                  velem szemben, szidott, hogy ha ő elpusztul, én leszek az oka.
            </p>
				<p>
               Egyszer feltünő későn és új kalapban jött haza. Mindég piros ajka
                  kékesfehér, csengő hangja rekedt. A ház előtt őgyelegtem, azt hiszem vártam reá.
                  Bevont a kapu alá és ott hirtelen lehajolt, megcsókolta kezemet:
            </p>
				<p>
               - Ne szeressen többé engem! - mondá alig hallhatóan.
            </p>
				<p>
               Majd, csaknem kiabálva hozzátette:
            </p>
				<p>
               - A bácsi a gazember és nem a festők!
            </p>
				<p>
               Aztán nemsokára, Rubensné ült modellt egész aktnak is. Meghallottam,
                  maga mondta:
            </p>
				<p>
               - Nem bánom, úgy fessenek, a hogy akarnak!
            </p>
				<p>
               Én pedig kora hajnalban, egy hallgatag hordár kiséretében hagytam el
                  a mozsár-utczai Zafir-lakot. Az ajkaim hangtalanul mozogtak, a mi föltünt a
                  hordárnak is.
            </p>
				<p>
               - Imádkozni tetszik?
            </p>
				<p>
               - Nem, átkozódom! Gyalázatos, erkölcstelen fészek volt ez, örülök,
                  hogy megszabadultam tőle.
            </p>
				<p>
               Szitkokat - és csókokat - szórtam vissza a régi rongyos sárga ház
                  felé, a melynek most szeretnék leborulni a helyére, de nincs meg többé a helye sem
                  és mindhiába keresem, a Rubensné fehér lábainak nyomát. Befujta egy elementum, sem
                  nem homok, sem nem por, nem hó és nem füst, hanem mind, a mi benne van ebben az
                  egy szóban - Pest.
            </p>
			</div>
		</body>
	</text>
</TEI>