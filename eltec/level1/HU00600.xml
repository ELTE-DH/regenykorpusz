<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00600" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A gólyakalifa : ELTeC edition</title>
				<author ref="viaf:49221125">Babits Mihály (1883-1941)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">38365</measure>
				<measure unit="pages">89</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A gólyakalifa</title>
					<date>2002-07-14</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00600/00600"/>
					<respStmt>
						<resp>Original Electronic Edition</resp>
						<name>Varjú Mária</name>
					</respStmt>
					<bibl type="digitalSource">
						<title>A gólyakalifa</title>
						<date>2002-07-14</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>A gólyakalifa</title>
						<author>Babits Mihály</author>
						<pubPlace>Szentendre</pubPlace>
						<publisher>Interpopulart</publisher>
						<date>1996</date>
						<ref target="http://mek.oszk.hu/00600/00600/00600.pdf"/>
					</bibl>
				</bibl>
				<bibl type="firstEdition">
					<title>A gólyakalifa</title>
					<author>Babits Mihály</author>
					<date>1916</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-21"/>
		</revisionDesc>
	</teiHeader>
	<text>
		<body>
			<div type="chapter">
				<head>I. (Tábory Elemér önéletírása.)</head>
				<p>Össze akarom állítani életem aktáit. Ki tudja, mennyi időm van még? A lépés, melyre
               elszántam magam, talán végzetes lesz. Lassan, biztosan múlik az éj. Majd egyszer csak
               jön, lábhegyen, mint egy gyilkos, a fekete Álom, és nesztelen mögém áll. Hirtelen a
               szememre szorítja tenyerét. És akkor nem vagyok többé a magamé. Akkor megtörténhetik
               velem akármi.</p>
				<p>Össze akarom állítani életem aktáit, mielőtt még egyszer elaludnék.</p>
				<p>Mindenről pontos jegyzeteim vannak. Az életem olyan volt, mint egy álom, és az álmaim
               olyanok, mint az élet. Az életem szép volt, mint egy álom; ó, bár lett volna az
               életem szerencsétlen, és az álmaim lettek volna szépek!</p>
				<p>...Tizenhat éves koromban kezdődött.</p>
				<p>Különösségek voltak azelőtt is. De egyáltalán nem feltűnő dolgok: tiszta
               gyerekességnek lehetett őket tartani. Például a tislérrel. Mindennap a tislér mellett jártam el, iskolába menet. Sokszor
               megálltam a szűk ablak előtt. Ez a sötétnek látszó műhely lassanként a rejtelmek
               színhelye lett fantáziámban. Minden ok nélkül elképzeltem magamnak, hogy ott, a
               jámbor tislérség örve alatt nagy gonosztevők, pénzhamisítók, talán gyilkosok is
               manipulálnak, vagy ártatlan fiúkat kínoznak... olyanokat, mint én. Sőt ezt a hitemet
               valahogy néhány pajtásomra is rászuggeráltam, úgyhogy egy valóságos doktor Holmesi titkos társaságot alapítottunk ennek a rejtélynek a
               kikutatására. A társaság, mint a rejtély is, magától megszűnt, de én továbbra is
               mindig érthetetlenül megborzongtam, valahányszor enyvszag csapott meg az
               asztalosműhely ablakából, mintha ismerős illat volna ez, mintha ilyen műhelyben éltem
               és szenvedtem volna magam is sokáig.</p>
				<p>Pedig úrifiú voltam, gazdag fiú, és a legjobb tanuló a gimnáziumban.</p>
				<p>Volt aztán két iskolatársam, akikhez nagyon különös érzelem fűzött.</p>
				<p>Általában nagy fölényben voltam a társaim fölött. Szerettek, bámultak, mert szép
               voltam és ügyes fiú, okosabb és erősebb is, mint ők, mert szép ruhában jártam, és
               mindig volt zsebpénzem, és főleg mert csöppet sem törődtem velük, és egyáltalán nem
               tulajdonítottam értéket a barátságuknak. Valóságos Sonntagskind
                voltam; kényeztettek, örült, akire mosolyogtam,
               gyönyörködött, aki csak rám nézett, és én legkisebb koromtól a szeretetnek ily
               bőségében fürödve, egyáltalán nem ismertem a szeretet értékét, mindenkivel kedves
               voltam, de senkivel sem gondoltam valami nagyon. Annál többet gondoltak velem:
               féltékenyen kapaszkodtak a karomba, és például a görnyedt, csöndes Horváth Iván
               valósággal szerelmes volt belém.</p>
				<p>Őt még csak eltűrtem, mert feljebb járt nálam, és okos fiú volt, filozofáltam vele,
               francia könyveket adtam neki kölcsön, és néha számonkértem:</p>
				<p>- Még mindig csak tizenöt lapot olvastál?</p>
				<p>Tudtam, hogy csak azért tanul franciául, hogy előttem szégyenben ne maradjon.</p>
				<p>- Könnyű neked - panaszkodott ilyenkor. - Te már kiskorodban tanultál a bonnetól.</p>
				<p>- Ugyan mit tanul az ember a bonnetól? Muszáj legalább néhány könyvet
               végigszótározni.</p>
				<p>Nagyon szerettem a könyveket. Érteni akartam mindent, tudni mindent, bejárást
               biztosítani az eszemnek mindenhova. És megvetettem a többieket, akiknek ilyen vágyaik
               nem voltak. Megértettem, természetesnek vettem a bámulatukat, de azért terhemre
               voltak. Éreztem, hogy fájdalmat okozok annak, akivel közönyös vagyok, akinek az
               érzelemnyilvánításait nem jutalmazom; s közönyöm és vidám fölényem csak annál nagyobb
               lett. Nem volt bennem rosszakarat, sőt képes voltam minden gyengédségre és
               szeretetre, de erős voltam, és gyengédségem nem akart testvére lenne a
               gyengeségnek.</p>
				<p>Mégis volt kettő a társaim közül, akikkel szemben gyengének éreztem magam.</p>
				<p>Mind a kettő egész közönséges, ostoba fiú. Hódi Karcsi mindig szélesen kacagott, én
               mindig zavarba jöttem, és úgy éreztem, mintha énrajtam kacagna. Sehogy se tudtam
               leküzdeni ezt a kellemetlen érzést, megmagyarázni még kevésbé. De hisz minden ember
               megfigyelhet önmagán ilyeneket, senkinél sem nyernek azok oly értelmet, mint
               nálam.</p>
				<p>A másik volt Fazekas. Ez a nagy, kelletlen legény egy kocsmárosnénál kvártélyozott,
               borbélysegédes frizurát viselt, poros, lógó, fekete ruhában járt, és sápadt volt
               mindig. Rossz érzések szálltak meg, ha ránéztem, mintha valami rosszra emlékeztetett
               volna.</p>
				<p>Sok minden olyan volt, mintha valami iszonyú dolog lenne valahol, az emlékezetem
               mélyében ‑ valami, ami mindjárt más színben mutatná az egész világot -, csak nem
               tudtam, hogy mi.</p>
				<p>De azért diák voltam én is, egyformán boldog a labdatéren, a tánciskolában és a
               könyveim közt: még vidám, játszó gyermek, és máris egy kis komoly filozóf. Szerettem
               a matematikát, mindent, ami nehéz és szigorú, ahol fiatal eszemnek korrekt élességét
               ragyogtathattam önmagam előtt. A tanáraim megbecsültek, sőt egy kicsit ők is úgy
               voltak velem, mint a társaim. Mind főleg előttem akartak jó színben feltűnni, előttem
               restelltek minden tudatlanságot, gyengeséget, szinte féltékenyek voltak rám, kit
               szeretek és tisztelek jobban. Sőt, tekintély voltam előttük: Köbgyök Miska engem
               szólított fel, ha valamit maga sem tudott tisztán. - És így múltak az évek.</p>
				<p>És tizenhat esztendős koromban...</p>
				<p>Hatodikat végeztem, épp majálisunk volt. Korán keltem, szaladtam nézni, szép idő
               van-e. Csodálatosan emlékszem erre a reggelre. Leírom - leírom az egész napot -, hogy
               lássa az olvasó, miből - milyen életből ébredtem a rémre. Aranyos nap volt, lombos,
               friss világ a nagy veranda kockás üvegfalain át. Ezüst szikrák, halványfriss tűujjak
               a fenyőn, gomolyodó hólabdavirágok. Minden virágra emlékezem. Hogyan pompázott az
               orgona! Volt aztán egy bokor, amit mi gyerekek csak bogyónak híttunk, mert fehér
               hólyagos bogyói voltak, a sarkunkkal pattantottuk szét mindig a földön. Ez apró
               fürtös, rózsaszínű virágokat hajtott, és keresztül-kasul belepték a méhek, és az
               egész bokor zengett, mint egy templomi orgona.</p>
				<p>Nyitva volt néhány üvegtábla, és én hallottam mindent. A méheket, a darazsakat, amint
               felcsaptak a bogyóbokorból, hirtelen, mint a csomóból kibomlott húr vége, és merész,
               zengő ívben kikanyarodtak a vasrács fölött az utcára, odacsalta az akácvirág mézes
               illata. Hallottam a madarakat is, csipogást és csacsogást ezerfélét, minden hangos
               volt és eleven. A rigók voltak ám jókedvűek! Fel-felkurjantak és visítottak, mint a
               legények a csárdában, és én, gyerek, meg nem álltam, közibük kiáltottam magam is:</p>
				<p>- Huncut a bíró! Huncut a bíró!</p>
				<p>Csupa nevetés volt ez a zöld világ. Fütty, fütty és kacaj. A napsugár ingó foltjai
               szerteszét a sűrű lomb között, mint a nevetés apró gödrei az arcon. Én meg nevettem a
               boldogságtól, hogy a majálisra ilyen szép idő van. Egy szép szürke galamb ült a
               nyitott ablakra, és én odalopóztam megfogni. De elröpült, leszállt az udvarra, és
               nyakát ingatva kimérten lépkedett a földön.</p>
				<p>Ekkor bejött Mariska, hozta a reggelit. A frissen pörkölt kávé ingerlő illata
               beáradt. Mariska menyecskésen hátrakötött keszkenővel jött, mosolygott nagyon.</p>
				<p>- Elkésik az ifiúr. Még fel sincs öltözve.</p>
				<p>Szaladtam vissza, az új ruhát keresni se kellett, már kikészítve várt.</p>
				<p>Milyen jó, ha az embernek külön szobája van! Milyen pompás a hideg víz így reggel,
               hirtelen! Mily nagyszerű a tiszta fehérnemű hűvös érintése! Mégis jó, hogy így
               gondoskodnak az emberről! Vajon lesz-e bögretörés a majálison?</p>
				<p>Hirtelen nyílt az ajtó, benézett az édesanyám, és én, az ágyamon ülve, amint éppen
               friss inget akartam felvenni, éreztem, hogy olyanféle mozdulatot teszek, mint a
               meglepett őzike. Oly szép, fiatal, elegáns asszony volt az anyám, hogy én szégyelltem
               előtte öltözködni. A cseléd előtt pedig nem szégyelltem. De amikor megláttam azt a
               szép, nemes arcot, amelyhez, mondják, egészen hasonlít az enyém, azt az előkelő
               termetet drágaszép pongyolában; úgy huzakodtam a paplan alá, mint a csiga a
               házába.</p>
				<p>Lehajlott, meg akarta csókolni a homlokomat, amire én ijedten iparkodtam ráhúzni a
               takarót.</p>
				<p>- Látott már az ember ilyen gyereket? Szégyelli magát az édesanyja előtt.</p>
				<p>Amint kiment, gyorsan szedtem a ruhákat, felpattantottam az ajtót, gőzölgött a kávé,
               a fehér abrosz mögött állt a nenne, és kiosztotta a
               tejszínt.</p>
				<p>Minden emberi lény között talán őt szerettem legjobban. Édesapámnak az idősebb nővére
               volt; nem ment soha férjhez, és ott lakott nálunk. Nekem úgy tűnt fel mindig, mintha
               ezüstből volna. Kis fején a haja csalódásig ezüst; az arca oly finom, gyengéden fehér
               arcszínével, diszkréten fénylő mosolyával, mint ezüst filigránmunka; és mosolya fénye
               az ezüst fénye volt, és hangjánál tisztább ezüstcsengést sohasem hallottam. De a
               legezüstösebb a lelke volt, és a hangja a lelke csengése, mosolya lelke fénye. Nekem
               úgy tetszik, mintha még neve is, ahogyan otthon híttuk, a nenne szó,
               ellenállhatatlan, halk, ezüst fények és csengések képzetét idézné fel, csak
               rágondolva is. Alig véltem, hogy a kortól volna fehér a haja; fiatal volt és finom és
               bájos; ezüstösen született talán, mint valami tündér; nem is képzeltem máshogy a
               tündéreket, mint amilyen ő volt, ott a tiszta abrosz, a friss tejszínhab és a reggeli
               naptól csillogó ezüstkanalak mögött.</p>
				<p>Már a kertben sétáltak a lányok, a húgom, a tízéves Böske és a másik, a vendég Böske,
               az unokatestvérem, egy tizenhét éves vidám, csinos lányka. Az apám, az még aludt; de
               megígérte, hogy majd ő is kijön a majálisra, és a tanárok is számítottak rá, a
               városnak egyik fő előkelőségére. Nekem, szüleim büszkeségének, szépnek kellett
               lennem és tisztának, és édesanyám a lépcsőn még egyszer műértő szemlét tartott a
               toalettemen, és ott állt mögöttem Mariska a ruhakefével, és ott állt az öreg Vivi
               dada, akiről még fogok majd beszélni. A nenne pedig így szólt:</p>
				<p>- Lányok, vágjatok egy szál rózsát, és tűzzétek ki az Elemér gomblyukába, hogy szép
               legyen.</p>
				<p>Böske, a nagy Böske, tűzte a gomblyukamba a rózsát, és én egész közel állva néztem,
               mily szép az arca, aztán köszönetül egy tánclépéssel ügyesen előreágaskodva, hirtelen
               arcon csókoltam: tetszett ez neki, de azért mindig méltatlankodva igazította utána a
               haját. Én nevettem, egészséges, gyermeki huncutsággal.</p>
				<p>Ilyen volt ez a méhzümmögéses, napsütéses reggel. Cézár is rám ugrált, a kedves
               kiskutya, alig védelmezhettem a szép ruhámat. Mindenki a kapuig kísért, és utánam
               néztek, és én büszkén, tisztán, rózsásan mentem a majálisra.</p>
				<p>Így emlékszem mindenre: így tudnám leírni az egész napot. A gyülekezést az
               iskolaudvarban, azt az ígéretes, terhes zsongást, mely mint a színházi zsongás az
               előadás előtt, mint az új könyvek friss nyomtatásszaga, ingerelte lelkem. A
               pajtásaimat, akik feszesek és furcsák voltak, kimosdatva és új ruhában, mintha
               meghámozták és becsomagolták volna őket, látszott rajtuk, hogy most egy napra
               kimennek az iskolából az emberek közé; mint a fókák, mikor kijönnek a vízből. A
               tanárokat: Köbgyök Miskát, aki véres tekintélyének egész reggeli súlyával ácsorgott
               közöttünk. Krug Ernő tanár urat, aki a majálist rendezte: ez volt élethiúsága, évi fő
               eseménye életének: az év egyik felében készült rá, másikon át dicsőségében
               sütkérezett. A lobogót, melyet édesanyám ajándékozott az intézetnek: ő volt a
               zászlóanya. Az indulást: de jó az: indulni! Menni a mezőkön! Az Isten napja éget,
               hónunk alját izzadság hűsíti, a cigány szól, holnap szünet; ki gondol a latinleckére?
               Megyünk.</p>
				<p>- Nagyszerű erdő ez! - kiáltott Révi Pista, aki még Verne-könyveket olvasott, és
               mindig polipokról meg búvárharangokról beszélt. - Ilyenekben lesnek a cowboyok.</p>
				<p>Leírnám az egész majálist, a játékokat: volt ám bögretörés! És kötélhúzás! És
               zsákfutás! Hogy ügyetlenkedett a Krausz! És aztán fél óráig iparkodott az
               ügyetlenségét helyredisputálni. Sőt Kákay Náci tanár úr, akinek pedagógiai elve volt
               “a gyermekek játékaiba vegyülni”, maga is szétütött egy köcsögöt. Én ügyes voltam
               mindenben és boldog, egy nagy boldogság apró részese: odaadó lelkem szinte
               beleveszett a játszó zsivajba. Gyermeken gyakran megesik, hogy nem érzi magát. Néha, pajtásaim közt ülve a padban eltűnődtem: miért
               éppen én vagyok a sok közt én? Mily titok kapcsolja minden
               érdekem, érzésem éppen ehhez a csinos, kis testhez? Mért nem a
               szomszédoméhoz? - De most, nem gondolva semmit, boldogan olvadt lelkem a sokaság
               lelkébe.</p>
				<p>Boldog, boldog nap volt. És ezen a napon kellett megtudnom
                  mindent!
            </p>
				<p>Miért vetélkedtem Hódi Karcsival mindig, tüntetően, meg Fazekassal a játékokon? Mintha magamnak akarnám bebizonyítani, hogy én vagyok a különb.
               Pedig úgyis én voltam.</p>
				<p>Mit vétettek nekem? Miért gyűlöltem őket akaratlan?</p>
				<p>Két emlékeztető, durva folt ez a két arc a szemeimben, két hely a gyönyörű képen,
               ahol lehullt a festék, és kilátszott a meztelen vászon.</p>
				<p>Ezen a napon kellett megtudnom mindent.</p>
				<p>Ebédnél ültünk, zsúfolva a hosszú lócákon, kellemes szél jött a nagy melegben, ingott
               az áttört aranyszőnyeg, egy-egy akáclevél sodródott tányérunkra. Leves után egyszer
               csak valaki elkiáltá magát:</p>
				<p>- Éljen Krug tanár úr!</p>
				<p>- Éljen! - repült ki egyszerre négyszáz fiútorokból, mint a rabmadár a kalitkából,
               mint ahogy egy egész madársereg felcsap a levegőbe hirtelen, gyorsan, magasan.
               Végeérhetetlen, siketítő éljen volt: az idegesebbek fülük befogva ordítottak, a fák
               gallyai rezegtek bele, a tanárok nevettek és bosszankodtak.</p>
				<p>Krug közöttünk járt, felvigyázott az ebédre.</p>
				<p>- Lám, ugye milyen népszerű vagyok? - szólt nevetve Darvashoz; de azért örült a
               tüntetésnek.</p>
				<p>A hang azonban nem fogyott, rohamokban szakadt ki, minden fogás után más és más nevek
               kerültek sorra.</p>
				<p>- Éljen Darvas tanár úr!</p>
				<p>- Éljen Cserey tanár úr!</p>
				<p>- Éljen Kákay tanár úr!</p>
				<p>Mindenkinek kijutott. Egyiket csak félénken, szerényen ünnepelték, másikat gúnyos
               viharossággal. Mikor Kákay nevére került a sor, zengett az egész erdő
               irgalmatlan.</p>
				<p>- Hagyjátok, fiúk, hagyjátok! - legyintgetett Náci a kezével.</p>
				<p>De mi nem hagytuk. És az igazgató nyugtalanul tekingetett le a vendéglő verandájáról.
               Ott ápolta érzékeny tekintélyét a vén mandzsettarázó a néhány vendég közt, akik mint
               szülők, notabilitások, az iskola barátai, megjelentek
               a társasebéden. Megláttam ott az én apámat is. Licskó járásbíró, aki már egész
               délelőtt itt poharazott, egy követhetetlen vadászanekdotát adott elő, mind feljebb
               emelve rekedt ordítását, hogy az éljeneken áthallassék.</p>
				<p>- Te - mondta fülembe szomszédom, a Révi Pista. - Nézd azt az embert, aki ott ül a
               Licskó mellett.</p>
				<p>- A harmadik folt! - lövellt egyszerre a lelkembe, amint odanéztem.</p>
				<p>Erős, nagy ember volt. Kuszált barna Kossuth-szakáll, furcsán vibráló acélkék szemek.
               Szürke vászonnadrág volt rajta és zubbony; mellény nem, ahelyett puha, széles,
               ráncos, fekete selyemöv, körülcsavarva a derekán. Az inge galléra szélesen kihajtva,
               alatta sötét, rojtos nyakkendő lógott.</p>
				<p>- Tudod, hogy ez egy yankee[7]? - magyarázta Révi Pista, a
               legnagyobb érdekkel. - Ez sokáig volt Amerikában, tud angolul, mérnök volt; úgy
               hívják, hogy Kincses. Csak nemrég jött haza; a Nagy Sóstó Városban volt, a Great Salt
               Lake Cityben.</p>
				<p>- Grét Szalt Lék Szitti - igazítottam helyre a kiejtését.</p>
				<p>Nagy nehezen elnémult a lárma, Kriegler, a nyolcadikos eminens, kiállt a veranda elé,
               s egy ügyetlen dikcióba fogott.</p>
				<p>Néztem, néztem folyton az amerikajárt mérnököt. Nem bírtam a szemem levenni róla.
               Sejtettem már akkor, hogy most kezdődik valami? - egész életemnek kínszenvedése? -
               Alig. De ez az arc... Láttam már valahol? Erre az arcra
                  határozottan emlékeztem.</p>
				<p>Legkisebb koromtól nagy hatással voltak rám az arcok. Ma is szinte közvetlenül vélem
               látni bennük a lelket; az ember és az arca egy előttem. De mint ez az arc, olyan
               hatást még nem tett rám emberarc (a tiedet kivéve, gyönyörű Etelka; de szabad-e a
               tiedet ezzel egy lapon említeni?). Ez a megdöbbentően ismerős, sötétkék férfiszem...
               Összerezzentem, amint egyszer véletlen rámnézett, mintha tanárom volna, és én
               tilosban járnék. És mintha ezer meg ezer sötét emlék tolongna fejemben a sötétből,
               mélyből, e felé a szem felé tolulnak, ez a szem hívja őket, hívja, fényre hívja ezt a
               keserű sereget...</p>
				<p>Valami csodás, nagy valóságképe volt az egész embernek. A veranda tetejéről lehulló
               napfény éles vonala a lábszárát metszette el oldalt; a feje árnyban volt. Csöppet sem
               elegáns: gyűrött volt és poros. Az inge egy helyütt hanyagul nyitva, némely
               mozdulatnál kilátszott a melle. Az arcában vadságot éreztem, valami mesteremberszerű
               durvaságot. A tekintetében volt valami ébresztő. Az egész többi mulatság mámornak és
               kedves álomnak tűnt fel, amint őt néztem. Figyelni se tudtam másra. A gyerekek
               csevegtek. Kriegler szónokolt. A direktor felelt. Nem hallottam.</p>
				<p>Felrezzentem. Háromszoros Éljen! A cigány tust húzott.</p>
				<p>Vajon ismerek-e valakit, aki hasonló ehhez az emberhez? Nem, nem, őt magát ismerem.</p>
				<p>Milyen bolondság! Honnan? Most jött haza Amerikából - a Nagy Sóstó mellől.</p>
				<p>Csönd! Az apám beszélt. A vendégek nevében mondott tósztot, szépen, tisztán, úri
               kedvességgel. Akárkivel szól, valami leereszkedő van mindig a hangjában, és mégsem
               sértő, kellemetlen soha; inkább megtisztelő. Igazi magyar úr; komoly vidámság, nyílt
               szem, csinos, szürke körszakáll, ízléses és gondos öltözet. Okos, józan, pompás
               emberismerő. Mindig úgy tűnt fel előttem, mint egy ideál. És most egyszerre
               csodálatosnak tetszett, hogy ő az én apám. Mintha álmodnám, hogy ilyen művelt, szép,
               előkelő és gazdag embernek vagyok a fia.</p>
				<p>És nehezek voltak a szemeim. A sör tette-e? A bő evés? A hosszú ülés? Végre
               szétoszlottunk. Az apám magához intett:</p>
				<p>- Hogy mulatsz?</p>
				<p>- Jól.</p>
				<p>És menekültem már: menekültem a verandáról. Féltem, valósággal féltem - attól az
               embertől. Az én félórám következett a pénztárnál; Révi Pistával siettünk le a sötét
               fasorban, hol már aggatták a lampionokat.</p>
				<p>- Te! - mondta Révi Pista. - Tudod, hogy a Nagy Sóstó Várost másképp Új Jeruzsálemnek
               is hívják?</p>
				<p>Nem feleltem, mire Pista úr magyarázni kezdett:</p>
				<p>- Ott vannak a mormonok. Tudod, hogy a három főigazgatónak összesen nyolcvankét
               felesége is van?</p>
				<p>Megint néma voltam. De ő nem nyugodott, míg mindent el nem mond, amit a mormonokról
               tudott:</p>
				<p>- Tudod, hogy a mormonok sokat harcoltak az indiánokkal? Pedig az indiánok rokonainak
               tartják magukat.</p>
				<p>Elgondolkozva folytatta:</p>
				<p>- Szeretném tudni, a Kincses mérnök látott-e indiánt.</p>
				<p>- Hiszen az indiánok már jóformán kihaltak - vetettem közbe.</p>
				<p>- De arrafelé még vannak - erősítette Pista; azután új témába kezdett: - Kíváncsi
               vagyok, mennyit igazgathatta Kincses mérnök az óráját, míg onnan idáig ért. Ott akkor van reggel, mikor nálunk este.
            </p>
				<p>- Azt ki tudnám számítani - feleltem. - Persze, hogy pontos legyen, ismerni kellene a
               földrajzi szélességet és hosszúságot.</p>
				<p>Mért oly éles minden szó, minden kép bennem erről a napról? A pénztári félóra...
               Diadalkapu lengett a szellőben a gallyból kirakott magyar címer hullott. Puhafa,
               pántlika lomb és dobogó! A kis pénztárasztal ingott az egyenetlen földön, csöngve
               düledeztek a pénzek tornyai.</p>
				<p>- Nos, hogy állunk? - jött érdeklődni Krug tanár úr.</p>
				<p>A csinos, szőke Májer, aki bizonnyal minden görög-latin szótárt ma éjre a vasalt
               nadrágjára rakott, felkokárdázva, látható izgalommal leste Sárközyéket - a Sárközy
               Ellát. De folyton mások jöttek. Kocsi jött hajdúval: Simonffy alispán, a felesége,
               egy ideges, affektált hölgy és a kis Alice, szétterjesztett haj, kék máslik a fül
               mellett, fehér cipő, harisnya.</p>
				<p>- Édesanyáék már itt vannak, igen? - kérdezte tőlem Simonffyné.</p>
				<p>- Most, most nem érek rá gondolni semmire - ezt mondtam magamban. - Majd mindjárt,
               mihelyt lehet - mindenről gondolkozom.</p>
				<p>Dzsizi jött, a barna Gizi, az “olaszos szépség”, tizennégy esztendős fejlett kislány,
               aki minden gimnazistával kacérkodott. És Szanderék, a félénk, okos Nellikével...</p>
				<p>Aztán a tánc a füzéres pajtában: a gyermekek délutáni tánca. Pöttöm kislányok és
               kisfiúk járták, furcsa zavarral vagy huncut mosolygással. A termen előbb a kis párok
               végigsétáltak zeneszóra; a fiúk nagy grandezzával[8]
               vezették az apró delnőket. Egy-egy kislány, akinek kibomlott a haja, hirtelen
               otthagyta a táncosát, és a mamájához szaladt. Nellike egyszerre felsikoltott: egy
               darázs akadt a hajába. A kezemmel ügyesen kiszabadítottam a kis fenevadat. Nellike
               hálásan mosolygott rám. Még egy pár tourt[9] jártunk
               szótalan. Szerettem táncolni, de különben nem voltam barátja a kislányoknak.
               Némelyiknek úgy izzadt a keze! Aztán csak ostobaságokról lehetett velük beszélni.
               Jobban szerettem a nagylányokat, akiket néha mohó szemekkel néztem.</p>
				<p>Nellikét a mamájához vezetve, kisurrantam a pajtából. Szorongva léptem el a
               dohányfüstbe burkolt veranda előtt. Messze bolyongtam, az erdőbe, ahol már senki sem
               járt. Egy kis patak volt ott, tisztás, deszkabürü;[10]
               leültem egy tuskón! Egyedül lenni! Gondolkodni! Kincses... Honnan ismerem én
               Kincsest? Miféle rossz emlékem ragadt ebbe az arcba? Álmomban...?</p>
				<p>Miért, miért tűnik fel olyan fontosnak? Mi közöm lehet hozzá? Engem csak nem érdekel
               Amerika miatt, mint a Révi Pistát? - félek tőle... Valami sejtelem? Ó, milyen
               csacsiság.</p>
				<p>Itt ezek a zöld hegyek, bársonyos pompájukban, okosak mindig és nyugodtak, mint szép
               öregek. Nem félnek semmitől. Nem bánnak semmit, nem bántanak semmit; bánja-e,
               bántja-e őket valami? És itt, alattuk - gondoltam -, az apró ember, a gyerek, tele
               képzelődéseivel. Azt hiszi, ő a világ közepe. Őt minden bántja, vele minden
               összefügg. Kisebb koromban, ha lámpák verőfényeit láttam futkosni az ablakokon, azt
               hittem, a Mikulás jár ott és figyel: hogyan viselem magam? Ha éjjel felnyitottam a
               szemem, és fehér öltönydarab csüggött a fogasról: az szellem volt, rám lesett.
               Emlékszem, egy darabig Budapesten laktunk, a Stáció utcában, egy régi, egyemeletes
               ház földszintjén; az emeleten egy gazdag özvegyasszony lakott, akinek a szuterénben
               volt a konyhája; liften szállították fel az ételeket. A lift a mi gyerekszobánkon
               járt keresztül; egy négyszögletes falkiemelkedésbe volt befalazva. Étkezés idején
               ebből a falrejtekből furcsa dörömbölés és csuszamlás zaja hallatszott. Megdöbbenve
               hallgattam, és senkitől se mertem megkérdezni, mi az. Azt hittem, hogy az valami
               szégyellni való, titkos és borzasztó dolog, és nem szabad soha beszélni róla.</p>
				<p>Mindig ilyen fantáziáim voltak, mint az asztalosműhellyel is. Mindig valami
               kettősséget éreztem magamban, a vidám és kedves gyermeket egy másik is kísérte,
               láthatatlanul mögöttem járt, és mikor a tükörbe néztem, a fülembe súgta:</p>
				<p>- Ne higgy ennek a szép fiúnak! Ez nem te vagy, ez eltakar téged. E
                  mögött keressed magadat, keress engem!</p>
				<p>És néha a legpompásabb mulatságok és gyönyörűségek között a fülembe súgta.</p>
				<p>- Ne higgy nekik! Csak álmodod őket!</p>
				<p>Mert az egész világ egy kép volt nekem, egy gyönyörű kép, és sokszor arra gondoltam,
               hogy talán csak álomkép az egész, és gyermekkorom könnyű, sima folyásával,
               akadálytalan boldogságával valóban olyan volt, mint egy álom. Egy kicsit önkénytelen
               mindig féltem az ébredéstől. Olykor, ha valami nagyon csúnyát vagy rosszat láttam,
               úgy tűnt föl egy pillanatra, hogy most, most fogok fölébredni abból a szép álomból.
               Az is sokszor történt, hogy egy-egy hangulatot, helyzetet hirtelen ismerősnek
               éreztem, mintha álomban vagy valami születés előtti életben már átéltem volna. De azt
               mondják, ilyesmit mindenki szokott érezni.</p>
				<p>- Eh, bizonyára természetes oka van ennek az egész ostobaságnak - gondoltam ásítva -,
               talán valamikor kisgyerek koromban láttam a mestert - valakit, aki hasonlíthatott
               Kincseshez, és talán nagyon féltem tőle mint kisgyerek, és ez a mély benyomás ébredt
               fel most újra.</p>
				<p>Észre se vettem, hogy Kincsesről folyton mint mesterről
               gondolkoztam; fogalmam se volt, mért illett rá mindjárt ez a szó.</p>
				<p>- És ez a mély benyomás ébredt fel most újra - járt az eszemben, mint egy csomó
               értelmetlen szó. Behunytam a szememet, lassanként nagyon melegem lett - és ekkor
               történt az első különös dolog, amivel akkor persze nem sokat gondoltam, mert azt
               hittem, csak álom.</p>
				<p>
               Valaki megrúgott.
            </p>
				<p>Éspedig egy meztelen láb rúgott rajtam egyet, éreztem és ami a legfurcsább, semmi
               különöset se találtam benne. Felnyitottam a szememet: egészen sötét
                  volt, és ezt is akkor egész természetesnek vettem.</p>
				<p>Csak egy pillanatig tartott az egész.</p>
				<p>Egy esőcsepp hullott az arcomra, felugrottam.</p>
				<p>- Hüh, eső lesz, szaladok.</p>
			</div>
			<div type="chapter">
				<head>II.</head>
				<p>Mire a pajtáig értem, megeredt a zápor. Ugrottak a rendezők, másztak a lampionokat
               leszedni a fákról. Pincérek abroszokat kapkodtak ijedten. Bugyborékoló tócsák lepték
               rögtön a földet; a mennyei rajzművész sűrű vízvonalakkal árnyékolá a látóhatárt, mint
               ahogy a Bibliám képein párhuzamos vonalakkal volt árnyékolva az ég. A közönség a
               pajtába és verandába szorult, ember ember hátán; a tánc tér híján megszűnt, egy
               gombostűt sem lehetett volna elhelyezni. Az izzadság és eső szaga vegyült a
               szeszszaggal és dohányfüsttel, a cigányzene a zápor zenéjével. Mindenki nézte, nézte
               az égig érő vékony szálakat.</p>
				<p>- Mindjárt eláll - mondta Krug szakértően.</p>
				<p>Csakugyan mindjárt elállt. A tánc újra kezdődött. Én is egymás után vittem a
               kislányokat, néha egy-egy nagyobbacskát is, akinek épp nem volt táncosa. Ügyesen,
               szépen; a felnőttek mosolyogva néztek, a lányok rajtam feledték szemüket, Dzsizi
               titkon szorongatta a kezem, tréfáltam, udvaroltam, boldog a mozgásban, forgatagban,
               a szép, ép, jókedvű leányok között. Elfeledtem mindent. Lám, Májer is boldog volt,
               mert Sárközyék megérkeztek; rájuk mosolyogtam, amint szótalan eltáncoltak mellettem
               az Ellával. Mindent szerettem: örültem, hogy e szép világban élek.</p>
				<p>Édesanyámék is megjöttek. A kishúgommal végigsétáltunk a termen. Édesanyám büszke
               gyönyörűséggel nézett. Aztán szétváltunk a párok közé.</p>
				<p>A deszkapadló rengett, a falakra aggasztott füzérek libegtek. Lassan besötétedett. A
               kis táncosok kiszivárogtak a pajtából, és a nagy tisztás körül gyűltek a
               tűzijátékhoz. Édesanyámék is kimentek az alispánékkal; én elöl, még karomon a kis
               Simonffy Alice. Martonek főhadnagy is kijött, mert a nagy Böskének udvarolt. A kis
               Bözsi kísérte őket a Böske karjába kapaszkodva. A teraszon Licskó ötvenedszer
               mesélte a vadászkalandját. Ma nem kellett félnie, hogy a felesége érte küldi a
               cselédet. Szeszesen rikácsolt:</p>
				<p>- Megállt előttem az úton! Képzeld: meg mert állni előttem! Mondom neki: “Te nyuszi!
               Tudod, ki vagyok én? Tudod te, ki az a Licskó János?”...</p>
				<p>Elnyelte a zaj. Senki se figyelt rá: politizáltak. Egy öblös hang a hármas szövetség
               jövőjét hirdette:</p>
				<p>- Franciaország, az az ökör...</p>
				<p>Apám és az alispán lejöttek, amint megláttak, az igazgató, örök erőltetett
               mosolyával, csatlakozott. Alice nagyokat vihogott, amint el akart a sötétben
               botlani, félt a békáktól, mindenre azt mondta: “Jé!” - és idegesen pislogott a
                  guvernantjára[11]. A nagy tisztásra értünk. Éles,
               gondosan kivágott árnyképet mutatott a táj. Különös kék papirosra volt ragasztva ez a
               sziluettkép, a csillagok alig látszottak. Persze a hold bútt már és lesett a hegyek
               mögött. A közönség még a sötétben zsibongott és várt. Kisfiúk cigarettáztak titkon a
               bokrok közt. Az ismerősök elvesztették egymást: nem látszott más, csak mozgó
               körvonalak. A guvernant nem tudta, merre vagyunk. Alice-szal kicseréltük
               virágainkat. A hold lassan, hízva, izzadva narancsosan felcipelkedett. Majd
               halványult... fogyott... Alice nem figyelt rá: a rakétákat várta. A tisztás túlsó
               végén Krug és a tűzmester mesterkedtek. A béka[12]
               ropogott. Tüzes ívek szálltak, tüzes záporok hulltak. Az ég fehéredett. A hold fénye
               szétömlött, szétivódott, mint egy nagy, sárga kókuszdió teje. Alice kényeskedett,
               fázott. Robbant, pattant, szikrázott a tűzijáték. Új és új moraj szállt át a
               közönségen. Alice felsikoltott. A hold már rendes volt, éles és fehér, az ég is
               fehér, a lombok is fehérek.</p>
				<p>- Alice, Alice!</p>
				<p>A guvernant feladta Alice kabátját. A közönség tódult a vacsorára. Elmaradtam
               Alice-éktől. A tolongás egy férfi mellé sodort. Az alakja ismerősnek tetszett...
               Egyszerre megfordult. A mester volt.</p>
				<p>Új lett a liget, mire visszatértünk. Nagy kék és piros lampionok csüggtek, izzottak
               alacsonyan a lombok között. Éhes nép rohan az asztalokhoz, mint apró farkasok. A
               tanárok kétségbeesve erőltették a rendet. A hölgyek a vendéglőbe vonultak; a
               kislányokat hazavitték. Láttam, Sárközy Ella hogyan könyörög a mamájának, hogy még
               maradjanak.</p>
				<p>Egy kis, tapsifüles gyerek azonban szédülő fejjel, felkeveredett gyomorral támolygott
               a sötét ligetbe.</p>
				<p>Vacsora után minket is sorba állítottak. Jött a felnőttek tánca; csak a hetedik és
               nyolcadik osztály maradhatott tovább. Az intézet volt növendékei, a tavaly
               érettségizettek sétabottal, cigarettával, mosolyogva nézték, hogyan sorakoztatják
               utódaikat, mint a bakákat. Nekem ugyan megengedte a direktor, hogy ott maradjak még a
               szüleimmel. De édesapám nem akart kivételt csinálni a fiából. Különben is úgy
               vélekedett, jobb, ha a gyerek korán fekszik. A kis Bözsit is hazaküldték már a Vivi
               dadával. Én is hát sorba álltam, és Kákay tanár úr vezetése mellett nagy nótázással
               elindultunk.</p>
				<p>Amíg a ligetből kiértünk, a világított úton, addig csak ment minden. De a sötét mezőn
               megbomlott a rend. Ötös-hatos csapatok váltak ki, s indián üvöltéssel rohantak
               szanaszét. Kákay hiába kiabált, hogy tartsák meg a sort. Visszaugattak kutyamód. Egy
               csapat rágyújtott a diáknótára:</p>
				<p>Koszinusz ix, tangens pí,</p>
				<p> Köbgyök Miska, ki ne híjj,</p>
				<p> Kis angyalom!...</p>
				<p>Náci könyörgésre fogta a dolgot:</p>
				<p>- De nézzék, fiúk, én értem azt, ha maguk jól mulatnak... szabad néha...
               őszintén...</p>
				<p>Senki se hallgatott rá. A város szélén egymás után, csapatosan, köszönés nélkül
               kereket oldottak, külvárosi mellékutcákba surrantak, nagy betyárkodással... be is
               csípve kicsit...</p>
				<p>Csak néhányan maradtunk még Náci körül. Ekkor dühösen szétbocsátott, és visszafordult
               a papírmalomba. Én már otthon is voltam. Fáradt voltam és álmos. A cselédszoba
               ablakán kocoltam. A Marinak kimenője volt; a Vivi dada egyedül ült a sárga puhafa
               asztal előtt, nagy, régi, ólomkeresztes imakönyvére hajolva. A kis, ködös konyhalámpa
               világított pápaszemes vén szemeinek. Ha egyedül volt, sohasem merte kigyújtani a
               villanyt.</p>
				<p>- Nem való az énnekem - szokta mondani.</p>
				<p>Gyáva öregasszony volt. Megreszketett a kocolásomra, előbb meggyőződött, hogy én
               vagyok, csak aztán nyitott ajtót.</p>
				<p>Bözsike már aludt mélyen, gyönyörűségesen. Én is siettem a szobámba. Csodálatosan féltem, ami még sohasem történt meg velem.
               Jólesett, hogy Vivi dada a szobámig kísért, máskor pedig haragudtam volna érte.
               Idegesen csavartam fel a villanyt, szinte azt vártam, hogy most látni fogok
               valamit... magam sem tudtam, mit. Nem, a szobám rendes volt.</p>
				<p>Nemsokára az ágyban feküdtem, de nem mertem eloltani a lámpát. Egy különös érzés jött
               rám, annál csodálatosabb, mert egészen fáradnak éreztem magamat. Nem akartam, nem mertem elaludni. Úgy éreztem, hogy ha elalszom, egyszerre
               védtelen leszek, magam sem tudtam mivel szemben. Nem mertem kiereszteni kezemből az
               életem gyeplőjét. Homályos, érthetetlen hangulatok emlékei jöttek rám régi
               álmaimból. Mindig rosszakat szoktam álmodni, és sohasem emlékeztem
                  álmaimra. Ki tudja, milyen - milyen kín vár rám az éjjel. És amint ott
               vergődtem a párnák közt (hiába próbáltam olvasni) - egyszer csak még csodálatosabb
               érzés fogott el. Úgy tűnt föl nekem, hogy én nem is az alvás ellen védekezem - hanem
               az ébredés ellen. Úgy tűnt föl, hogy alszom, és nem akarok felébredni.</p>
				<p>Furcsa zűrzavar tolongott előttem. A napsütéses veranda, a hűvös és magányos
               iskolafolyosók, a mester, a Nellike halavány arca... fekete
               szeme... az éljenek... zászló... a hold... a rakéták... apám... a mester... a
               mester...</p>
				<p>- De hiszen ez nem lehet... Ez nem így van... Én nem ez vagyok...</p>
				<p>- A Krisztusát annak a kölyöknek, már megint nem tud feltápászkodni a disznó! Rásüt a
               nap arra a telhetetlen hasadra, te disznó! Fényes nappal van, és ő itt hentereg, mint
               a disznó.</p>
				<p>Éreztem, tudtam, hogy ez a mester hangja. Mindjárt
               felvilágosodott lelkemben az éjjeli rúgás. Tudtam mindent. Ah, milyen borzasztó volt! Görcsösen iparkodtam zárva
               tartani a szememet, szegény arcom idegesen, ijedten mozgattam a kalapácsütésszerű
               hangok ütemére a párnán, amelyből egész cérnapamatok lógtak ki, és horzsolták a
               bőröm. Hiába, már ébren voltam, zárt pillákon át is éreztem a napfényt, hallottam a
               segédek röhögését, akik rajtam nevettek.</p>
				<p>Egyszerre egy nagy bal kéz markolt hosszú üstökömbe, és tépve felrántotta fejem a
               párnáról. Ekkor kitártam a csipás szemem, és láttam magam fölött a mester óriás
               arcát, zavaros acélkék szemét, és ordításra tátott száját, melyből csak úgy dőlt a
               reggelire felhajtott pálinka szaga. Amíg a bal kéz rángatta az üstökömet, addig a
               jobb keményen pofozott kétfelől, és a száj a csattanások ritmusai közé egy-egy
               szitkot helyezett el:</p>
				<p>- Az apád istenit, te disznó!... Majd adok én neked... Nézze meg az ember a
               disznaját... Aludni azt tudsz, ugye? Nesze neked aludni!... Hanem dolgozni nem akar a
               disznó!... Hát mire nézed te a napot, te disznó?... Nem kegyelemből tartalak, te
               éhenkórász disznó!...</p>
				<p>Minden mondatot új ütés követett. Én kétségbeesve pislogtam a nagy kéz és a nagy
               hangok förgetegein át a kicsiny ablak felé, ahol a ráaggatott, piros sávos, piszkos,
               rojtos abroszon már valóban keresztülsütött a napfény, és a segédek felé, akik majd
               megszakadtak nevettükben a gazda dühén. A legidősebb ingben az ablaknál állt, és
               borotválkozásra szappanozta az állát, egy háromszögletesen kitámasztott, farámás, kis
               tükör volt előtte az ablakdeszkán. A második övig meztelen, egy kis lavór mosdóvízből
               pogány fecskendezést vitt véghez maga körül. A harmadik tétlenül állt az ágyunk
               előtt, a sorba állított, tisztogatatlan cipőket nézte, és onnan megint rám hunyorgott
               nagy kárörömmel.</p>
				<p>- Most egy-kettő, ki az ágyból, és egy perc alatt készen legyenek a cipők te disznó!
               Mert ha mindjárt készen nem lesznek, olyat látsz, amilyet a világ teremtése óta se
               láttál.</p>
				<p>Ezzel berúgta a konyhába nyíló ajtót. Gyerekbőgés és asszonyi lamentálás hallatszott
               át onnan.</p>
				<p>A segédek karban röhögtek, amint én csak most, utólag kezdtem el iszonyatosan bőgni,
               és vonakodva raktam le meztelen, sovány lábaimat a szálkás deszkapadlóra.</p>
				<p>- No, ez kapott. Most az egyszer megadták neki!</p>
				<p>Én egy ümögben[13] odaguggoltam a konyhaküszöbre, és
               hozzáláttam a subickoláshoz. A szemem még félig csukva, a hajam tele tollpihével, ami
               a rossz vánkoscihán átszűrődött. A könnyeim folyton odapotyogtak a vikszes bőrre, és
               aztán azt is elkeféltem. Közben szipogva duzzogtam vissza a segédeknek.</p>
				<p>- Maga az oka mindennek - mondtam kétségbeesett bátorsággal a legfiatalabbnak, aki
               velem egy ágyban aludt. A szeme-szája is elállt erre a hallatlan szemtelenségre.</p>
				<p>- Én? - kérdezte. - Meg vagy te veszekedve?</p>
				<p>- Maga bizony - szörpögtem vissza dacosan. - Maga fölkelthetett vóna... mikor maga...
               fölkelt... De hagyott aludni... hogy kikapjak...</p>
				<p>- Te disznó! Hát nem eleget rugdostalak? De a fene tudna lelket rázni beléd. Úgy
               alszik, mint a fejsze, aztán még neki áll feljebb. Taknyos!</p>
				<p>A másik kettő majd szétpattant a nevetéstől. A mosdózó a meztelen hasát csapkodta a
               tenyerével. A borotválkozó pedig egyszerre csak lecsapta a borotvát az ablakdeszkára,
               félig szappanosan odarohant hozzám, és pofonvágott:</p>
				<p>- Te pimasz! Most miattad megvágtam magamat.</p>
				<p>Szótlan nyelve a sós könnyeket, vikszeltem tovább. Homályosan járt az eszemben egy
               úri-szép veranda képe - csillogó ezüstkanalakra gondoltam, magam sem tudom, mért, és
               egy szép, úri kislányra, akinek az arcát sehogy se tudtam magam elé képzelni, de kék
               másli volt a füle mellett. Ó, milyen jó aludni és álmodni mindenféléket.</p>
				<p>- Csak emlékezném jól arra, amit álmodtam!</p>
				<p>- Böm, - bömböm, - törtem ki megint, arra a gondolatra, hogy csak álom volt minden és
               nem igaz, és én itt vagyok. A tehetetlen düh fogott el, és úgy ütöttem a kefével a
               cipőt, mintha az vétett volna nekem valamit.</p>
				<p>Egyszerre csak benyílott a konyhaajtó, oly hirtelen, hogy előrebuktam, és majd
               beütöttem az orromat a subickosskatulyába. A mester állt mögöttem. Remegve és szótlan
               adtam kezébe a kész cipőt.</p>
				<p>- Szerencséd - dörmögte, és visszatámolygott. A két idősebb segéd is ledobta a
               papucsot, felvette a könnyeimtől ragyogó lábbeliket, és nyugodt önérzettel
               fütyörészve mentek a műhelybe. A legöregebb kivált teljesen elegáns volt, mint
               mindig, frissen borotválva, és nagy, szőke haja megdöbbentő frizurába idomítva. Ő
               volt előttem az elegancia, az arszlánság[14], a fölény
               netovábbja, gyűlöltem, és olyan szerettem volna lenni, mint ő. Senkit sem tudtam, ki
               annyit adott volna külsejére. A kis, farámás tükör fiókjában egész piperekészlet
               volt: bajuszpedrő, bajuszkötő, fésű, kefe, pomádé (most is érzem a szagát), bórax,
               flastrom, egy törött zsebtükör, körömvágó és körömcsiszoló. Egy másik zsebtükröt
               mindig magánál hordott a bajuszkefével, körömpiszkálóval és egy kis fésűvel
               egyetemben.</p>
				<p>A legkisebbik segéd cipőjén dolgoztam most. De már ő is nagyon várt és
               türelmetlenkedett.</p>
				<p>- Addig húzom a hajad, te tetves, míg kész nem leszel.</p>
				<p>És felettem állva belemarkolt. Mindjárt kész voltam. Kiszaladtam a kúthoz, és
               mosdóvizet húztam a számára. A kis alacsony szoba egyenesen az udvarba nyílt.
               Felrántottam a nadrágomat, a papucsot, és kész volt a toalett. Én nem mosódtam,
               inkább siettem kimenekülni.</p>
				<p>Az udvaron át a műhelybe szaladtam. Ez volt a legbiztosabb menedékhely; tudtam, hogy
               a gazda még egy darabig nem jön ide. Ilyenkor otthon szalonnázik és pöröl; méltóságán
               alulinak találná korán idejönni. Az öregebbik segéd egy magas padasztalon ült, a
               másik vele szemben az ablakdeszkán: mind a ketten falatoztak, és a cirkuszi
               birkózóversenyről beszélgettek. A friss deszkák szaga ütötte meg az orrom. A műhely
               sötét volt; az ablakok magasról tekintettek alá, s nemcsak a segéd háta, hanem a sok
               mindenféle ablakba hányt holmi is felfogta a fényt. Volt ott egy tört nyakú, fekete
               flaskó, egy lyukas, barna szalmakalap, egynéhány rongy, pár füzet, piros táblás
               árjegyzék, egy festékesbödön és sok talányos formájú puhafadarab. Mindent pontosan
               láttam és ismertem.</p>
				<p>- Nesze - szólt az idősebb segéd, amint beléptem -, te is dolgozz valamit; köszörüld
               ki a gyalut.</p>
				<p>És előkelő mozdulattal nyújtotta felém a gyalut. Nekem eszembe jutott a kínszenvedés,
                  mikor legelőször nyújtották így felém, és nem tudtam mit
               kezdeni vele. És nem mertem megmondani, hogy nem tudom a módját, és kikaptam.</p>
				<p>Kivettem a vasat a gyaluból, és orrlógatva mentem vissza. Az udvaron jött velem
               szembe a harmadik segéd, készen és fütyölve. A konyha előtt kellett elmennem az
               alacsony, földszintes ház hosszában, hogy hátrajussak a fészerbe, ahol a köszörűkő
               állt. Kerültem a konyhát, pedig ott egy darab kenyeret kaptam volna. Restellném
               leírni, hogy miért kerültem: a piszkos munkákat, amik ott vártak rám, a konyhaajtó
               előtt a girbegurba téglajárdán cégérnek sorba rakva. Szívesen ott felejtettem őket
               délig is, és megtörtént, hogyha elküldtek valahová, míg odavoltam, a mester felesége
               maga ellátta ezeknek a dolgát. De ezt nem mindig tette meg, mert nem volt nagy érzéke
               a rend és tisztaság iránt.</p>
				<p>Most éppen a konyhában verte a gyerekét. Ez egy hároméves dög volt, aki örökké
               visított és helytelenkedett. Ott szokott állni a konyhaajtó előtt, és ha elmentem
               arra, hátrafordult, és illetlenül emelte ruháját. Az anyja mindig verte, de csak
               azért, mert alkalmatlan volt neki.</p>
				<p>Már örültem, hogy ekként elfoglalva nem fog észrevenni. De ebben a pillanatban lépett
               ki a házból a mester, és egyenesen rám esett a tekintete:</p>
				<p>- Hát te hova somfordálsz? Elvégezted már a dolgot a ház körül?</p>
				<p>- A segéd úr küldött kiköszörülni a gyalut - feleltem zavartan.</p>
				<p>- A segéd úr... a segéd úr... Tanuld meg, hogy a gazda előbbre való, mint a segéd!
               Itt ne feleselj nekem!</p>
				<p>A lármára kitekintett a konyhából az asszony is.</p>
				<p>- Még mindig itt vannak ezek? - mondta az ajtó elé nézve, rikácsoló hangon. - Az
               embernek mindent magának kell tenni, pedig ez a gyerek már majdnem a sírba visz. Már
               a nyelvemet lógatom ki, igazán dögrováson vagyok.</p>
				<p>Némán vittem hátra az edényeket. Kaptam egy darab kenyeret, azzal leültem a fészerbe,
               a kis köszörű mellé.</p>
				<p>Amint ott kuporogtam a köszörű fölött, néha abbahagytam a köszörülést, és
               beleharaptam a kenyérbe, és csendesen, melegen elkezdtek folyni a könnyeim,
               végigfolytak az arcomon, feketék lettek az arcom piszkától, és feketén potyogtak rá a
               kenyérre, és megettem a kenyérrel együtt. Olyan volt minden, mint valami rossz álom.
               Éreztem, hogy most kellene gondolni valamire, emlékezni valamire, valami szép és
               tiszta dologra, ami mindjárt megvigasztalna. De olyan ostoba voltam! Olyan tudatlan!
               Olyan nyomott a fejem... a lelkem... Úgy éreztem, mintha most minden sötéten rám
               csukódott volna, ami még előbb tág volt és látás és messzeség. Álmodom, álmodom
               talán? Jaj, jaj, dehogy lehet ez álom! Kisgyerek korom óta mindig csak álmodok? Egész
               magamat csak álmodtam? Jaj, jaj, dehogy lehet ez álom... ami így fáj... De a másik se
               lehet álom, ez a nagy fényes, nem tudom mi...</p>
				<p>Úgy éreztem néha magam, mint egy szerencsétlen, elvarázsolt herceg.</p>
				<p>- Te haszontalan kölyök, hát ez a munka? No, leshetem én, nézd a kölyök itt bőg, és
               majszol, és nem dolgozik.</p>
				<p>A segéd úr jött utánam: ijedten szorítottam a vasat a kerek, kövér, nedves kőre.
               Krrrsz... krrrsz... A kő forgatta le most a vizet, könnyet, mígnem átadhattam a vasat
               a segédnek, aki nadrágzsebbe mélyesztett kézzel, hátraszegett fejjel méltóságosan
               várta. Haj, a segéd úr! Könnyű neki! Kijön utánam, hogy addig is ne kelljen dolgozni,
               és hogy útközben nagyot csípjen az utcai lakók szobalányán. Milyen utálatosan szokott
               vigyorogni rá az a lány! Hogy a kórság esne beléjük!</p>
				<p>- Most eredj, hozz cigarettát! - mondta aztán a segéd úr. És ennek örültem: ez egy
               kis szabadulás volt. Milyen pompás is az, az utcán kószálni, nézni mindenfélét. De a
               segéd úr utánam kiáltott:</p>
				<p>- Aztán rögtön itt légy megint, hallod! Ne csavarogj el, mint a multkor!</p>
				<p>Szaladtam a fűszereshez: ma is élénken előttem áll ez a bolt. Egyetlen pihenőm volt,
               egyetlen szórakozás, enyhülés: odamenni. Már a szaga is, az a mindenféléből
               összeállt, évült, avas kropacsekszag, csodálatosan kellemes érzéseket keltett mindig
               bennem. Képes lettem volna szívni óra hosszat; de csak percekig élvezhettem. A
               boltnak furcsa, régimódi, faoszlopos és fa bolthajtásos tornáca volt, mindenfelé
               korhadt már; de nekem úgy tűnt fel, mint egy mesebeli palota tornáca. Mennyi érdekes
               látnivaló volt ebben a boltban. A pult előtt, a nagy farekeszekben, kukorica,
               töretlen mák, kendermag, amiknek hűvös sűrűségébe olyan nagyszerű volt
               belemélyeszteni piszkos kezemet, mikor senki se nézett oda! Néha egy-egy marékkal
               zsebre is dugtam. Aztán a nagy üvegburák, drótburák, a sajtokkal, a barna fiókok a
               felírásokkal, a rumosüvegek, a cukorsüvegek! Lopva kacsingattam a piros és zöld
               cukorfütyülőkre és a szentjánoskenyerekre; de biztos helyen voltak. A nagy
               szeletelőkés, a petróleumtölcsérek és a lyuk a pulton, melyen át a krajcárok a fiókba
               potyognak, mind-mind külön csoda volt. Hát még az ablakhíjas üvegkalitka, mely mögött
               a boltos kövér felesége trónolt; és a sárga folyadékkal megtöltött piszkos légyfogó.
               De legnagyobb csoda volt a kitömött vadmacska az asztalon. Ezt magát akármeddig
               elnéztem volna: zöld szeme volt, és erősen hullatta a szőrét. Örültem, ha sokan
               voltak, és várni kellett; de ha egyszer kiszolgáltak, nem mertem ott ácsorogni
               tovább. Mentem, és ha egy régi, boldog iskolatársammal találkoztam az utcán (mert a
               polgári iskola első osztályát jártam kétszer, és másodszor is megbuktam mindenből, a
               hittant kivéve), szerettem volna bicskát venni és leszúrni.</p>
				<p>De átkerültem a patak felé, ami az utcánk túlsó oldalán volt, egy nagy, széles
               vízmosás, tulajdonképpen évenként több és több föld szakadt bele a város földjéből.
               Hiába szabályozták, töltötték, ültettek bele akácokat, csináltak neki gyepűkerítést,
               kövezték az oldalát téglával. Rendesen alig volt benne víz: egy vékony ér folydogált
               a középen, fák és bokrok takarták, barna vizét néhol felfogták a mosóasszonyok, utak
               és lépcsők vezettek le a regényes sűrűségen át. De ha zivatar volt, vadul rohant
               benne az esővíz, iszonyú sebességgel megtöltötte az egész nagy medret, ágakat,
               törzseket sodort, félős, szürke forgatagokat, mély tölcséreket csinált, és zúgott,
               mint a Niagara. Borzasztó látványosság volt ez olyankor, úgy szerettem nézni! Ha
               pedig szép idő volt, és szökni tudtam egy kis időre: lemásztam a patak ágyába. Itt
               szabad voltam: tocsakodtam a sárban, torlaszokat csináltam, botokat metszettem,
               eltakart a lomb. Milyen boldogok voltak a többi gyerekek, akik egész délutánokat
               elcsavaroghattak a patakban, gyönyörű robinzoni életet éltek. Nekem mindjárt otthon
               kellett lennem, mert minden kis elmaradásért kikaptam, akárhogy hazudoztam is. Most
               nem is mertem lemászni; csak a nagy híd széles téglapárkányán bandukoltam végig,
               dacolva a halálveszedelemmel, hogy belebukom a mély-mély patakba.</p>
				<p>És otthon voltam a műhelyben megint. Az első segéd így is későllötte a cigarettáját,
               és összecsirkefogózott. A legfiatalabb pedig, aki nem sokkal volt idősebb nálam és
               mindig ugratott és kinevetett, széles vigyorgással hozta elém a fehér márványlapot.
               Ez azt jelentette, hogy festéket kell törni. Manapság nálunk nem törik és keverik a
               festéket az asztalosok, hanem készen veszik: az, amit elmondok, máshol történt,
               máshol valahol. Én törtem és kevertem a festéket. A pikszisből a márványra szórtam a
               zöld szemcséket, ráöntöttem egy kevés olajat, és a bunkós verővel törni kezdtem. A
               síkos olaj mindenfelé le akart folyni a márványlapról, és nekem a bal kezemmel
               kellett folyton visszaterelni. Sziszifuszi munka volt. És nemsokára egészen zöld lett
               a tenyerem.</p>
				<p>És ekkor jött csak az igazi kínszenvedés. Az orrom hegye elkezdett iszonyúan
               viszketni. Átfogtam a verőt a bal kezembe (amitől persze annak a fogója is csupa zöld
               lett), és jobb kézzel megvakartam az orrom. De eközben a zöld már majdnem a
               márványlap jobb széléig terjeszkedett. Ijedten, hirtelen kaptam utána a jobb
               kezemmel (mert ha lefolyik a deszkákra, lett volna hadd-elhadd!), és persze zöld lett
               most már a jobb markom is.</p>
				<p>És ekkor a fülemre szállt egy légy. Önmagamról megfeledkezve kaptam oda - és most már
               zöld lett a fülem is.</p>
				<p>A legkisebb segéd telt torokkal kacagott. A többiek kontráztak. Én éreztem, hogy
               elvörösödök, és dühösen megfogadtam magamban, hogy akármi lesz is, nem nyúlok többet
               az arcomhoz. És ekkor kezdődött csak igazán a viszketés. Az arcom egy pontját mintha
               tűvel szúrták volna. A szemem sarkát valami porszem ingerelte. Az orrom, melyet
               piszkálni szoktam, belülről csiklandozott. A pokol kínjai nem lehetnek nagyobbak,
               mint amiket én átszenvedtem. Egyszerre nedves is lett az orrom, és csöpögni kezdett a
               festékre. És a segédek pompásan mulattak, mikor kétségbeesve iparkodtam a karomba
               törölni.</p>
				<p>A vége persze mégis az lett, hogy az egész arcom bemaszatoltam.</p>
				<p>Szerencsére dél lett: az ebéd ideje. Én egy kicsit kimosdottam a kútnál, úgy mentem a
               konyhába, de a zöld nem jött le. A konyha nagyon nagy volt, és egyúttal ebédlő
               gyanánt is szolgált, a három segéd egy asztalnál ebédelt a gazdával. A gyerekek közül
               három, a két kislány, akik most jöttek meg az iskolából, és kiállhatatlan, dölyfös
               teremtések voltak, és aztán a hároméves kis dög, akiről már beszéltem, ugyanannál az
               asztalnál ültek. De volt egy egész kis baba is, aki még a bölcsőben feküdt, azt nekem
               kellett az ebéd alatt ringatnom, és ha sírt, engem szidtak. Közben pedig folyton
               küldözgettek, hol ezért, hol azért.</p>
				<p>- Hozd csak ide azt a tálat a sparhertről!</p>
				<p>- Add közelébb a kenyeret! Nem tudsz ugrani, te mamlasz?</p>
				<p>- Már megint nincs víz a korsóban.</p>
				<p>Szaladnom kellett a kúthoz, és addig visított a kis sátán a bölcsőben. A hároméves
               dög is folyton rosszalkodott az asztalnál. Hol a levest öntötte magára, hol a piszkos
               abroszt akarta lerántani, hátradőlve a székkel. A mesterné persze az első segéd lábát
               nyomogatta az asztal alatt, ezt csak azok nem láthatták, akik körülötte ültek.</p>
				<p>Én csak az ő ebédjük után jutottam ahhoz, hogy az ablak mellé telepedve valamit
               kotorhattam a maradék babcsuszpájzból (egy darab csont is volt benne, amelyről
               kétségbeesetten iparkodtam egy kis mócsingot lerágni), a másik kezemmel a bölcsőt
               mozgattam. Az ablakot (melyet sose nyitottak fel, mert akkor le kellett volna
               rakodnia a deszkájáról, mely itt nem kevésbé lomtárul szolgált, mint a műhelyben) a
               legkülönbözőbb fajtájú, színű és nagyságú legyek ezrei lepték el. Evés közben ezeket
               néztem, bután és semmire se gondolva. Dongtak, zsibongtak, csapkodtak a külső
               világosság felé. Aztán leszálltak az asztalra, a szekrényre, az ételekre. Alig
               lehetett megőrizni, hogy az ember legyet is ne egyék.</p>
				<p>Ez a konyha a legyek paradicsoma volt. Sehol annyi legyet még nem láttam. Az egyik
               zöld volt, szivárványos, a másik nagy, fekete, zsörtös[15]. Az egyik a két hátulsó lábát dörzsölte össze kéjesen. A másik ügyes
               mozdulattal a jobb elülső lábát emelte a fejéhez, melyet kecsesen meghajtott. Majd
               kettesben, egymáshoz ragaszkodva felrepültek. Majd a viaszosvásznon egy reggeli
               kávéfoltba mártogatták a szívókáikat. A szekrénypolc kivagdalt, cifra
               papirosleffentyűi tele voltak apró, fekete pettyekkel. Az ablaküveg alig volt már
               átlátszó, a konyha összes világosságát az ajtón át kapta: ez mindig nyitva volt.</p>
				<p>Itt a legyek közt jó lett volna elüldögélni még soká, kivált ebéd után, mikor a
               mesterék már nem voltak ott. De vissza kellett menni a műhelybe. Forgácsszőnyeg és
               fűrészpordombok borították már a padlót, átható enyvszag áradt. Egy deszkát kaptam,
               hogy vonal szerint kettéfűrészeljem. Mindig ilyen munkát bíztak rám, és azt sem
               tudtam ügyesen megcsinálni, senki sem mutatott valamit, hogy hogyan kell, nem volt
               segéd, mint máshol, aki egy kicsit foglalkozott volna az inassal. Rajtam csak
               nevettek, ha félszegen fogtam a fűrészt, és aztán szidtak, ha a vágás nem volt
               egyenes. Most a mester is éppen ott volt, és pofonokat is kaptam.</p>
				<p>- Ezt a lusta disznót semmire se lehet használni. Azt hiszed, hogy lopom a deszkát,
               te disznó! Elalszik a fűrésszel a kezében a disznó! Sose láttam még ilyen bugyuta
               kölyket.</p>
				<p>Voltaképp a segédekre volt mindig dühös, de nem mert velük nagyon gorombáskodni, mert
               félt, hogy otthagyják. Így aztán rajtam töltötte ki a bosszúját, azokat csak a hátuk
               mögött szidta. Pedig ettül azok se érdemelték. Mert igaz, hogy kényelmesek voltak és
               nagy igényűek, de ami ebben a műhelyben készült, azt mind ők csinálták. A gazda nem
               dolgozott semmit. Most is, alighogy benézett a műhelybe, ment vissza aludni. Délután
               későig horkolt mindig egész familiástul.</p>
				<p>- Eredj, vigyázz a gyerekekre - mondta nekem. - Legalább annyi hasznodat vegyem, te
               disznó!</p>
				<p>Most már sírtam - ilyenkorra már mindig egészen eltompultam -, elkeseredve és dühös
               megadással toltam ki a bölcsőt az udvarra, ahol a hároméves kis dög játszott. A kis
               dög szerencsére nagyon el volt foglalva. Hátul a fészerben szapultak, a lúgos víz
               lefolyt az egész udvaron keresztül, a kisgyerek ennek ásott mindenféle medreket, és
               emelt gátakat, rettenetesen besározva kezét és ruháját. Közben csúnya szavakat
               kiabált nyújtott, éneklő hangon. A kisebbik pedig a bölcsőben rítt, rítt rémesen, én
               meg ringattam, és néztem az udvart, a füzet a kert felett, a beszivárványosodott
               téglákat alatta, a nyomorult akácokat, a muskátli-ágyást és a nagy eperfát, mely
               alatt a föld fekete volt az eltiprott eprektől. Piszkos, nagy, falusi udvar volt. És
               néztem a fészert, melynek négyszögletes, meszelt oszlopairól potyogott a vakolat,
               meztelen maradt a szalmás tömés, néztem a falhoz támogatott szánokat, a mángorlót a
               nagy kövekkel, a favágóbakokat, a mosótűzhelyet, a nagy szapulókat.</p>
				<p>Meleg volt. Lassanként elaludt a kicsi, én is elnehezedtem, tán el is aludtam. Huj!
               De jó volt! Úgy tűnt fel egy percre, mintha pompás puha, párnás ágyban szundítanék,
               meleg, édes és tiszta ágyban, melynek érintése is élvezet. Kéjjel dörzsöltem a
               testemet a sima ágyneműhöz. Milyen jó meleg volt! Csodálatos jó érzés fogott el.
               Felnyitottam a szememet, és sötétség vett körül: mi ez? Álmodtam volna megint? Valami
               rosszat álmodtam?</p>
				<p>Egyszerre ráncigálni kezdték a kezemet, a sötétség vörös lett, és átégett a szemem
               héján, egy sipító gyerekhang ordította nevem, szemem kitártam, ott ültem a nagy
               napban, a sárgára festett kemény, zsibbasztó lécpadon.</p>
				<p>Egy sáros, puha, kis kéz ráncigálta a kezemet, és a hároméves csöpp dög visított:</p>
				<p>- Medmondlat, hod nem atalsz főtelni, te luszta! Medmondlat, hod nem atalsz jáccani
               velem. Medmondlat, hod alszó.</p>
				<p>Aztán megütött azzal a parányi, ronda kézzel.</p>
				<p>- Te luszta disznó!</p>
				<p>Irtózatos dühbe jöttem erre. Nem gondoltam semmire, nem törődtem semmivel. Most
               ébredtem az édes meleg álomból, egy pillanatra a reggeli jelenet hangulata lepett
               meg, a mester szavait hallottam, de nem állt előttem a mester nagy teste, rettenetes
               arca, acélszeme: egy ronda kis törpe állt előttem utálatosan, nem felfelé, hanem
               lefele kellett néznem. Elöntött a vér, a kegyetlenség, a bosszú ösztöne, minden meleg
               az arcomba futott, gyáván eszembe villant, hogy ennek a csúf békának egy rántással
               kitekerhetem a nyakát, úgy tetszett, hogy mindazok, akik egész életemet
               megkeserítették, a gazda, a segédek, az asszony, itt vannak megtestesítve, és
               kezeimbe szolgáltatva ebben az utálatos kis lényben.</p>
				<p>Kétségbeesett, gyáva bátorsággal, mint a katona, aki vesztét érzi, és dühében anyákat
               és csecsemőket öldös, elkezdtem ütni, verni a kis dögöt, ahol értem. Az járt az
               eszemben, hogy megölöm, de nem tettem mást, mint ütöttem, a kegyetlenség legnagyobb
               kéjével.</p>
				<p>- Most élem életemnek a leggyönyörűbb óráját - gondoltam -, és ez nem tart soká - és
               őrülten szorítottam a karját és ütöttem, fejbe, hátba, ahogy jött, ütöttem, ütöttem.
               Homályosan éreztem, hogy alávaló kegyetlenség, ami művelek, és annál dühösebb lettem,
               hogy ezt kell csinálnom, és annál nagyobb élvezetet okozott ez nekem.</p>
				<p>A kis dög eszeveszetten kezdett ordítani, egyszer csak a körmével belecsimpaszkodott
               a bal kezembe, amellyel a karját szorítottam, és olyan iszonyatosan megcsípte, hogy
               eleresztettem. Ekkor kiragadta magát, és visítva, bőgve rohant be a ház felé. A
               kisebbik a bölcsőben felébredve a lármára, segített neki.</p>
				<p>Én pedig lankadtan rádőlve a lécpad karfájára, elkezdtem melegen, hangosan,
               szívszakadva zokogni magam is.</p>
				<p>De az asszony már jött ki a házból. Álmából felverve, vörös arccal, rendetlen hajjal
               és alsószoknyában jött, mint egy fúria.</p>
				<p>- Ki bántott, aranyom? Ki bántott, drágám? Hogy a fene essék a pofájába annak a ronda
               kölyöknek! Majd kiásom én a szemedet, te ronda! Az én gyerekemhez mersz hozzányúlni!
               No, megállj, csak jöjjön ki az uram, majd ad az teneked!</p>
				<p>Fölvette a gyereket az ölébe.</p>
				<p>- Hol fáj? Mi fáj? Nagyon megütött? No, várj csak, majd adunk mi annak a ronda
               kölyöknek! Látszik, hogy micsoda személynek a fia. Csak arra jó, hogy a kenyeret
               pusztítsa. No, ne félj, kicsikém, majd lesz neki! Lesz neki! Megbánja még. Tudom,
               hogy megbánja még. Agyonüti az apád, agyonüti.</p>
				<p>Én csak bőgtem, és fel sem emeltem fejemet a karomról, melyen már a könnyektől
               melegen átnedvesült a ruha.</p>
				<p>Az asszonyt láthatólag még jobban dühítette a hallgatásom. Bement a házba, karján a
               gyerekkel, és hallottam az ablakon át, amint az urának lamentált:</p>
				<p>- Hányszor mondtam már, hogy ezt az utálatos kölyket küldd vissza ahhoz a lotyóhoz!
               Hiszen agyonveri ezt a szegény, ártatlan kis teremtést. Hát ki vagyok én, hogy a
               gyerekemre ilyen sehonnai merje emelni a kezét? Hát mivel szolgáltam én rá erre? Hát
               olyan utolsó személy vagyok én?</p>
				<p>Sírástól elfojtódott hangon folytatta:</p>
				<p>- Nekem nincs más hátra, ha egy percig tűröd még a házadban, én veszem ezt a kis
               ártatlant, és megyek világgá.</p>
				<p>A kis ártatlan pedig erősen rugdalózott az anyja ölében. Már elfelejtett mindent, és
               szeretett volna megint játszani.</p>
				<p>Én lélegzetfojtva hallgattam az egész jelenetet. Még sírni is elfelejtettem közben.
               Most gondoltam csak rá, hogy bosszúmnak következményei is lehetnek. Egy pillanatra az
               anyám képe jelent meg előttem. Tudtam, hogy az anyámnak terhére voltam, és örült,
               mikor megszabadult tőlem. Mi fog most történni velem? De rosszabb már nem lehet,
               mint ami eddig volt.</p>
			</div>
			<div type="chapter">
				<head>III.</head>
				<p>Amily részletesen emlékezem e nap eseményeire eddig a pontig, olyan homályos előttem,
               hogy mi történt velem ezután. A délutánból még nagy darab volt hátra, és én még az
               éjszakát is ebben a házban töltöttem. Nem dobtak ki mindjárt mert hiszen nem volt
               hamarjában más cseléd, aki dolgozzon valamennyiökre, és a műhelyt kisöpörje, egyelőre
               csak megvert a gazda egy vastag bottal (emlékszem a hátam csontjainak fájására, és
               arra, hogy ordítottam, amint csak dukált, de minden meggyőződés nélkül, mert a lelkem
               már eltompult, a testi fájdalmat nem tudtam lelkivé átérezni). S amint egy kuncsaft
               miatt végre otthagyott, a legnagyobb nyugalommal ültem vissza a lécpadra, mintha
               sohasem kellene onnan többet felkelni. Hallgattam, amint a gazda ott az udvarban
               alkudott a kuncsafttal, amint tudákosan és imponálva beszélt a belvilágról, és
               panaszkodott a fa drágaságára, a segédekre, sőt még az én komiszságomat is szóba
               hozta. Ezt mind, minthogyha kőből volnék, úgy hallgattam, meg se mozdultam hozzá.</p>
				<p>Pedig fogalmam se volt, hogy mi lesz velem holnap.</p>
				<p>Csodálatos sokáig hagytak ott ülni. Estig se kellettem senkinek. Vacsorát se ettem.
               Egyébiránt homályos előttem ez az este. Arra emlékszem, mikor a sötét műhelyt
               söpörtem, a forgácsot, fűrészport. A sok szerszám, a srófos asztalok, a készülő
               munkák olyan csodálatos nagy dolgoknak látszottak. Ekkor úgy éreztem, hogy sohase
               tudnám megtanulni a mesterséget. A legügyetlenebb, a legsemmirevalóbb fickónak
               éreztem magamat.</p>
				<p>Csak akkor mentem el a műhelyből, mikor értem jöttek, hogy vessem meg az ágyakat. A
               gazda többet nem nézett felém. A segédek lefekvéskor mind az én esetemen tréfáltak,
               és még soká nem aludtak el. Nagyon jó kedvük volt, a legöregebb muzsikált is, a
               szájával, egy törött fésű fogaira szorított fátyolpapiroson. Én tűrtem mindent, és
               nem szóltam semmit. A legkisebb segéd, akivel egy ágyban háltam, gyertyaoltás után is
               sokáig nem hagyott aludni, mindig a nyakamba röhögött. Utáltam a szagát, a melegét, a
               teste sima érintését, és húzódtam előle az ágy sarkába, a hideg fal mellé, melyről
               apránként lekapartam a meszet. Így majdnem az egész ágy a segéd úré maradt, és mégis
               sokszor megrúgott éjszaka.</p>
				<p>Végre elaludt. De engem a nagy hortyogása nem hagyott elaludni. Azonkívül a két
               idősebb segéd a másik ágyban lányokról beszélt, mindenféle disznóságokat. Bár máskor
               mindezek mellett nagyon édesen... nagyon édesen... felébredtem...</p>
				<p>Ébredni: egy cseppet se csodálkoztam rajta, hogy ez a szó jutott eszembe, bár percre
               sem gondoltam, hogy ami rossz velem történt, az álom lett volna, és emlékeztem, hogy
               mikor reggel a mester hangjára ébredtem, az is ébredés volt, és hogy előre hogyan
               féltem ettől az ébredéstől.</p>
				<p>És most, most éreztem, hogy mindjárt fel fog minden világosodni.</p>
				<p>- Milyen jó puha ez a vánkos - mondtam magamban, jól leszorítva fejemet a vánkosra,
               és emlékeztem, hogy máskor is így kezdődött: puha lett a vánkos, jó puha. A
               horkolást... a beszélgetést már nem hallottam. Egyszerre éreztem, hogy már világos
               van. Megfordultam.</p>
				<p>Reggeli világosság szívódott be a színes selyemfüggönyön, és a villanylámpa még égett
               az éjjeliszekrényen. És mintha egyúttal szellemem is megfényesedett volna: olyan öröm
               és szabadság fogott el egyszerre. Úgy éreztem, mint aki egy mindennapos rém karjaiból
               szabadul ki hirtelen. Ijedten és utálattal csavartam el a villanylámpát, mint a
               rettenetes éj égő emlékét.</p>
				<p>Mi történt? Elaludtam égő lámpa mellett, és folytattam a régi lidércnyomást. Igen,
               igen, ez az én régi álmom, legkorábbi gyermekkoromtól fogva, mindig egy és ugyanaz,
               amióta csak emlékezem. Ez az, ami kínoz és gyötör mindig egész éjjel, és reggel aztán
               eloszlik, saját ködébe vész, és ez a köd az, ami leülepedik mindig életem mélyén,
               mint a kávé alja a tisztogatatlan csésze fenekén, és minden örömömbe beleviszi
               keserű ízét. Ezért álltam meg az utcán az asztalosműhelyek kicsiny, homályos ablakai
               előtt, és néztem hosszan-hosszan le a műhelyekbe, magam se tudtam, miféle titkos
               emlékektől hajtva. Ezért ütött meg egy-egy csúnya kép, egy-egy durva hang, gyakran
               oly fájóan, olyan ismerősen, mintha nekem is lenne közöm hozzá. Ezért volt olyan
               borzasztó, olyan nyomasztó, olyan eszméltető Kincses mérnök különös, visszataszító
               arca, durva nézése, mely a mesterére emlékeztetett. Igen, igen, ezért tűnt fel néha
               álomnak az egész szép élet.</p>
				<p>Ah, most megfogtam! Most az egyszer emlékszem mindenre!</p>
				<p>És akkor, egy pillanatra, eszembe ötlött már a borzasztó gondolat:</p>
				<p>- Ki biztosít róla, hogy éppen ez a szép élet a valóság - és nem az a másik?</p>
				<p>De jól tudom, hogy ez csak amolyan filozófiai lehetőségként villant meg fejemben,
               mint ahogy mindig szoktam gyermekes pesszimizmussal filozofálgatni. Egy pillanatra
               sem gondoltam komolyan. Ugyan hogy is lehetne álom mindez, amit oly élénk
               valóságként látok itt körülöttem? Amit a kezemmel így megfoghatok?</p>
				<p>De viszont lehetetlen volt valami nagy valóságízt megtagadnom az éjjeli életemtől is.
               Most, hogy végre egyszer rágondoltam, és nem hagytam eloszlani, iparkodtam mennél
               teljesebben visszaemlékezni rá, és hogy úgy mondjam, egészen beleástam magamat.
               És meglepett a részletek gazdagsága, melyekkel, rágondolva, egyre bővült és hízott
               ez az álom, mint a lavina. Bármelyik részbe is ástam bele, mindenütt a
               bányásznivalónak szinte végtelen sokaságát találtam, akár a valóság emlékeiben. Már
               akkor kibányásztam, amennyit csak tudtam, és le is írtam, hogy el ne felejtsem
               megint. Bár ne tettem volna!</p>
				<p>De - nem szóltam senkinek. Feltűnt a házban, hogy oly későn ébredtem, azt gondolták
               persze, a majális az oka, habár elég korán hazajöttem tegnap. Már mind együtt ültek a
               reggelinél, mire kijöttem, és az apám tréfásan megkérdezte:</p>
				<p>- No, mit álmodtál?</p>
				<p>- Semmit - feleltem, és úgy éreztem, hogy a világ kincséért se mondanám el ezt az
               álmot senkinek - mintha valami szégyen volna.</p>
				<p>Délelőtt a nennével a temetőbe mentünk. Ha jól emlékszem, a nagyapám halálának
               évfordulója volt. Míg a nenne a kripta vasrácsa mellett térdelt, a nagy, fekete
               márványobeliszk előtt, én szertejárattam a szememet az ő fekete alakján, a napsütött
               kereszteken a gazos füvön, a mohos, karikás kőtáblákon, a zörgő, száradt koszorúkon
               és a temetőőr eltévedt csirkéjén, mely a kidőlt fakeresztek között, a repkényes
               hantok alján tikhúrt szemelgetett.</p>
				<p>És volt bőséges időm az álmomban áskálni. Ekkor vettem észre, hogy ennek az egy
               éjszakának az emléke régebbi álmaim homályos emlékezetét is magában foglalja. De nem
               úgy, mintha azokra most már egyenesen emlékezném, hanem úgy, hogy lassanként eszembe
               jutott, mi mindenből állt ki az emlékezésem az álmom alatt.</p>
				<p>Mert világos, hogy akkor nem tekintettem magam úrifiúnak, hanem asztalosinasnak, és
               emlékeim is egy asztalosinas emlékei voltak. Világos, hogy arra, ami ébren vagyok,
               csak nagyon homályosan emlékeztem álom közben, mint egy álomra, és sokkal
               homályosabban, mint most erre a rossz álomra. Ellenben az asztalosinas gyermekkorára
               most is vissza tudtam emlékezni, mintha azt is átéltem volna, éppen úgy, mint a...
               a... saját gyerekkoromat.</p>
				<p>Ez a felfedezés eleinte nagyon megdöbbentett. Hisz ez valóban annyit jelent, hogy két
               életem van, két múltam. De hamar megnyugtattam magamat. Az bizonyos, hogy ez a
               második múltam nem egyéb, mint egy rossz álom, talán most már többet elő sem jön,
               kitudom magamból. Erős fantáziám az oka, hogy ily élénk. De mért panaszkodnám rá,
               hogy ezt is megpróbáltam? Hiszen inkább mindig azt panaszoltam, hogy az életem nagyon
               is egyformán, simán, jól megy: csak a könyvekben tudtam egy
               kis árnyékot, egy kis változást találni.</p>
				<p>Felülkerekedett bennem a kalandvágyó gyermek: örültem az álomárnyéknak.</p>
				<p>És mint mindenből, minden élményemből, gyermeki mohósággal akartam ebből is a lehető
               legtöbbet kiélni. Most a múltamba akartam beásni, a sötét múltamba, és álombeli
               anyámra, apámra emlékezni vissza. Nehéz volt. Eleinte csak egy piszkos konyhafélére
               tudtam emlékezni, ahol fekete szemű, nagyobbacska lány meztelen lábszárait lógatva
               ült valami ládán, és talán kukoricát rágcsált. Ez az emlék máig is talány előttem.
               Nem tudom, miért, de mintha a temetőőr csirkéjéről jutott volna eszembe. Akkor meg
               mintha egy szomorú utcára emlékeztem volna, sárga házakra, egy gázlámpa vaspóznájára,
               egy piszkos folyókára a járda mellett: mintha nagyobb gyerekek vertek volna, mintha
               egy alacsony, csipkés függönyű ablak mögött aludt volna az anyám...</p>
				<p>Aztán... Mintha sokszor láttam volna az anyámat alsónadrágban, egy ingben, vagy egész
               meztelenül is, és mintha borzasztó kínos, gyötrő volna erre gondolni. Igen... hiszen
               nem szeretett, vert is kisgyerek koromban, és sokszor még azt is mondta:</p>
				<p>- Mért nem pusztítottalak el?</p>
				<p>Aztán... De milyen volt az arca, az arca? Erre nem tudtam emlékezni.</p>
				<p>Aztán... Igen, igen, hiszen iskolába is jártam, sohasem értettem, amit a tanító
               mondott, egyszer azt írtam főnévi igenév helyett: A madár
                  röpül. Lám, erre a lényegtelen apróságra milyen jól emlékszem. Hogyan
               kinevettek... és én nem tudtam, mért. Mindig kinevettek.</p>
				<p>Aztán...</p>
				<p>Ebben a pillanatban a nenne megszólalt:</p>
				<p>- Kerüljük ezt ki, Elemér.</p>
				<p>Akkor vettem észre, hogy már hazafelé megyünk, ő is elgondolkozva jár mellettem. A
               nagy temetőkapunál várt a kocsi. De előbb végig kellett menni a temetőárok melletti
               úton, mert idejövet más úton mentünk, a kiskapun jöttünk be, és a kocsi azalatt
               kívülről kerülte meg az egész sírkertet.</p>
				<p>- Kerüljük ezt ki, Elemér - mondta a nenne.</p>
				<p>Az árok szélén egy döglött macska feküdt. Már szaga is volt, és a legyek és hernyók
               nyüzsögve ellepték. Elfordítva arcunkat mentünk el lehetőleg távolban mellette.
               Szinte elszorította szívemet az a gondolat, hogy a nennének, az én finom, ezüstös
               nennémnek is ilyet kell látnia. Milyen közönyös a világ!</p>
				<p>És ebben a pillanatban jutott eszembe, hogy voltaképp az álmomban... nekem... apám
               nem volt. Mint valami nagy szégyen és mocsok öntött el ez az emlék, éreztem a
               megvetés, a restelkedés súlyát. Persze, persze, mennyit szenvedtem ezen is... hogy
               bántottak érte... ez borzasztó... jobb nem is gondolni rá...</p>
				<p>Milyen gyávaság! Csak azért is gondolni fogok rá! Csak nem fogok megijedni egy
               álomtól.</p>
				<p>De azért éreztem, hogy most már éppen nem mondanám el senkinek az álmomat.</p>
				<p>Felültünk a kocsira, és a kocsikázás szellője egy kicsit elfeledtette velem ezeket a
               tárgyatlan emlékeket: egy darabig megint boldog gyermek voltam. Verseket skandáltam
               hangosan a lódobogás ütemére, még latin verseket is, Ovidiust, öntudatlan kéjelegtem
               pompás memóriámban és ritmusérzékemben. Sütött a nap, és a nenne mosolyogva
               gyönyörködött bennem.</p>
				<p>Otthon olvasni próbáltam, de olvasás közben is figyelmem egyre az álom felé
               kalandozott. Elhatároztam, hogy mindennek bátran a szemébe nézek, és minden új
               részletet, ami eszembe jutott, lejegyeztem magamnak, unott, dülöngő diákbetűimmel.
               Tudtam ugyan kalligrafice is írni, de ezúttal mintha a betűk is kelletlenül,
               restelkedve sorakoztak volna. Pedig már elhitettem magammal, hogy nem restellek
               semmit. Hiszen legfeljebb azt álmodtam, hogy asztalosinas és törvénytelen gyerek
               vagyok.</p>
				<p>- Mi restellnivaló van ezen? - kérdeztem magamtól, azzal a szabadelvűséggel, melyet
               gyermeki nemeslelkűségem oly hamar megtanult a könyvekből - (az életben alig
               találkoztam még ily témákkal, bár ismertem az apám gondolkodását). Mégis akaratlan
               nagyon rosszul estek ezek a dolgok reám alkalmazva. De csak annyit vallottam be
               magamnak, hogy nagyon restellem a mester kisfiával való brutális viselkedésemet: a
               gondolat, hogy erre, bár csak álomban is, képes voltam, igazán megalázott.</p>
				<p>- Ha ez az álom még egyszer folytatódik - tettem fel magamban -, jóvá teszek
               mindent... valahogyan...</p>
				<p>Aztán elnevettem magam, hogy úgy tervezgetek az álomra, mintha valóság volna. Hiszen
               valószínűleg most, hogy tudatossá vált, már nem is fog többet folytatódni. Vajon
               eddig is oly rendszeresen folytatódott-e, mint képzelem? Lám, Kincses mérnököt tegnap
               láttam először az életben, és az álomban a mester mintha már régen megjelent volna.
               Lehetséges, hogy az álom így megelőzze a valóságot?</p>
				<p>Mondják, hogy néha éveket álmodik az ember egyetlen éjszaka.</p>
				<p>De ez mégis olyan különös. Most emlékeztem egy jelenetre, amely mintha már régen
               történt volna - mintha az anyám nagyon könyörgött volna a mester előtt. Rólam lett
               volna szó? Mennyi tanulmány egy ilyen álom! Elhatároztam, hogy olvasni fogok az
               álmokról, tudományos könyveket - és szinte örültem, hogy magamban ilyen jó
               megfigyelni való anyagot találtam.</p>
				<p>Most eszembe jutott az is, mikor álmomban polgáriba jártam. Mennyi dacit kaptam!
               Egész órákon át cinkben[16]
               voltam. Milyen furcsa, hogy én így megismertem a rossz tanuló érzéseit is. Azaz
               persze... ez természetes, hogy ilyent álmodom. Emlékeztem, amint a tanító kinyitva
               noteszát, száraz hangon mondta:</p>
				<p>- Elég lesz.</p>
				<p>És a nagy fakörző koppant az asztalon. Halálos csönd volt. Előrelapozott a noteszben:
               akiknek a neve valami későbbi betűvel kezdődött, fellélegzettek. Hátralapozott... Mi
               is volt az én nevem? Erre nem tudtam emlékezni. Az anyám neve?...</p>
				<p>A rajztanítónak (mi különben tanár úrnak híttuk, de csak polgári tanító volt) volt
               egy pecsétes gyűrűje, mikor pofozott, befelé fordította a követ. Tízpercekben a
               pajtásaim ingereltek, ugrattak. Sohasem volt pénzem kiflire. Volt egy vörös képű,
               sanda gyerek, akinek a feje egy nagy részén nem nőtt haja. Kikből állottak elő ezek
               az alakok? Biztosan meg lehet találni modelljeiket az ismerőseim közt... Mint
               Kincsest?</p>
				<p>Sírva könyörögtem anyámnak, hogy vegyen ki.</p>
				<p>- Mért nem pusztítottalak el? - felelte.</p>
				<p>Eh, többet nem gondolok rá. Kimentem: éppen a háziorvos volt nálunk. Finom, elegáns
               ember, fehér mellény, fekete zsakett, ezüstnyelű bot, aranykeretes, aranyláncos
               cvikker, friss borotválás, halk, végletekig udvarias beszéd, nagy, doktori
               parfümlégkör. Reám ő valahogyan a párolt ember benyomását tette, világos rózsaszín
               bőre az agyonáztatott, agyonfinomított, mindenféle gyógygőzökkel átjárt húsnak
               benyomását. Látszott rajta, hogy testének minden kis részét a higiénia legmodernebb
               szabályai szerint ápolja. Kimért diétával, mely mintha mindig, mindenben betegségeket
               sejtene. Ez bizonyos előkelőséget adott neki, agglegény volt, és mindig mindentől és
               mindenkitől óvatosan távol tartotta magát. Még mikor a betegnek a hátát kopogtatta, a
               mellét hallgatta, vagy a nyelvét nézte, akkor is valami kényes tartózkodással
               hajlította a fejét, és a szép, gyűrűs kezét mindig mintha valahonnan nagyon messziről
               nyújtotta volna az ember felé.</p>
				<p>- Nagyságos asszony ragyogó színben van, mint rendesen.</p>
				<p>Édesanyám mosolyogva fordította feléje szép fejét, hirtelen és önkénytelen kedves
               örömmel, mint mindig szokta, ha érezte, hogy tetszik valakinek. De reám ez a gyönyörű
               mozdulat, amelyet máskor annyira szerettem, most valami kellemetlen, szinte kínos
               hatást tett - magam sem tudtam, miért.</p>
				<p>- Elemérnek sincs semmi baja, amint látom - mondta az orvos, és leült, óvatosan
               felhúzva a vasalt nadrágját.</p>
				<p>- Mondja neki a doktor úr, hogy ne olvasson annyit - szólt édesanyám. - Mindig olvas,
               képzelje doktor úr, még ha vizitben vagyunk is, ő azt nézi, van-e valami könyv a
               szobában, és sokszor abban lapozgat, ahelyett hogy részt venne a társalgásban.</p>
				<p>- Úgy? És milyen könyvek érdeklik főképpen?</p>
				<p>- Szeretnék - mondtam félénken, felhasználva a kínálkozó alkalmat -, szeretnék valami
               tudományos művet olvasni az álmokról. Nem tetszene nekem ajánlani egy munkát?</p>
				<p>Az orvos meglepetve vette ki zsebkendőjének hófehér kockáját, és megtörölte
               aranyláncos cvikkerét, mely leesett az orráról a nagy ebédlőasztal zöld
               plüssterítőjére. Olyan gyámoltalanul hunyorgott így cvikker nélkül, a két vörös
               nyommal rózsaszín orra nyergén.</p>
				<p>- Van most erről egy divatos könyv, egy bécsi orvos írta, de az nem gyerekeknek való.
               Különben is nem nagyon komoly tudományos értékű munka - tette hozzá.</p>
				<p>De nem tudott egyebet ajánlani.</p>
				<p>Későn ebédeltünk, lassan, nagy komolysággal, sőt ünnepiességgel, mint mindig, ha
               édesapám jelen volt. A nenne látta el a konyhát, a nagymama felügyelete alatt, akiről
               még nem is beszéltem. Ez a nagymama főleg arra ügyelt fel, hogy elég bőséges legyen
               minden. Mikor a férje még élt (főbíró volt valahol), egy egész vagyont elfőzött a
               háznál, és most nálunk elég alkalma volt ezt a szenvedélyt kielégíteni, mert apám
               szerette a pazar, patriarkális túlságú magyar konyhát.</p>
				<p>Ebéd alatt főleg a nagymama beszélt: annál inkább szeretett beszélni, mert hallani,
               szócső nélkül, egyáltalán semmit sem hallott már; és csak így asztalnál beszélhette
               ki magát igazán. Máskor bújtunk előle: mindig az ő lánykoráról beszélt; és ezerszer
               is elmondott egy-egy históriát: a kis Bözsi néha valósággal illetlen volt vele
               szemben; csak édesapám nem mutatta soha, hogy a sok unalmas beszéd terhére van.</p>
				<p>Ebéd után teniszeztünk. Az udvarban volt árnyékos teniszpályánk. Szingliztünk[17] a nagy Böskével, akinek gyönyörű mozdulatai voltak.
               Nagyon szívesen néztem a mozdulatait. De a játékban nekem volt előnyöm: erős, ügyes
               testem volt. Végre fáradtan, izzadva ültünk le mindketten a kis Bözsi mellé, aki a
               cica nyakára tett éppen új csokrot.</p>
				<p>- Bözsi, szoktál te álmodni? - kérdeztem eltűnődve.</p>
				<p>- Hát persze - és letette a cicát a gyepre.</p>
				<p>- Rosszakat is álmodsz?</p>
				<p>- Néha rosszakat is.</p>
				<p>- Miről?</p>
				<p>- Nézd, milyen kíváncsi lett egyszerre az álmaimra.</p>
				<p>- Csak mondd, miről?</p>
				<p>- Hát például, hogy farkasok kergetnek a sétatéren.</p>
				<p>- Hát még?</p>
				<p>- Aztán hogy... egy lépcsőházban röpülök.</p>
				<p>- Másról nem?</p>
				<p>- De másról is, csakhogy már nem emlékszem.</p>
				<p>És elszaladt.</p>
				<p>Később eljött Martonek főhadnagy. Az uzsonnát a parkban szolgálták fel, a teniszpálya
               mellett. Feltűnt nekem, hogy Martonek főhadnagy nem annyira Böskével foglalkozott,
               mint inkább édesanyámmal. Ez a Martonek igazán kiállhatatlan volt azzal a szépen
               fésült, szőke hajával és affektálva figyelmeskedő modorával. Azonkívül... nagyon is emlékeztetett valakire... Édesapám sem szerette, mint
               általában a katonatiszteket, és jól tudtam, hogy édesanyámnak sem volt soha
               rokonszenves. Szegény, szép anyám, bocsáss meg, hogy leírom, ami következik.</p>
				<p>Milyen szép voltál akkor, hogy ragyogtál szépségedben és jókedvedben, hogyan örültél,
               ártatlan és gyermeki büszkeségedben, hogy tetszel az embereknek. Mindig volt benned
               valami gyermeki büszkeség, és ugyanaz a pajzán fölény, amit magamban is sokszor
               éreztem. A tekinteted, mély, kék szemed tekintete, amint mosolyogva Martonekra
               néztél, azt látszott mondani, amit nekem szoktál ugyanezzel a mosollyal mondani,
               mikor valami gyermeki csínyen értél rajta:</p>
				<p>- Ugye, te kis haszontalan?</p>
				<p>És talán Böske felé is akart valamit üzenni ez a tekintet. Talán ennyit legalább:</p>
				<p>- Látod, milyen haszontalan?</p>
				<p>Ezt mind kiolvastam abból a gazdag tekintetből (ily gazdag volt minden pillantásod),
               mind kiolvastam már akkor. De... amint hirtelen a főhadnagy felé fordítottad fejedet
               ezzel a mosollyal, egy pillanatra jól éreztem az örömödet is, a természetes örömöt, a
               szép asszony örömét, aki tetszik. Ráismertem arra a mozdulatra, amit reggel is
               láttam, mikor az orvos nálunk volt, és ami akkor nekem olyan rosszulesett. És
               egyszerre megértettem, mért esett oly rosszul. És ez volt életemnek egyik
               legborzasztóbb pillanata. Mert ebben a mozdulatban egyszerre ráismertem arra... arra
               a másikra... arra, akit anyámnak kellett neveznem álmaim életében.</p>
				<p>És akkor egyszerre - míg a vidám kacagás csengett a finom szövésű, nehéz
               damasztabrosz körül kába fülembe, míg az érthetetlenül mosolygó arcok fénylettek
               szemembe -, egyszerre megriadtam a gondolatomtól, az egész lelkem összerázkódott,
               mintha valami undorító piszok freccsent volna rá, az Isten tudja, honnan a világból.
               Úgy éreztem, hogy örökre, egész életemre, jóvátehetetlen, lemoshatatlan be vagyok
               szennyezve ettől a gondolattól. Én, tiszta és nemes gyermek, aki mindent nemesnek és
               tisztának tudtam körülöttem, hirtelen felfedeztem, hogy mindez a ragyogó tisztaság,
               még a legragyogóbb és legtisztább is, titokzatos módon rejtett, undok mocsokkal van a
               legszorosabban összevegyülve lelkem ismeretlen mélyein. Ez olyan borzasztó volt, hogy
               egyszerre nem tudtam figyelni és gondolni semmi másra. Egyszerre szórakozott lettem
               és ideges. Kacagást, tréfát nem hallottam, a derült arcokat nem láttam többé. Néma
               lettem és komor.</p>
				<p>És észrevették, a nenne észrevette. Hiszen úgy ügyelt rám most is, mint egy apró kis
               babára. Hallottam, amint súgta az anyámnak:</p>
				<p>- Ez a gyerek olyan krantich[18] lett egyszerre.</p>
				<p>- Valami bajod van? - kérdezte halkan az édesanyám. Máskor a világért sem vallottam
               volna be ekkora társaság között semmi gyengeséget, de most valami érthetetlen daccal
               feleltem:</p>
				<p>- Fáj a fejem.</p>
			</div>
			<div type="chapter">
				<head>IV.</head>
				<p>Bementem a szobába, végigdőltem a díványon, sírtam. A nenne utánam jött, ijedten
               látta, hogy a könnyeimet törölgetem, a homlokomra tette finom kezét.</p>
				<p>- Lázad van - mondta. - Le kell feküdnöd. A dada megveti az ágyat.</p>
				<p>Egy pillanatra el akartam neki mondani mindent: ki szerettem volna zokogni és
               panaszkodni magamat. De éreztem, hogy ez mégis lehetetlen.</p>
				<p>A Vivi dada jött, megvetette az ágyamat, herbateát akart főzni, ami nála az általános
               orvosszer volt, télen, nyáron, minden betegség ellen, ugyanazzal az aggodalmaskodva
               becéző nyugtalansággal beszélt hozzám, amivel hajdan bizonyára édesanyámat is
               babusgatta, amikor még az ő dadája volt. Ó, úgy szerettem volna, ha velem maradna, és
               mesélne, mint kiskoromban szokott, azokból a régi mesékből, amiktől elfeledtem minden
               bajom, egyszerre elhagytam a legkeservesebb sírást, amik nem hagytak másra gondolni,
               órákig nem hagytak elaludni!</p>
				<p>De restelltem kérni őt - s különben is mit érne ma már nékem a mese!</p>
				<p>És elment, és én mechanikusan levetkőztem, közbe folyton arra gondolva, hogy nem kéne
               lefeküdni, mennél később kéne elaludni, mennél később kéne ráébredni arra a másik
               szörnyű létre. És mégis, valami húzott, kényszerített az ágyba, álmos voltam
               ellenállhatatlan, és elég különösen úgy éreztem, hogy jó, hogy muszáj korán elaludnom
               - hisz az asztalosinas feltette magában, hogy ma korán
               felkel!</p>
				<p>És alighogy behunytam a szememet, már éreztem, hogy a párna súrolja az arcom,
               éreztem, hogy az asztalosinas ágyában vagyok. Mellettem a segéd egyenletesen, mélyen
               szuszogott, a másik ágyból hallottam a legöregebbnek a hortyogását. Csurom izzadság
               volt a testem, a nyakamat egy bolha csípte, de különben valami kéjes érzést éreztem a
               meleg reggeli ágyban és csöndben; lágyan, dörzsölve nyújtottam a testem az átizzadt
               ágynemű közt, szememet csukva, ragasztva tartottam, jóleső köd volt a fejemben, nem
               gondoltam semmire, csak hogy jó itt feküdni, a sötétben, csöndben, melegben.</p>
				<p>Egyszerre azonban eszembe jutott minden, és felugrottam, és kidörzsöltem a csipát a
               szememből, és átléptem a hálótársamon, és felrántottam a nadrágomat, papucsot, és
               lassan, hogy a segédek fel ne ébredjenek, kinyitottam a csikorgó ajtót, kicipekedtem
               a kirakott cipőkkel az udvarba, az ajtó elé, és elkezdtem fényesíteni őket. Csend
               volt és hajnal, az udvar még hűvös egészen, szinte fáztam az ingemben, gyorsabban
               mozgattam a kefét, a hajahullós füvön harmat csillogott, reggel volt, szürke reggel,
               és az álmom, az én fényes, mindennapi álmom belecsillogott még ebbe a szürkeségbe,
               mint a harmat. Nem emlékeztem rá tisztán, sohasem emlékeztem rá tisztán, de egyes
               képek fel-felvillantak bennem, tudtam, hogy volt egy szép, úri kert, sárga kavicsos
               utak, szép ruhás, nevető hölgyek, most is a fülemben van a nevetésük. Drága bútorok
               jutottak eszembe, szép, párnás székek, amikre nekem szabad volt leülni, egy ragyogó
               fehér, kerti kosárszék, piros ülővánkossal. Hirtelen felfedeztem azt is, hogy
               álmomban én gimnazista voltam és jó tanuló, nagy és szép könyveim voltak, és képek is
               voltak bennük, és én el tudtam olvasni, és megértettem őket. De miről szóltak, arra
               már nem emlékeztem. Csak azt éreztem, hogy bennem sokkal több van, mint ami itt
               vagyok a világnak; csakhogy mélyen bezárva, és nem tudok eléggé felnyílni; úgy
               éreztem, hogy kincseim vannak valahol egy sötét fiókban, és hogy nem kéne itt lennem,
               hogy nagy igazságtalanság történik velem, hogy én különb vagyok, mint ami vagyok,
               többet tudok, mint amennyit tudok. Mintha egy tág és szép tájat valami iszonyú köd és
               sötétség fogott volna el.</p>
				<p>A kefélést már régen abbahagytam, szép csöndesen sirattam magamat, ott guggolva az
               ajtó előtt. Egyszerre azonban elhatároztam magam. Cipőt, kefét földre dobtam,
               vigyázva benyitottam az ajtón. Megcsikordult, megálltam, hallgatóztam. A legöregebb
               segéd a másik oldalára fordult, és valami érthetetlen káromkodást hallatott. Aztán
               csönd lett megint. Óvatosan leakasztottam a drótfogasról ócska szalmakalapom. Aztán
               kinyitottam az alsó sublótfiókot, amelyikben egyetlen kabátom volt. Nehezen ment: hol
               jobbról, hol balról kellett megrántani a rézkarikát, és nem lehetett egyszerre nagyot
               rántani rajta, nehogy sikítson a fiók. Nem is nyitottam ki egészen, hanem bevájtam,
               mihelyt lehetett, az összetömött molyos rongyok közé, és összetúrva és kihányva a
               felét, kicibáltam a lyukas könyökű kabátot, s mire felrántottam, már künn is voltam
               az udvarban, padlón hagyva minden rendetlenséget és tártan fiókot, ajtót, hogy fel ne
               ébresszek valakit.</p>
				<p>Hogy fognak ezek dühöngeni!</p>
				<p>A nagy, zöldre festett, rácsos fakapu még zárva volt, felmásztam a tetejére, mely
               olyan magas volt, mint a ház, onnan néhány türelmetlen ugrással, nagyot rázkódva
               pottyantam az utcára. Ekkor nagyot lélegzettem, és elkezdtem szaladni! Szaladni a
               patak partján, a fűszeres faoszlopos tornácán keresztül. Csak akkor mentem lassabban,
               mikor már a zöld kapu, a kínos ház eltűnt.</p>
				<p>- A városba megyek - gondoltam.</p>
				<p>A város, a nagy város, nem volt messze, tudtam, hogy villamoson háromnegyed óra alatt
               oda lehet érni. A nagy piac közepén már indult is az első villamos, a hajnali kofák
               most cipelték fel nagy kosaraikat, és terpeszkedtek el széles csípőjükkel, kemény
               szoknyáikkal az üléseken. A hátukon nagy, piszkosfehér batyukban súlyoskodtak az
               óriás tejeskannák, a batyu elöl volt csomóra kötve, és erről a csomóról lógott a nagy
               kosár.</p>
				<p>- Ezeknek van pénzük villamosra - gondoltam, és dühösen bandukoltam a piac közepén, a
               piszkos aszfaltcsíkon, az elhullott dinnyehéjak, káposztalevelek között. Arra rá se
               gondoltam, hogy az anyámhoz menjek; inkább mindent el akartam hagyni, mindent, amit
               ismertem, mert mind rossz volt.</p>
				<p>Az árusok bódéi, sátrai most éledtek. Két susztergyerek nagy vállrúdon hozott egy sor
               csizmát, mint a zsidók a kánaáni szőlőfürtöket. A templomban első misére harangoztak.
               Egy szekér nagy port vert. Mentem, amerre a villamos, és már kezdett melegem
               lenni.</p>
				<p>Itt már nem volt falu a falu. Nagy műhelyek és raktárak voltak errefelé, mind a város
               számára szállítottak. Bútorraktárak, vaskereskedések. Asztalosok, kis műhelyek, óriás
               telepek. Messzebb a gyárak sora kezdődött. Furcsa, nagy, piszkos, ólomkockás ablakok
               eltört kockáin át surranó szíjak, tükrösre súrolt acélkerekek. Néha megálltam
               bámulni, és valahogy mindig a kis, kerek köszörűkövemre gondoltam. Micsoda
               érthetetlen csodák voltak, úton-útfélen. Egy helyen egy nagy, nagy téglakémény meredt
               egyedül. Kormos felhők koszorúskodtak az égen mindenfelé. A napsugár is kormos volt.
               Az út pora széntörmelékkel, szénporral keveredett.</p>
				<p>Szén- és olajszag volt. Talányos, csupasz házak meresztették sötét, puszta, szögletes
               testüket. Vak falak! Egy nagy víztorony szökellt fel, hogy a levegőben ijesztően
               szétterpeszkedjék. Barátságtalan nap sütött kérlelhetetlen. Rendetlen, üres telkek és
               terek, ahol izzadt jasszképű suhancok fociztak a por és beteg fű közt, dísztelen,
               ötemeletes munkásházakkal váltakoztak. Sohase sejtettem ekkora házakat. Valamely,
               magas erkélyről egy sápadt nő hajolt ki, és nyelte a füstöt.</p>
				<p>Iszonyú zaj volt. A villamosok őrült nótákat csilingeltek. Néhány hosszú vasléc, amit
               keréken vittek, hajladozva és rezegve recsegett éktelen. Nagy, ormótlan bútorszállító
               kocsik döcögtek méltósággal, óriási betűkkel szügyükön, oldalukon. Hosszú kerítéseken
               színes, tépett, mértéktelen reklámtáblák rikítottak.</p>
				<p>A kiáltó betűk zűrzavara tolongott fejembe. Furcsa, értelmetlen szavakat böngésztem a
               falakról. Idegen, sohasem hallott, kimondhatatlan szavakat.</p>
				<p>- Így vannak-e, vagy én olvasom rosszul?</p>
				<p>A betűk halálos ellenségeim és titkos bálványaim voltak, mióta iskolába jártam. Most,
               ebben a furcsa, lehetetlen, piszkos Bábelben úgy tűnt fel, hogy ezek a betűk őrzik az
               egésznek a kulcsát:</p>
				<p>„Autogén-hegesztés”.</p>
				<p> „Mótorfelszerelések”.</p>
				<p>Ehhez hasonlók voltak. Érthetetlenek. Mint varázsbetűk egy boszorkányvárosban. És én
               elszorulva, megalázva baktattam alattuk. Köd volt ez a világ nekem, köd. Milyen
               nagy! Elveszek. Sohasem fogok érteni semmit. Hol van a mester? Mire való ez
               mind?</p>
				<p>Egészen át voltam izzadva, de nem gondoltam eddig arra, hogy a kabátom levessem, mert
               öntudatlan folyton a zsebét szemelgettem mikroszkopikus kenyérmorzsákért. Most végre
               észrevettem, hogy nagyon meleg van, és lerántottam. Mikor megint a zsebembe akartam
               nyúlni, felfedeztem, hogy nagyon éhes vagyok.</p>
				<p>És eszembe jutott, hogy nem fogok enni kapni senkitől, és hogy szamárság így mennem
               az érthetetlen világba. De nem volt akaratom visszaparancsolni a lábaimat.</p>
				<p>Most már mezőkön mentem át, poros és füstös mezőkön: girbe-gurba föld, gyér gyep,
               vérszegény akácok. Egy nagy pocsolya, egy rideg épület a mező közepén. De távol
               előttem kéményerdő hajtott nagy füstlombokat; a nagy-nagy város ott már! Egy-egy
               villamos tömve, sivítva csúszott el mellettem, a nagy mező közepén.</p>
				<p>Vont, amit nem értettem, kínosan, mint a lepkét a fény.</p>
				<p>Soha, soha nem tudtam volna nekiindulni ennek az útnak, vagy megmaradni benne, ha az
               a zavaros, érthetetlen álomemlék nem hiteget, hogy az érthetetlenekben van az én jobb
               hazám. Olyan volt minden, mintha már tudtam volna egyszer, és most
                  nem jutna eszembe; és ez a végletekig, lidércnyomásszerűen kínos volt! Mint a
               mesebeli kalifa, aki gólyává változott, és elfeledte a varázsszót, amivel emberré
               visszaváltozhat.</p>
				<p>Kín, kín, irtózatos kín volt így menni, a napban, porban, füstben, izzadva, fáradva,
               éhesen.</p>
				<p>De mentem, mintha a jászolhoz mennék.</p>
				<p>Egy híd alatt mentem át, fölöttem a vasút bömbölt, pöfögött, a vashíd zúgott, mint
               egy pokol. Benn voltam a városban.</p>
				<p>Eleinte még mindig gyárak, telepek mellett mentem, egy nagy villamosszín mellett.
               Majd a pályaudvar elé értem. A zűrzavar kábított. Végtelen fáradt voltam, és sokáig
               néztem egy padot a járda szélén, tűnődve, hogy szabad lenne-e leülnöm rá.</p>
				<p>Végre is nem mertem.</p>
				<p>Megláttam a tér közepén a lovas rendőrt, és önkénytelen messze húzódtam a padtól.</p>
				<p>De mit csináljak? Merre menjek? Kit szólítsak meg?</p>
				<p>Elfeledtem mindent, amíg a pályaudvar nagy üveghomlokára bámultam. De valaki
               meglökött, és megszégyenülve másztam tovább. Már alig vontam magam.</p>
				<p>Mentem, amerre a legtöbb ember ment. De nem mertem szólni senkihez. Bámészkodva
               ácsorogtam, fájt a fejem, szerettem volna leülni az aszfalt szélére. A
               csemegeüzletek kirakatai a végletekig fokozták éhségemet. Hány óra lehet? Már délfelé
               járhat. Kerestem a gyér árnyékot. A betűk, a cégtáblák táncoltak körülöttem.</p>
				<p>Céltalanul jártam. Ezerszer is visszakerültem ugyanarra a helyre. Nem mertem átmenni
               az utca túlsó felére. Már majdnem ledőltem. Végre elhatároztam, hogy megszólítok
               valakit. Szóról szóra kigondoltam, mit fogok neki mondani. Ezerszer is elismételtem
               magamban, hogy bele ne süljek. Mint mikor a boltba küldtek, és a szájamba rágták,
               hogy mit kérjek.</p>
				<p>- Nagyságos úr, kérem, tessék megmondani, hol találhatok munkát.</p>
				<p>- Ostoba! - kiáltott egy úr, akivel szórakozottságomban összeütődtem; és ez megint
               negyedórákra megbénította bátorságomat.</p>
				<p>Végre mégis kinéztem egy urat, akit meg merjek szólítani. Jóságos arcú, idősebb úr
               volt, szép, komoly, fekete ruhában egy könyvesbolt kirakata előtt álldogált. Nekem
               úgy tetszett, hogy valami nagyon okos, tudós és jó ember lehet. Sőt úgy tetszett,
               mintha ismerném. Sokáig néztem, jártam körülötte, tűnődve, hogy megszólítsam-e. Ő is
               észrevette lassanként, és szemmel láthatólag kényelmetlen volt neki. A zsebeit
               megtapogatta, és tovább indult.</p>
				<p>- Most vagy soha - gondoltam.</p>
				<p>Elszántan elébe léptem, hirtelen, hogy szinte összerezzent.</p>
				<p>- Kérem, nagyságos úr, tessék megmondani, hol találok valami munkát.</p>
				<p>És lekaptam a kalapomat.</p>
				<p>Barátságtalanul, gyanakodva nézett rám.</p>
				<p>- Hogy tudjak én magának munkát szerezni? Nem vagyok én munkaközvetítő.</p>
				<p>Zavartan forgattam a kalapomat. Ő pedig elfordult.</p>
				<p>- Hogy jövök én ahhoz? - dohogta még menet közben is.</p>
				<p>Megszégyenülten álltam, mint aki nagy ügyetlenséget követett el. Aztán újra kószálni
               kezdtem. Mi lesz velem? Minden bátorságom odavolt. Százszor is körüljártam egy padot,
               de leülni nem mertem. Egy vendéglő vakított előttem hófehér asztalaival; az emberek
               ültek, és ettek. Kis úrifiúk mentek az utcán, akiknek láttára homályos emlékezés
               szállt meg, hogy valahogy nekem is olyannak kéne lennem.</p>
				<p>Ezeket látni volt tán legkínosabb. Nagy irigység és tehetetlenség érzése fogott el,
               és düh, hogy senki rám se nézett. Micsoda hölgyeket láttam! Mikor felszálltak a
               villamosra, térdig felcsúszott a szoknyájuk, és látni lehetett a
               selyemharisnyájukat.</p>
				<p>Folyton bámészkodtam, löködtek jobbra-balra. Senki sem volt inasgyerek kinézésű, mint
               én: itt talán minden ember úri.</p>
				<p>És éhes voltam, milyen éhes voltam! A mesterék már bizonyosan megebédeltek.</p>
				<p>Egyszerre csak nagy kiabálást hallottam:</p>
				<p>- Újság! Újság! Bukik a kormány!</p>
				<p>És egy nagy csapat fiú, olyanformák, mint én, közönséges ruhában, szaladt végig a
               járdán. Ordítottak, újságokat lobogtattak a kezükben, rohantak, felkapaszkodtak a
               futó villamosra, nagyszerű fiúknak látszottak.</p>
				<p>- Rendkívüli különkiadás!</p>
				<p>Az egész utca betelt a hangjukkal és rohanásukkal. Valóban pompás fiúk voltak: ilyen
               szerettem volna én is lenni. Elhatároztam, hogy megszólítok egyet. Felbátorított az
               is, hogy megértettem a mesterségüket. Aztán ezek maguk is fiúk voltak, mint én.</p>
				<p>Kinéztem a legszelídebb képűt (valamivel idősebbnek látszott nálam), és
               megszólítottam nagyon udvariasan.</p>
				<p>- Kérem szépen, tessék nekem megmondani, hol lehet kapni újságot?</p>
				<p>Végigmért:</p>
				<p>- Micsoda újságot, apukám?</p>
				<p>Éreztem, hogy zavarba jövök, és elpirulok.</p>
				<p>- Hát újságot... eladni... mint maga...</p>
				<p>- Vagy úgy! El kell menni a kiadóba, apukám.</p>
				<p>Nagyon megörültem ennek a válasznak. A szívem is megdobbant.</p>
				<p>- És merre van, kérem, a kiadó?</p>
				<p>- De van-e igazolványa? - kérdezte egyszerre egy hang a földről.</p>
				<p>Lenéztem, és láttam, hogy ott egy ember mászik, mint a bogár. Lába nem volt egy sem,
               a kezein valami kis tuskókat tartott. Avval ment.</p>
				<p>- Milyen igazolvány? - kérdeztem, mert nem értettem ezt a furcsa szót.</p>
				<p>- Hát igazolványa... a rendőrségtől...</p>
				<p>Megijedtem.</p>
				<p>- A rendőrségtől? Én nem mehetek a rendőrségre.</p>
				<p>Kacagás tört ki erre. Én zavarba jöttem, hogy isten tudja, mit gondolnak rólam, és
               elkezdtem mesélni a történetemet. Érdeklődve hallgatták, többen is odajöttek, de úgy
               látszott, mintha nem nagyon hinnének nekem. Tréfás megjegyzéseket tettek, többnyire
               nagyon durván. Olyan nehéz is volt megértetni magam; olyan nagy zaj volt, annyi mozgó
               nép, nem hallottam a saját szavam. Végre, akit először megszólítottam, így szólt:</p>
				<p>- Látom, hogy nem bízol bennünk, apukám, és ezt nem jól teszed. Sebaj: én segítek
               rajtad, hogy vissza ne ríj az édesmamádhoz. Holnap veszek kétannyi újságot, mint
               szoktam; a felét egy kis ráfizetéssel neked adom. Elmégy vele egy szöglettel odább.
               Ketten dupláját eladhatjuk. Ha a rendőr megszólít, azt mondod, hogy nem vagy árusító,
               csak egy pillanatra vetted át tőlem a paksamétát. De legjobb, ha kerülöd a rendőrt,
               apukám.</p>
				<p>A szemembe nézett:</p>
				<p>- No, áll az alku, apukám? Nagyon olcsón kapsz tőlem példányokat.</p>
				<p>- De nekem nincs pénzem - motyogtam.</p>
				<p>Furcsán nézett rám:</p>
				<p>- Ne kertelj, apukám. Hát mennyivel akarod kezdeni, drága apukám?</p>
				<p>- Nincs nekem semmi.</p>
				<p>Erre ellenállhatatlanul kitört a kacagás megint.</p>
				<p>- Nincs pénzed, te mamlasz? Hát akkor hogy akarsz te újsághoz jutni? Azt hiszed, hogy
               a szép szemedre adnak? Hát hol vagyunk? Az erdőben vagyunk?</p>
				<p>Az öreg lábatlan is döcögött a nevetéstől.</p>
				<p>- No, ez jó! Nincs egy fillére sem, és újságot akar kapni.</p>
				<p>Egy másik, aki távolabb állt, most a vállamra tette a kezét és félrehúzott. Úgy
               látszik, nem jól hallotta az utolsó szavakat.</p>
				<p>- Min nevetnek? - kérdezte.</p>
				<p>- Nem tudom.</p>
				<p>- Azt akarom mondani, hogy ne higgy neki. Be akar csapni. Nyerészkedni akar rajtad.
               Aztán ha megcsípnek, benne vagy a szószban. Azt mondja majd, hogy tőle loptad az
               újságokat. Sokkal jobban jársz, ha elmégy a rendőrségre az okmányaiddal, és váltasz
               igazolványt.</p>
				<p>- De visszavisznek a mesterhez.</p>
				<p>- Dehogy visznek. Azt mondod, hogy az anyád küldött. Ne félj, nem tudják ott, hogy
               inas voltál, és elinaltál. Csak mutasd be az okmányaidat. Aztán az első
               keresményedből fizetsz moziba.</p>
				<p>- Mit mutassak be?</p>
				<p>Egy iszonyú autótülkölés rezzentett bele a szóba. Olyan nagy lárma volt, és olyan
               furcsa szavakat beszélt...</p>
				<p>- Az okmányaidat, te buta.</p>
				<p>- Mi az: okmány?</p>
				<p>- Mi az, hogy mi az? Mucsáról jöttél te? Tán még nem is hallottad ezt a szót? Hát a
               keresztlevél vagy születési bizonyítvány, ha bicskával kereszteltek...[19]
            </p>
				<p>- Az iskolai bizonyítványt is?</p>
				<p>- Persze, azt is.</p>
				<p>- De nekem nincsenek okmányaim.</p>
				<p>- Hát hol vannak?</p>
				<p>- Nem tudom.</p>
				<p>- Eh, veled nem lehet semmit se kezdeni. Fene a pofádba.</p>
				<p>És hasba lökött. Mikor megfordult, mögötte állt a másik, akit először szólítottam
               meg.</p>
				<p>- Mit rontod te az én gseftemet[20]? - rivallt rá. - Te
               kitanítod az én palimat? Majd adok én neked ezt... meg ezt...</p>
				<p>Undok jeleket csinált.</p>
				<p>- Jobb lesz, add meg az ötven vasamat - morgott vissza a másik.</p>
				<p>- Most megfrocliztalak a tyúkomért.</p>
				<p>- Szépen frocliztál meg. No, hát tudd meg, hogy fütyülök a froclidra, hiszen nincs is
               pénze.</p>
				<p>Nagy röhögés volt. Én pedig elosontam.</p>
				<p>Tovább támolyogtam, és megint a betűk gúnykacaját véltem hallani. Igazolvány, okmány: ezek a városi szavak kellemetlenkedtek lelkem füleinek.
               A világon legostobábbnak éreztem magamat. Mennyi mindent tudnak ezek a rikkancsfiúk,
               amit én nem tudok! És mégis - hogyan tudjam ezt megmagyarázni? - valahogy úgy
               éreztem, hogy én sokkal különb, okosabb volnék náluk, ha... ha... ha ez az átok nem
               nehezedne rám. Úgy jártam a nagy, idegen városban, mint egy félreismert zseni, egy
               trónjafosztott király; de ez nem vigasztalás, hanem keserűség, elégedetlenség,
               kínszenvedés volt, mint a megalázott, elszegényedett ember élete, aki valaha “jobb
               napokat látott”.</p>
				<p>Végre leültem egy nagy kőtuskóra egy kapu mellett. Halálos fáradtságot éreztem: már
               majd egy egész napon át talpon voltam. Mégsem tudtam sokáig ülve maradni, mert minden
               percben féltem, hogy valaki rám szól, amiért ott ülök, aztán meg türelmetlen voltam,
               izgatott a színes utca, egyszer csak azt veszem észre, hogy megint talpon vagyok, és
               egy nagy mozi színes rémképes plakátait nézem, melyek fölött éppen most gyúlt ki
               sercegve, vakítva az acetilénlámpa, habár még egész világos volt.</p>
				<p>Mindig vágyam volt a mozi, és sohasem jutottam hozzá.</p>
				<p>Aztán továbbhajtott az éhség. A szomszéd kapu alatt pogácsákat, kifliket láttam,
               tűnődtem, hogy mi lehet az áruk. Hátha lopnék egyet? Az áruló asszony sokszor nem
               nézett oda. Vagy jobb lenne koldulni? De ehhez még sokkal több bátorság kell. Végre
               is gyáván továbbmentem.</p>
				<p>Megint megálltam egy könyvkirakat előtt. A könyvek látása csodálatos érzéseket
               keltett bennem. Elfeledett élvezetek homályos utóízei voltak ezek az érzések, és
               elkeseredés azon, hogy ezeket az élvezeteket még csak emlékemben sem tudom igazán
               felidézni. Egy tág világot sejtettem bután az üveg és a betűk mögött, az én igazi
               világomat, amelybe most nem tudok visszatérni. Úgy ácsorogtam a fényes, vastag üvegű
               kirakatok előtt, mint a dongó dong egyre az ablaküvegnél, és nekicsapódik százszor
               is, mégis át akar törni rajta, akarja a lehetetlent, mert vonzza a fény, mely az üveg
               mögül árad.</p>
				<p>Okmány... iskolai bizonyítvány... ilyen szók jártak az eszemben folyvást. De közben
               százszor is visszakullogtam kancsalul a kiflisbolt felé. Az éhségnél azonban még
               szinte jobban gyötört a szomjúság. Ekkor egy néptelen kávéház terasza előtt mentem
               el, ahol egy úr ült, aki elé a pincér éppen most tett le egyszerre három pohár vizet.
               Egy gyerek, kisebb nálam, közönséges ruhájú, megállt a korlát előtt, és így
               szólt:</p>
				<p>- Bácsi kérem, szabad az egyik pohár vizet meginni?</p>
				<p>Az úr bólintott. A gyerek átnyúlt a korláton, felhajtotta a pohár vizet.</p>
				<p>- Köszönöm - mondta, és elszaladt.</p>
				<p>Gondolkoztam, ne kövessem-e példáját. Soká tűnődtem, míg végre az úr felkelt, és
               elment. Ekkor, hirtelen merészséggel benyúltam én is, és azt a poharat, amelyikből az
               úr ivott, végig kiittam. Nem mertem a teli poharat kivenni.</p>
				<p>Amint az italt leemeltem ajkamról, előttem állt a pincér, és tarkón ütött.</p>
				<p>- Ezek az utcakölykök vérszemet kapnak.</p>
				<p>Megsemmisülve párologtam tovább. A kiflisbolt még mindig csábított, de most már szó
               sem lehetett merészebb lépésről. Egy sötét mellékutcába vonultam, gyümölcstelen
               tűnődésre. Csak most néztem felfelé, és most bámultam el, hogy milyen nagyok a házak.
               Az égből alig látszott egy csík, melyen már feltűntek a csillagok. A gázlámpáknál
               magányos hölgyek ácsorogtak. Bérkocsiállomás volt az ucca elején.</p>
				<p>A világos ablakokon át néhol egy-egy szép csillárt láttam. Zongora és női ének
               hallatszott egy helyütt. A magasföldszintek alatt szalatrin[21]-helyiségek voltak. Valahol nagy mosókonyhaszag ütötte meg orromat. Az
               egyik szalatrinablak kőpárkányán néhány száraz kenyérhéj hevert, melyekből kirágták
               a belet. Látszott a fogak nyoma. Felvettem a piszkos, kemény, szinte megkövesedett
               darabokat, és megettem. Hogy kopogtak a fogam alatt!</p>
				<p>És mentem.</p>
				<p>Messze egy helyütt szabad teret és sötét lombokat láttam. Ott volt a Városliget.
               Előtte pompásan világított tér, hol automobilok száguldtak, zene hallott a fényben
               úszó kávéházak teraszairól, elegáns nép tolongott. Egy nőt láttam, csodaszépet és
               gyönyörű ruhában, mindenki utánanézett, lila rózsás selyemruha volt rajta, a
               villanylámpák fénye körülsimogatta az arcát. Szinte csodálkoztam, hogy nekem is
               szabad ilyen szépet látni. De aztán megint úgy tűnt fel, mintha már sok-sok ilyen
               szépet láttam volna, mintha álmaim mindig a szépség birodalmában folynának, mintha
               jogom volna a szépségekhez, és igazságtalanul volnék elzárva tőlük. Valami gyűlöletet
               éreztem a világ iránt, s egyúttal nagy belső gőgöt arra a gondolatra, hogy például
               azok közül a rikkancsok közül, akikkel ma beszéltem, bizonyára egyik sem él oly
               álmokat, mint én. Ó, csak mindig lehetne aludni! És ne feledném el úgy, amit
               álmodom!</p>
				<p>Kerültem a fényt, egy sötét, magányos útra vánszorogtam álmosan, elhatározva, hogy ha
               másképp nem, lefekszem a földre, és ott alszom. De megláttam egy padot, és
               illendőbbnek találtam arra nyújtózni, bármilyen kemény volt. Nemsokára úgy éreztem,
               mintha puha párnák közt feküdnék, és valóban úgy is volt. Ott feküdtem jó puha
               ágyamban, és azon gondolkoztam, hogy megint folytatódott az a borzasztó álmom, és
               milyen kalandos lett most egyszerre! És hogy ma iskolába kell menni, de még nagyon
               korán lehet. Milyen jó felébredni ezekből a borzasztó, nyomasztó álmokból!
               Nyújtózkodtam. Vajon sose lesz ennek vége? Még az egész testem fájt: nagyon
               kényelmetlen helyzetben alhattam. Hány óra lehet? Még tán van annyi idő, hogy a
               feladványokat egy kicsit átnézzem. De előbb átgondoltam jól az álmomat, hogy ne
               feledjem el, és fel tudjam írni.</p>
				<p>De miközben az álmomon kérődztem, egyszerre csak megint azt kezdtem érezni, hogy
               csakugyan ott fekszem a kemény, ligeti padon, és a fejemet borzasztóan nyomja a pad
               karfája, és hogy lehetetlen így aludni. Valami hang is megszólalt fölöttem:</p>
				<p>- Öcskös, ne aludj itt, mert bekísér a rendőr.</p>
				<p>Feltápászkodtam, és eltámolyogtam; meg se néztem, ki szólt hozzám. Egy padon nőt és
               férfit láttam összebújva. Addig mentem, míg megint teljesen magányos helyre értem.
               Alig tudtam magamról az álmosságtól. Körülnézve beosontam a bokrok közé, ott a
               sötétben és fűben levetettem magam. Egy perc alatt megint meleg ágyamban voltam, és
               bosszankodtam ezen az újabb intermezzón.</p>
				<p>Mennyire hasonlít ez az álom még a kalandosabb színeiben is a valósághoz! Nincs benne
               semmi lehetetlen, semmi homály, semmi ugrálás, mint az álmokban szokott.</p>
				<p>Egész délelőtt foglalkoztatott az álmom, az iskolában is szórakozott voltam. Azonban
               most nem tűnt fel olyan borzasztónak a dolog, inkább csak nagyon érdekesnek; tegnapi
               boldogtalanságomat józanabban nézve, határozottan egy kissé túlzottnak találtam.</p>
				<p>Görögóra után odamentem Darvas tanár úrhoz, akiről tudtam, hogy nagy könyvtára
               van.</p>
				<p>- Tanár úr, kérem, nagyon szeretnék valami tudományos könyvet olvasni az álmokról,
               kérem a tanár urat, legyen szíves nekem ajánlani egyet.</p>
				<p>- Hát hogy jött kedve ilyeneket olvasni?</p>
				<p>- Engem ez nagyon érdekel.</p>
				<p>Darvas egy kicsit gondolkodott:</p>
				<p>- Jól van, fiam, nekem magamnak is vannak erről könyveim, ha délután felkeres a
               lakásomon, szívesen megmutatom őket, és aztán kiválogathatja, melyikre van kedve.</p>
				<p>Délután borzasztóan elálmosodtam, s szinte akaratom ellenére ledőltem egy kicsit a
               díványra, mialatt folyton azt éreztem, hogy a füvön fekszem, és a hideg harmattól
               egészen átnedvesedik a ruhám.</p>
				<p>Darvashoz nagy büszkeséggel és örömmel mentem. A diákok közül senki sem volt még a
               lakásán, és általában nehéz volt hozzá közel jutni. Magányos ember volt, és a
               végletekig szótalan.</p>
				<p>- Pali nyolc nyelven hallgat - szokták róla mondani.</p>
				<p>Valóban mindenféle nyelven értett, és mindenhez értett; de ezt mindig csak véletlenül
               lehetett róla megtudni. Az iskolában szorosan a tárgyhoz tartotta magát, nem tett
               kitéréseket, nem fitogtatta kelletlen tudását, mint a tanárok szokták. Általában
               valami csodálatosan hiányzott belőle a közlés vágya. Egyike volt a legműveltebb
               embereknek, de tudtommal soha egy szót sem írt, ebben az országban, ahol aki már két
               könyvet olvasott, jogosítva hiszi magát egy harmadikat csinálni.</p>
				<p>Végtelen nyugalom és flegma jellemezte az iskolában is. Feltette a kérdést, és várt,
               akár percekig. Azalatt nagy nyomasztó csendek voltak. Néha úgy látszott, hogy ő az az
               ember, akinek nincs köze senkihez. Sem rokonairól, sem barátairól nem tudott senki
               semmit (pedig a diákok tanáraiknak minden dolgát szeretik kikutatni). Mindig egyedül
               sétált. Csak a kisgyermekeket szerette; azokkal szívesen tréfálgatott; de velünk,
               nagyobbakkal, rendesen hideg volt és visszautasító, anélkül hogy goromba vagy
               udvariatlan is lett volna.</p>
				<p>Nekem mindenképp nagyon imponált. Azt szerettem képzelni, hogy titokban valami nagy
               művön dolgozik, amivel majd egyszer csak meglepi a világot. Ez azonban, mint később
               megtudtam, nem volt igaz.</p>
				<p>Darvas egy nagy íróasztal mögött ült, és a rendetlenül felhalmozott könyvektől alig
               látszott. Óriási csibuk volt a szájában. A szobában mindenütt könyvek hevertek.
               Díványon, ágyon, székeken. Még a földön is, a fal mellett, düledező könyvtornyok
               voltak felhalmozva. Az éjjeliszekrényen is állt egy nagy torony. És e könyvek közül
               alig látszott ki a kis emberke, mint a kukac a sajtból.</p>
				<p>Ő, aki oly nagy tekintély volt az iskolában, itt, a saját könyvei közt, kicsinek és
               gyámoltalannak tűnt föl.</p>
				<p>- Éppen kerestem a maga számára a könyveket - mondta. - De alig lehet itt megtalálni
               valamit.</p>
				<p>És tehetetlenül nézett körül.</p>
				<p>Hosszas keresés kezdődött. Darvas szótalan, szemmel láthatólag kissé zavartan
               rakosgatta a könyveket, olykor céltalan is, ide-oda.</p>
				<p>- De tanár úr, kérem, ne tessék fáradni miattam.</p>
				<p>Nem felelt; kutatott tovább szigorúan. És előjöttek mindenféle könyvek, német, angol,
               francia lélektani munkák, vaskos kötetek, csodálatos címekkel. L
               ’Automatisme Psychologique...
               [22]
                The Dissociation of a Personality...
               [23] Angol volt a legtöbb. Eleget tudtam franciául és
               németül, hogy ezeknek a címeit is körülbelül megérthessem, és ezek izgattak
               leginkább.</p>
				<p>Egy pillanatra megint különös emlékezés, sejtelmes borzongás futott végig rajtam. Úgy
               éreztem magamat, mint a szökött asztalosinas, aki a könyvesbolt kirakata előtt
               állt.</p>
				<p>Félig értve, izgatottan bámultam a könyvekre. A címek és szavak mögött mindenféléket
               sejtettem.</p>
				<p>- Mi az a személyiség-megoszlás[24]?</p>
				<p>Darvas felelni kezdett kérdéseimre, és nemsokára észrevettem rajta, milyen élvezetet
               okoz neki ezekről a dolgokról velem beszélni. Szerénységemet akkor kissé
               meghökkentette ez: mit akar velem, gyerekkel, mikor nem egy derék és művelt nagy
               embert találhatott volna maga körül? Azóta sokat gondolkoztam erről, és beláttam,
               hogy voltaképp én voltam az, aki feloldottam esztendős, makacs hallgatását. Én
               voltam az első, aki kérdeztem őt azokról a dolgokról, amik szellemét foglalkoztatták:
               eddig senkivel sem beszélt, egyszerűen azért, mert nem kérdezték. Egész nyomasztó
               hallgatása igazában akaratgyengeségből származott. Hiányzott belőle minden
               kezdeményezés arra, hogy emberekkel megismerkedjék, vagy velük a szükségeseken kívül
               több szót is váltson. Ekként maga maradt egész idejével, és ezt az időt olvasásra
               fordította, minthogy már ez volt az egyetlen foglalkozás, amivel csöndben, azon a
               kerékvágáson, melybe diákkorában beleindították, és minden újabb fordulás vagy
               kezdeményezés nélkül, eltölteni tudta. Az olvasás, még a könyvekből való nyelvtanulás
               is egészen gépies munka, egyszer megindulva, semmi külön akaratműködést többé nem
               kíván. Az ember hagyja átömölni, átzúgni szellemén a könyveket, mint a folyó medrén a
               vizeket. Az ár jön, lerakja iszapját, és megy megint, mígnem a sok iszaptól eldugul,
               elülepedik az egész meder.</p>
				<p>Darvas így lustaságból lett a nagy tanuló és eleven lexikon, és akaratgyöngeségből
               lett hallgatagságával imponáló szigorú tanár. Az emberek vonakodtak közeledni hozzá;
               én, gyermek, kellettem, hogy őt kérdezni merjem, és felfedeztessem vele a beszélés
               kéjét. Azt hiszem, ez a velem való megbarátkozás évek óta a legnagyobb esemény volt
               lelki életében. Más ember lett egyszerre. Beszélt. Miután látta, hogy a téma engem
               módfelett érdekel, kiöntötte egész gazdag tudását a lélektan mindazon kuriózumairól,
               melyek az álmokkal összefüggésben állnak.</p>
				<p>Mert ezt a különös olvasót elsősorban a kuriózumok foglalkoztatták. Amit más ember is
               tudni szokott, az alig bírt érdekkel előtte. Magányos életének egyetlen értéke önmaga
               előtt az volt, hogy olyanokat tud, mint senki körülötte. S az abnormis pszichológia
               tényei - oly fontosak a mai filozófiában - az ő számára kuriózumok voltak, semmi más.
               És így ismertem meg tőle a személyiségszétszakadás híres eseteit, az amerikai
               papét, aki egy utazás közben egyszerre csak elfelejtette, hogy ő ki és mi,
               elfelejtette egész addigi életét, új életet kényszerült kezdeni, fűszerüzletet
               nyitott. Egy szép reggel megint papnak ébredt, és nem tudta elképzelni, hogyan került
               a fűszeresboltba. Megismertem a Miss Beauchamps történetét, akinek egyszerre négy-hat
               énje is volt, melyek kölcsönösen nem emlékeztek egymásra, felváltva ébredtek létre,
               és csak közvetve, mások útján értesültek egymás cselekedeteiről. Az egyik én jó volt,
               a másik rossz, amit B. I. akart, B. III. nem akarta[25],
               egymás terveit rontották, egymás magaviseletén megbotránkoztak, sőt B. III.
               ingerkedő leveleket írt B. I.-nek, melyeket a jámbor lány nagy megdöbbenéssel talált
               az asztalán, mikor magához tért. A Janet médiumairól is beszélt, Léonie-ról és
               Lucie-ről, hölgyekről, akiknek két lelkük volt egyazon időben, az egyik lélek a
               kezet, a másik az ajkat tartá hatalmában, az egyik írásban, a másik szóban fejezte ki
               gondolatait, és egymásról semmit sem tudtak.</p>
				<p>Elkábulva, borzadva mentem Darvastól haza. Milyen rejtelmek vannak a világon, és
               milyen rejtelmeket hordoz az ember önmagában! Nem gondoltam semmi misztikus
               megoldásra; sokkal józanabb fiú voltam, és valóságos materialista; de majdnem
               kétségbeestem arra a gondolatra, hogy nekem is valami ilyen borzasztó idegbetegségem
               van, orvoshoz kell mennem; nemde két énem van nekem is, két nagyon különböző
               énem?</p>
				<p>Egy pillanatra szinte bizonyosra vettem, hogy bennem is személyiségmegoszlás állt
               elő, és zokogni volt kedvem arra az egészséges és vidám fiúra gondolva, akinek még
               tegnapelőtt éreztem magamat. Ah, hát én is olyan szerencsétlen eset leszek, akiről az
               orvosok írnak könyveket, az emberek szánalma és szomorú kuriózum?</p>
				<p>De egy kis nyugodtabb gondolkodással rájöttem, hogy az én esetemnek semmi köze
               ezekhez a híres személyiségmegoszlásokhoz. Hisz ezeknél éppen az teszi a megoszlást,
               hogy az egyik személyiség nem tud a másikról, nem rendelkezik a másiknak emlékeivel;
               de különben mind a kettő teljességgel a valóságban él. Nálam azonban az egyik személy
               csak álomban él, és a különös nyomasztó dolog éppen az, hogy a másik tud erről.
               Elfogulatlanul nézve az én esetemet, voltaképp csak annyit mondhatok róla, hogy az
               egy közönséges folytatólagos álom, igaz, hogy nagyon kellemetlen álom, de az
               ébrenlétbe nem nyúlik bele, és valószínűleg majd elmúlik. Nem szólok róla senkinek.
               Csak egy rossz álom.</p>
				<p>De volt már rá eset, hogy egy álom ilyen sokáig, ilyen makacsul, ilyen szabályosan
               kitartott volna? És lehet-e elhinni, hogy álom az, ami ilyen részletes és reális? ami
               ilyen pontos, aminek ennyi valóságíze van? Hisz sokszor inkább úgy tűnik fel, hogy ez
               az álom az életemnél valóságosabb, és el tudnám hinni, hogy ez a szép élet az
               álom...</p>
				<p>Persze, komolyan nem gondoltam még erre.</p>
				<p>Este nagyon sokáig hánykódtam az ágyamon, pedig most nem is védekeztem az elalvás
               ellen, sőt aggodalmasan kíváncsi voltam, mi fog történni a szegény kis szökött
               asztalosinassal a nagy, idegen városban.</p>
				<p>Olyan volt ez, mintha olvasás helyett átélnék egy regényt; őszintén szólva, egy
               kicsit rosszabb az olvasásnál, de azért elég gyerek voltam még, hogy kíváncsi legyek
               a folytatására.</p>
				<p>De ezt a folytatást akkor nem tudtam meg.</p>
				<p>Valóban arra, hogy mi történt velem ezen az éjszakán - ha éjszakának nevezhetem azt,
               ami a másik életemnek nappala volt -, reggel már nem tudtam visszaemlékezni. Tudom
               hogy az ébredés percében még tolongott előttem néhány zavaros kép: déli liget, utcák,
               autók, éhség, lárma, arcok, de mindjárt összefolytak, és mire kidörzsöltem az álmot
               szemeimből, és megpróbálhattam volna átgondolni, semmi sem jutott az eszembe.</p>
				<p>Azt hittem, a másnapi “folytatás” majd visszahozza az emlékeket is. De másnap megint
               nem tudtam emlékezni semmire.</p>
				<p>És harmadnap már abban sem voltam bizonyos, folytatódott-e egyáltalán az éjjeli álom
               vagy sem.</p>
				<p>És nemsokára azon gondolkodtam - és bevallom, bizonyos sajnálattal gondoltam rá -,
               nem szűnt‑e meg egészen az én mindennapos, gonosz, lidércnyomásos álmom?</p>
				<p>Pedig abban bizonyos voltam, hogy kora gyermekkoromtól fogva tartott mostanig.</p>
			</div>
			<div type="chapter">
				<head>V.</head>
				<p>És bár most szűnni látszott, emléke megmaradt, és én nem tekinthettem többé magam oly
               embernek, mint más. Külsőleg ugyan nem változott az életem semmit. Sőt, az első
               kétségbeesés után bizonyos reakció állt be, az egészséges gyermeki kedély reakciója.
               Megint a vidám és kedves gyermek lettem. Aki szép, lelkes arcomba nézett, dehogy
               gondolta volna, hogy kínok, csúfságok és ínségek emlékét is őrzi a koponyám. Dehogy
               gondolta volna, hogy evvel a kezemmel (vajon evvel-e? vajon ugyanebben a testben
               voltam akkor is? mintha sokkal soványabb lettem volna és csúnyább...), hogy a
               kezemmel mily undok szolgai munkákat végeztem, és mily csúnyán vertem egy
               háromesztendős kis fiút.</p>
				<p>De én ezeket el nem feledhettem többé, mert ezek az emlékek nem egy álom emlékei
               voltak, hanem éppoly intenzív, valóságos emlékek, mint a többi. S ritka is volt
               eleinte a nap, amikor eszembe ne jutottak volna, mindig a szégyen, az önmagam előtt
               való megalázottság érzésével. Mily iszonyú szégyent okozott például az, mikor
               elgondoltam, hogy egész éber erkölcsi érzésem tehetetlen volt az álmomban, és hogy
               például az asztalosinas, szökve, csatangolva, még csak egy csöpp megbánást sem érzett
               a kékre vert kisgyerek miatt, hogy szívesen lopott volna, ha nem lett volna gyáva, és
               így tovább. Mennyiért tennék ilyesmiket én? De ki tudja, talán akkor bújt ki az igazi
               énem, amit a nevelés elfojtott bennem, és tulajdonképpen valóban ilyen rossz
               vagyok.</p>
				<p>Nem kell hinni, hogy mindig ezek a gondolatok foglalkoztattak volna. Az élet sok
               széppel kínált, és én tudtam élvezni nagyon. Már a bajuszom ütögetett. Dzsizi, a
               nagy, fekete Dzsizi szemközt lakott velünk, és az ablakon át jeleket váltottunk
               egymással. Háromféle jelünk volt, amelyekből ábécét állítottunk össze, és egész
               délutánokba került, míg két-három szót tudtunk egymásnak üzenni. Később úgy találtam,
               hogy nincs a világon szebb leány, mint a Szander Nellike. De elég hamar felfedeztem,
               hogy a legtöbb lány szép, sőt nagyon szép.</p>
				<p>A városban kezdtem felnőtt fiatalemberszámba menni. Minden társaságban kényeztettek
               és szerettek. De legnagyobb élvezetem és fő foglalkozásom továbbra is az olvasás és
               tanulás maradt. Mindenre volt időm. Megtanultam angolul. Pajtásaim előtt korlátlan
               tekintélyt élveztem. A tanáraim mindenképp kitüntettek; az önképzőkörbe olyan
               dolgozatokat nyújtottam be, hogy Kákay Náci, aki végre elérve régi vágyát, a kör
               vezető tanára lett (voltak is azóta nagy veszekedések a körben), kijelentette, hogy
               nálam különb zsenit még nem látott. Pedig ő sokat látott: minden második diákban
               zsenit látott. Még muzsikáltam is. Esténkint Simonffyékhoz jártam; hegedültem, Alice
               pedig zongorán kísért. Néhány koncerten is felléptem.</p>
				<p>Tehetségem és tudásom mindenki elismerte. A helyi lapok cikkeket kértek tőlem. Sőt
               egy fővárosi, népszerű tudományos folyóirat hozta az álmokról szóló filozofikus
               dolgozatomat.</p>
				<p>Matematikai és filozófiai olvasmányok foglalkoztattak leginkább. A világ titkaiba
               szerettem volna belátni. A legnagyobb öröm és diadal fogott el, ha nagy magasságokig
               és mélységekig jutott, nagy nehézségeken tört keresztül szellemem. Mintha önmagam
               előtt akartam volna bebizonyítani, hogy messze látok. Mikor belefáradtam a tanulásba,
               kimentem a papírmalomba, a kis patak deszkahídja mellé, ahova hajdan a majálisról
               félrelopóztam, ahol a segéd úr rúgása először juttatta tudatomba szörnyű álmomat. Itt
               filozofáltam magamnak, fiatalos, romantikus filozófiával. A tézisem volt:</p>
				<p>“Ez az élet csak alkalom arra, hogy a világ részben öntudatra jusson.”</p>
				<p>- És így nem mindegy - kérdeztem magamtól -, hogy X-nek, vagy Y-nak az élete-e?
               Egyszerűen egy más részét éli át a világnak. Érdemes oly nagyon komédiázni miatta? Mi
               ez az egész élet?</p>
				<p>Sokszor gondoltam most is rá, hogy talán csak egy pompás álomkép. És kísértetiesen
               hazajárt az eszembe az a másik álomkép, amely úgy hasonlított a valósághoz.</p>
				<p>Darvashoz gyakran ellátogattam, és hordtam tőle az álmokról szóló könyveket. A
               korkülönbség dacára egész meleg barátság fejlődött közöttünk, amelyben én voltam a
               fölényesebb fél. Neki több szüksége volt reám, mint nekem őrá. Aztán, bár ő sokkal
               többet tudott, mint én, az én tudásom valahogy nagyobb jelentőségű tudás volt, és
               nekem adott előnyt. Ami neki csak adat volt és kuriózum, az én lelkemben érzelmi és
               esztétikai értékeket nyert. Darvasnak például semmi érzéke sem volt a költészet
               iránt. Mindazáltal kevés embert ismertem, aki oly járatos lett volna a nagy költők
               műveiben, mint ő; de számára ezek csak kortörténeti adatgyűjtemények voltak. Én
               lelkes érzéseimmel jól kiegészítettem ezt a hideg kedélyt, és kölcsönösen imponáltunk
               egymásnak.</p>
				<p>A Darvas lélektani könyvei folyton az álmom körül utaztatták a szellememet. De
               máskülönben is, hol itt, hol ott, egyre akadt valami, ami rá emlékeztetett. Ilyenek
               voltak különösen eleinte a ráismerések. Például Martonek főhadnagyban, aki már
               azelőtt is különösen és ellenszenvesen ismerősnek tetszett, azóta mindig a mester
               első segédét láttam. Simonffyné, az ideges és gőgös úriasszony, ellenállhatatlanul a
               mester fúriafeleségét idézte eszembe.</p>
				<p>Az apámban is ráismertem valakire. Ez időben többször beszéltem neki arról, hogy majd
               matematikai tanulmányokra akarok az egyetemen beiratkozni. Ő nem helyeselte a
               pályaválasztásomat.</p>
				<p>- Légy jogász - szokta mondani. - Egy eszes jogászból Magyarországon minden
               lehet.</p>
				<p>De én megmaradtam elhatározásom mellett. Ekkor vállat vont:</p>
				<p>- Tégy a kedved szerint. Elvégre a te dolgod.</p>
				<p>Ekkor talán a hanghordozásából megismertem benne azt az úriembert, akit álmomban a
               könyvesbolt előtt láttam, és megszólítottam, és aki oly visszautasítólag felelt:</p>
				<p>- Nem vagyok én munkaközvetítő.</p>
				<p>Ezek a ráismerések mindig bizonyos rossz érzéssel, megdöbbentő és nyomasztó
               hangulattal jártak. Mért volt például oly kellemetlen látnom Fazekast, csontos képű,
               karikás szemű, kelletlen iskolatársamat már régebb idők óta? Csak most jutottam rá,
               hogy azért, mert a második segédre emlékeztetett, asztaloséletemnek erre a sötét,
               szótlan statisztájára. És így lassan megismertem lassanként a többit is mind. Hódi
               Karcsi, aki olyan pompásakat tudott kacagni, nyilván a legfiatalabb asztalossegédet
               reprodukálta. És ami legcsodálatosabb, Horvátnak, a derék, szegény Horvát Ivánnak, a
               legszorgalmasabb fiúnak egy beszédfordulatában ráismertem arra a rikkancsfiúra,
               akit az utcán megszólítottam. Krausz is az egyik rikkancsfiúra emlékeztetett.</p>
				<p>Teljesen rendszertelenek voltak ezek a megfelelések, s rendesen csodálkozást és
               megdöbbenést keltettek bennem. Így például Kincsesé. A világért sem tudtam megérteni,
               mért tűnt fel nekem mindig úgy, hogy ez az ember nemcsak hasonlít a mesterhez, hanem
                  ugyanaz. Megtelepedett a városunkban mint építészeti
               vállalkozó, úgy látszik, rosszul ment az üzlete, a bornak adta magát, a Mexikó
               vendéglőben tartotta az irodáját is. Egyébként talán nem is volt rossz ember, sohasem
               volt vele semmi dolgom.</p>
				<p>A személyeken kívül néha helyzetekre és eseményekre is ráismertem, éspedig részben
               olyanokra, melyek régebben történtek, még asztalosinasságom régibb idejében, vagy még
               régebben. De ami legaggasztóbb volt, gyakran olyan dolgokra ismertem rá, amelyek ha
               megtörténtek álmomban, csak azóta, a városba szökésem óta történhettek. És ez volt
               egyik fő okom azt hinni, hogy az álmom nem szűnt meg, csak valahogyan a tudatom alá
               került egy időre. Hogy az a sötét és nyomasztó másik élet most
               is itt húzódik valahol a hátam mögött, és kísér, mint az árnyék, bár nem mindig
               látom.</p>
				<p>Csak néhány dolgot mondok el.</p>
				<p>Az egyik még az iskolában történt. Egyszer hirdetmény érkezett arról, hogy egy fiút
               az ország összes középiskoláiból kizártak; szokás volt nálunk az ilyeneket elrettentő
               például a diákoknak felolvasni. Az illető fiú naiv szélhámosságot akart elkövetni:
               ellopta egy társának a bizonyítványát, és azzal próbált más intézetbe
               beiratkozni.</p>
				<p>- Szegény fiú - gondoltam, míg a tanár egykedvűen morzsolta a hirdetés szövegét -,
               milyen furcsa: hát ő másnak a neve alatt akarta leélni életét?</p>
				<p>És ekkor egyszerre mintha valaki felelt volna a kérdésemre, éreztem, hogy én is ezt csináltam. Fogalmam sem volt, hogyan, de éreztem,
               hogy én is bizonyítványt loptam, és másnak a neve alatt akartam leélni életemet.</p>
				<p>Mondanom sem kell, milyen lelki kínokat okozott nekem ez a tudat. Érzékeny
               lelkiismeretem fellázadt a gondolatra, hogy egy szélhámost hordozok magamban.</p>
				<p>De semmi bizonyosat nem tudtam meg sokáig.</p>
				<p>A másik különös dolog az adóhivatalban történt, ahova magam mentem el, az érettségi
               díjamat lefizetni. Június első napjaiban volt, a felek izzadva vártak a rácsok előtt,
               és mögöttük ingujjban ültek a hivatalnokok. Roppant nagy uraknak érezték magukat,
               fölényesen tréfálkoztak, pompás pózzal tudták a könyörgéseket és sürgetéseket meg nem
               hallani, néha leeresztették a farácsot, és kimentek. Kivált a pénztáros, egy sárga
               bajszú, ráncos homlokú ember, élcelődött hatalomittasan:</p>
				<p>- Jöjjenek a kukacosok - kiáltotta nagy hangon.</p>
				<p>Jöttek az utalványaikkal azok, akik selyemhernyókat váltottak be. Vén parasztok,
               ólomgombos pruszlikkal, papucsos, röpikés[26]
               pórleányok, fekete mellkeszkenőjük alatt rejtegetett adókönyvecskékkel. A helyiség
               piszkos volt és sivár. A föld tele papírszeméttel, behordott sárral és köpésekkel. A
               sárgára festett fa tintafoltoktól és faragásoktól tarkállt. A kék és fehér aktákon
               sötétebb mezőkben ülepedett meg a por. A tarka, sodrott zsinór, mint maga a papír is,
               mállani látszott e porban és hőségben. A nagy, rubrikás könyvek és lapok szinte
               avasodtak. A hivatalnokok levetett kézelői egymásba dugva álltak az íróasztalok
               polcain. A falon a királynak és királynőnek fiatalkori képe üveg nélkül romlott.
               Minden csúnya volt és piszkos.</p>
				<p>És én, aki otthon oly szép, gazdag, finom környezetben éltem, egyszerre egészen
               váratlanul olyasmit éreztem, hogy ebben a poros, rideg hivatalszobában itthon vagyok, itt vagyok igazán csak itthon. Megismertem ezt a
               sivárságot, ezt a cigarettás levegőt, ezeket a kellemetlen arcokat. Egy pillanatra
               úgy éreztem, hogy álmaim életébe ébredtem ismét bele. És most egész bizonyos voltam,
               hogy ez a második élet ma is tart még, és hogy egy ilyen hivatalszoba nevezetes
               szerepet játszik benne. Azóta érzem azt a leküzdhetetlen ellenszenvet minden
               hivatalszoba ellen.</p>
				<p>Még egy különös dolgot észleltem magamon, és ez bizonyos vad és nyers érzékiség volt,
               mely néha váratlanul kibukkant bennem, és teljesen ellentétben látszott lenni egyéb
               természetemmel.</p>
				<p>A női szépség régen izgatott, mohón élveztem mindent, amit ebből otthonomban,
               színházban és az utcán látnom adatott, szép úrihölgyek között nevelkedett finom
               érzékem még a női toalett apróbb és szubtilisabb[27]
               szépségeiben is megtanított gyönyörködni; az a pár kedves gyerekszerelem, amit
               éreztem, szentté tette előttem a női test minden részét, minden mozdulatát, és még
               inkább szentté tette volna édesanyám szépsége (melynek az évek nem látszottak
               ártani), ha egy idő óta ama borzasztó emlék nem kísértett volna mögötte. A képeket és
               főleg szobrokat, melyek a meztelen szépséget ábrázolták, úgy tekintettem, mint egy
               előttem még rejtező istenség bálványképeit, s a szépségnek ez a légköre legérzékibb
               vágyaimat is megszentelte és megtisztította, minden vágyam egy szép és költői imádság
               volt az ismeretlen istenség felé.</p>
				<p>Mikor egyszer hosszabb időt Pesten töltöttünk, elhatároztam, hogy leküzdve
               szemérmemet és félénkségemet, elmegyek egyhez az utca leányai közül. Soha ezekről a
               dolgokról egyetlen pajtásommal sem beszéltem, ez az elhatározás is egészen magamtól
               eredt. Talán a kíváncsiság vitt rá, mint akkor gondoltam, ezt is meg akartam már
               ismerni, szinte tökéletlen embernek éreztem magamat nélküle: férfiúvá akartam már
               válni, olyanná, mint más, a természet engedelmes fiává, szinte restelltem már, azt
               hittem, hogy az emberek a szememből olvassák ki, hogy még nem ismerem a nőket. A
               bátorság, az akarat, a férfiasság próbájának tekintettem ezt a dolgot.</p>
				<p>Napokkal előbb kinéztem az utcát, a helyet, és egy este némi lelki küzdelem után
               odaléptem az egyik hölgyhöz. Amint a szobájába értünk, egyszerre nem éreztem semmi
               vágyat, mint ahogy a fogfájás egyszerre elmúlik a fogorvos rendelőszobájában. Pedig
               ott vetkezett előttem, és láttam a meztelen combjait a deltás harisnyakötővel, láttam
               a mellét felszabadulni a szoros melltartókból.</p>
				<p>Mellém feküdt.</p>
				<p>- Fél tőlem, édes? - kérdezte.</p>
				<p>Azok a módok, amikkel vágyamat fel akarta kelteni, undorítónak tűntek fel előttem. Az
               egész szoba oly rideg volt, a csupasz falak, az alacsony mosdó, az ágy, az
               éjjeliszekrény a félig kiégett villanykörtével, minden az üzleti és efemér[28] rendeltetést hangsúlyozta. Olyan távol éreztem
               magamat mindentől, amiben eddig otthonos voltam, ami szép, kedvelt és vágyott dolog
               volt előttem, hogy csodálkoztam rajta, hogyan kerülhettem ide, és hogy én vagyok-e
               én? Mint az arisztokrata, aki piszok közé kerül. Az egész jelenet egyáltalán nem
               tette az erotikus szépségek benyomását, ahogyan erről eddig nekem fogalmam volt,
               inkább komikus volt és visszataszító.</p>
				<p>De kényszerítettem magamat, és a nő felé fordultam, és a hajára fektettem arcomat. És
               valami pacsuliillat csapott meg a hajból, úgy tetszett, hogy nagyon-nagyon ismerős
               illat, és ebben a pillanatban egyszerre, váratlan más színben láttam mindent.
               Egyszerre őrült, vad vágy támadt bennem, nem láttam többé a környezetből semmit, nem
               gondoltam többé szépségre, csúnyaságra, nem láttam, éreztem mást, mint a meztelen
               húst, a női húst mellettem, alattam. Egyszerre, mintha kicseréltek volna, nem
               voltam más többé, mint párzó állat, mely a buta kéjt figyeli.</p>
				<p>És szinte bizonyosra veszem, hogy akkor, egy pillanatra, felébredtem - felébredtem a másik létemre. Igen, felébredtem, reggel volt
               bizonyosan, kora reggel, a szomszéd ágyakban horkolhattak, és én állati, kelletlen
               elégültséggel dühösen nyújtózkodtam a bemocskolt ágyban. De ez csak egy percig
               tartott, egy perc múlva már megint én voltam, Tábory Elemér, a szép, kedves
               úrifiú.</p>
				<p>- Jöjjön máskor is hozzám, pubika - mondta a leány, amint kimentünk az ajtón, és
               (szentimentális fiatal leánynak látszott) meg akarta csókolni az arcomat. Én azonban
               önkénytelenül elfordultam. De mindjárt észrevettem, hogy ez nagyon rosszul esett
               neki, és azután én magam csókoltam meg őt.</p>
				<p>És sohase éreztem még oly undorodva, mint akkor, mikor az este hazafelé mentem, hogy
               másvalaki is él és lakozik bennem, egy buta, durva, érzéki piszokban fürdő, önző és
               boldogtalan teremtés, akit utálok, és aki szintén, szintén én vagyok.</p>
				<p>És így teltek az évek. És megismerkedtem Etelkával.</p>
			</div>
			<div type="chapter">
				<head>VI.</head>
				<p>Egyetemet végeztem, az érettségit nagy diadalos kitüntetéssel tettem volt le, mint a
               gimnázium büszkesége. Apám már lemondott a politikai karrierről, melyet részemre
               álmodott, de azért nem akarta, hogy valaha professzor legyek.</p>
				<p>- Elég vagyonod van - mondta -, élj a birtokodon, kezeld és gyarapítsd, és amellett,
               ott csendben és vidéken, élhetsz a tudományodnak, ha akarsz. Ott csinálhatsz magadnak
               laboratóriumot, akár obszervatóriumot is, és vendégül láthatod a külföldi tudósokat.
               A Táboryak mind vidéken éltek, mind tudós emberek voltak, és egyúttal gazdaemberek.
               Szegény nagyapád egész életén át a szőlőlugasban olvasta Horatiust és Lucretiust. A
               dédapád a megye fizikusa[29] volt, és a házinyulakat
               boncolgatta. Te, matematikus, talán majd csillagokat fogsz vizsgálni.</p>
				<p>Nemes, idealista lelkében egészen kiszínezte ezt az álmot. Nekem magamnak is tetszett
               ez. Nem vágytam a nagyvárosi életre, könyvekre vágytam, kedves, családi környezetre,
               nyugalomra.</p>
				<p>Azt a nyarat egész famíliástól Velencében töltöttük.</p>
				<p>Martonekék is velünk voltak. Martonek végre elvette Böskét, azóta százados lett, és
               egészen átváltozott: a donzsuánból békés, derék családapa vált, két nagyon bájos,
               csöpp leánykájuk volt, minden idejét az otthonnak szentelte. Tűnődtem néha, vajon az
               elegáns segéd úrral is történt-e ilyes változás? Az álmom alakjaira akaratlanul is
               úgy gondoltam mindig, mint valóságos emberekre, akik kívülem, valahol messze igazában
               élnek.</p>
				<p>Egy gyönyörű délután a Lidó homokjában hevertem. Néztem a húgomat, Bözsikét, aki a
               kis Martonek gyerekekkel játszott, és ennivalóan bájosak voltak így hármasban.
               Bözsike most jött ki az intézetből, koszorúban viselte a haját, mosolygó, huncut
               arcocskája volt, és egészséges, fürge leányteste. Gyerek volt a gyerekek között. A
               kicsinyek nekivetették magukat a hullámtörésnek, és nagyokat nevettek minden új
               hullámon, mely zúgva, fenyegetve közeledett feléjük, és mire hozzájuk ért,
               megszelídült, mint a gyenge apa, akinek minden feltett szigora elvész a gyermekei
               előtt.</p>
				<p>És néztem a partot, a vibráló, zsibongó partot, ahol gyönyörű asszonyok testhez
               tapadó, nedves trikókban feküdtek a napon, félig beleásva arany testeiket az arany
               fövenybe. Mint egy görög part, meztelen istennőkkel.</p>
				<p>És eszembe jutott Tintoretto napfényjátéka az asszonyi testen, eszembe jutott
               Veronese. Tele volt a lelkem művészettel, szépséggel, életvággyal.</p>
				<p>- Milyen szépek vagytok, ti, nők! - mondtam Bözsikének, aki szintén kijött a
               gyerekekkel a partra, mert esteledett, és a hullámverés is nagyon erőssé vált.</p>
				<p>- Hát mi szebb, ezek-e, vagy akiket délelőtt a képeken láttunk? - kérdezte Bözsike
               nevetve.</p>
				<p>- Ezek elevenek.</p>
				<p>- Csak valld be, hogy ezek mégis jobban tetszenek.</p>
				<p>Bözsike diadalmaskodni akart fölöttem. Sohasem tudta méltányolni az én rajongásomat
               könyvekért, képekért. Az ő friss lelke az élettel volt tele, neki minden halvány
               volt, ami nélkülözte a nevető élet erős színeit. Elkényeztetett, szép leányka volt,
               mindenki játszott vele, mindenki mulattatta, az élet a legszebb oldalát mutatta
               neki.</p>
				<p>- Pedig a képek mégis szebbek - mondtam kamaszos, ingerkedő pózzal. Aztán filozofálni
               kezdtem:</p>
				<p>- A természet csak nagy ritkán, véletlenül hoz létre valami elsőrendű szépséget. Az ő
               céljaihoz erre nincs is szüksége. A művészet pedig folyton, szándékosan erre
               törekszik.</p>
				<p>Bözsike felhúzta a száját:</p>
				<p>- Ha te egyszer okoskodni kezdesz...</p>
				<p>- Aztán a művészet nemes és tiszta - folytattam. - A csirkeeszű, hiú és pletyka
               nőkből csak azt örökíti meg, ami isteni bennük: a szépségüket.</p>
				<p>- Ugyan menj, te gonosz!</p>
				<p>- A valóságban minden szépet és jót a csúnyának és rossznak valami köde és háttere
               vesz körül ‑ mondtam elgondolkozva. Ezt már magamnak mondtam.</p>
				<p>- Igaz, Elemér, még ma este valami meglepetés vár! - szólt egyszerre Böske.</p>
				<p>- Meglepetés? Engem?</p>
				<p>- Igen. Azt hiszem, már fönt is vannak a teraszon.</p>
				<p>- Kicsoda? Ki van a teraszon?</p>
				<p>- Találd ki. Egy szép leány. No, majd meglátod, ez nem olyan lány ám, mint a többi.
               Nem tudom, ha megismered, nem fogsz-e egészen másképp beszélni a nőkről.</p>
				<p>Egyszerre kitaláltam.</p>
				<p>- Etelka itt van?</p>
				<p>Etelkáról már nagyon sokat hallottam, intézeti barátnője volt Bözsikének, aki
               tökéletesen szerelmes volt bele. Bakfislányok szoktak ilyen képtelenül rajongani
               egymásért. Bözsi valósággal remegett azért, hogy egypár sor levelet kapjon Etelkától,
               és kivált eleinte, alig tudott másról beszélni, mint róla.</p>
				<p>- Etelka van itt?</p>
				<p>Eszembe jutottak azok a finom, leányos betűk, amiket a húgomhoz címzett levelek
               borítékjain gyakran láttam. Ezeknek a betűknek az íróját fogom most megismerni.</p>
				<p>Körüljártattam szememet a parton. Itt lenne ezek között? Nem, egyik sem lehet ő.</p>
				<p>- Etelka fönn ül apáékkal a teraszon.</p>
				<p>- És hogy kerül ide?</p>
				<p>- Ők is itt nyaralnak. Etelkának az apja apa régi barátja.</p>
				<p>Türelmetlen voltam, és tréfásan túloztam a türelmetlenségemet.</p>
				<p>- Nem megyünk már mi is? Már késő van. És alighanem zivatar lesz.</p>
				<p>Körös-körül a láthatár sötét volt, a szürke ég a szürke tengerrel összefolyt, mintha
               valami nagy ködkeret volna, e vidám, szépséges világ sötét kerete, háttere.</p>
				<p>- Nem megyünk már?</p>
				<p>Nemsokára a teraszon voltunk, ahol apa, édesanyánk, a nagymama, a nenne és Martonek
               ültek, és velük egy mosolygó, őszes bácsi és egy gyönyörű, fiatal leány.</p>
				<p>Olajszín arca, bársony szeme és gyönyörű barna haja volt. Bájos komolysággal néztek a
               világba lelke ablakai a flórenci kalap naiv eresze alól. Minden mozdulatában
               önkénytelen nemességet és egyszerűséget éreztem. Valami boldog zavar fogott el.
               Máskor fesztelen és kedves voltam a leányokkal szemben, most ügyetlen és szótlan
               lettem. Egész este alig néztem rá, de egyre láttam őt.</p>
				<p>A zene szólt. A pincérek szaladgáltak. Különc toalettű angol és zsidó hölgyek
               sétáltak a pallón. Alattunk a tenger mind hangosabban zúgott.</p>
				<p>Etelka a nagymamát mulattatta, belebeszélve a hallócsövébe. Az öregasszony évek óta
               nem volt ilyen boldog. A főzésről már rég lemondani kényszerült, és most, mennél
               rosszabbul hallott, annál inkább csak egy vágy, álom, élvezet volt számára: beszélni,
               beszélgetni! Mily hálás volt annak, aki türelemmel hallgatta! Hát még aki beszélni is
               tudott hozzá!</p>
				<p>A tenger, mint egy óriási szerpentintáncosnő, ütemre zilálta bőséges, végtelen,
               áttetsző selymeit. A gyerekek boldogan élvezték az édes, lágy, meleg zabajonét[30]! Aztán befutottak nézni a kerekeskorcsolyapályát.
               Idomtalan, komoly felhők gyülekeztek. Mi is bementünk. Nagy, tarka élet mozgott a
               főépületben. Bábeli nyelvzavar tolongott. Olyan különös volt látni, amint ebben a
               zűrzavaros, idegen tömegben járt, mozgott az én otthonom is, a kedves, otthonos
               arcok, mint egy úszó, kis, emberi sziget, mely elszakadt kontinensétől: apám erős
               férfiúi válla, a nenne kis, ezüstös feje. És Etelka, akit most láttam először, már
               éppoly otthonos, kedves arc volt, mint a többi, már odatartozni látszott a
               nagyvilágnak ehhez a kis szigetéhez, s úgy tűnt fel, mintha mindig hozzátartozott
               volna.</p>
				<p>- Hova mentek holnap, Etelka? - kérdezte a nenne, és észrevettem, hogy Etelkáról rám
               néz, és rólam Etelkára. Benne előbb megfogamzott szerelmünk gondolata, mint bennünk
               magunkban.</p>
				<p>Etelka még nem tudta, hova mennek.</p>
				<p>- Nem szeretnétek képeket nézni?</p>
				<p>- Én nagyon szeretem, de apát nagyon kifárasztja, és azt akarja, hogy egyedül
               menjek.</p>
				<p>- Hát menjünk együtt - mondta a nenne. - Elemér is velünk jön, és kalauzol.</p>
				<p>Etelka felém fordult, mint egy régi ismerőshöz, mint egy játszótárshoz.</p>
				<p>- Milyen boldog vagyok - gondoltam ezen az estén lefekvés előtt. - Mindenem megvan,
               ami csak szép és kívánatos. Mennyi szépség vesz körül! Milyen hálátlan is az ember:
               hogyha már semmi baja, csinál magának, ha másból nem, hát egy rossz álomból.</p>
				<p>Nem gondoltam szerelemre, csak arra, hogy gyönyörködöm mindenben, ami gyönyörű. A
               szerelmet különben is egy kicsit romantikus képzelődésnek tartottam.</p>
				<p>- Nem értem, hogy lehet valaki szerelmes egy nőbe - szoktam mondani -, mikor olyan
               szép valamennyi. Gyönyörködni kell bennük, de nem szabad nekik túlságos fontosságot
               tulajdonítani.</p>
				<p>Egy régi olasz hotelban szálltunk volt meg a Riván, az apám már diákkora óta minden
               évben le szokott jönni Velencébe, és mindig oda szállt. Az egész hotel ismerős és
               otthonos volt már, a tulajdonosnőtől a pincérekig. Rendesen a lakosztályunk is
               ugyanaz volt minden évben. Édesapám nem szerette a magyarok járta helyeket, és a
               világért sem szállt volna a Lidón.</p>
				<p>- A magyarok és zsidók elrontanák Velencét, ha el lehetne rontani - mondta néha.</p>
				<p>Reggel - elég késő reggel - mindig a nagy gőzösök tütülései és egy trombitazenekar
               próbái riasztottak fel. Félálomban heverve a fehér mennyezetes, szúnyoghálós ágyban,
               hosszan elhallgattam ezeket a különös trombitálásokat és tütüléseket. A legkedvesebb
               zaj volt ez lelkemnek, hálás voltam a harsonának, mely ismeretlen, sötét álmaimból
               ebbe a szép világba szólított. Ki tudja, mily szenvedések közül?</p>
				<p>Ideges melankóliával pergettem a mézet a vajas kenyérre. Ilyenkor talán az álmom köde
               kóválygott még bennem, és lassan oszlott-foszlott, mint az eltűnt vonat nyomán a
               füst. De azt mondják, minden ideges ember így van: szomorúan ébred, és csak
               napközben, lassanként jön meg a kedve.</p>
				<p>A régi Flórián egy színes, üveges cellájában találtuk Etelkát. Elhatároztuk, hogy az
               Accademiába megyünk.</p>
				<p>- Menjünk gyalog - indítványozta Etelka.</p>
				<p>- Szereti a velencei utcákat? - kérdeztem.</p>
				<p>- Nagyon szeretem. Ez a Csönd városa: az egyetlen város a világon, ahol nem hallani
               kocsizörgést. Én nagyon szeretem a csöndet.</p>
				<p>Valóban olyan volt ő, mint a Csönd tündére, és csak most eszméltem rá, hogy tegnap, a
               Lidón, a zene és tolongás között is Etelka a Csöndnek egy szigetében sétált, Etelkát
               mintha a Csönd tiszta atmoszférája kísérte volna körül. Mintha néhány lépésnyire tőle
               megnémult volna minden, és nagy, bársony szemei úgy fogták fel a lélek lármáját, mint
               a bársonyvánkosok a hangot. Sohasem tudok visszaemlékezni a hangjára, bár ezer közül
               megismerném, és mikor hallom, úgy tűnik fel, hogy lélekkel beszél és nem hanggal. Tán
               így tudott beszélni a nagymamának a hangoktól rég idegen lelkéhez. És úgy suhant a
               néma-simaságos nagy márványkockákon, a galambok között, a galambos téren, hol tarkán
               és aranyosan van égre festve a hihetetlen, a mesés San Marco, úgy suhant a régi
                  prokuráciák[31] hosszú-hosszú csipkeszalagja előtt,
               mint a Csönd suhan, csöndben, a Boldogság.</p>
				<p>De nemsokára lármáztak körülöttünk a képek, és Orsolya meséje a nagy falakról
               hangosan mesélt. Én, most is gyerek még, Vivi dada kedvence, mesék kedvelője,
               boldogan mutogattam a sok szép és tarka alakot, a várakozó követeket, gyönyörű,
               hullámos hajukkal, eleven szín, feszülő ruhájukban, az aggodalmas királyt, a lobogós
               cédrusárbocokat, a népes erkélyű márványházakat, a hidakat, hajókat, kikötőket, a
               mennyezeteket, az aranyhajú királyfit, a pápát, a bíborosok menetét, a tizenegyezer
               szüzet, a szentek aranykarikáit, a kegyetlen, nyilas pogányokat. De Etelka megtalálta
               a képet, amelyikben csönd volt, megtalálta az esti képet, mikor Orsolya szűzi ágyában
               nyugszik, ahol az ajtón behulló szögletes fényben áll az angyal, kis kutya hever az
               ágy előtt, imakönyv van nyitva az asztalon, elönti a szobát a régi festékek
               ezüstszürke csöndje. S a szűz fej alatt egy latin szó olvasható a vánkoson.</p>
				<p>- Mit tesz az Infantia
               [32]? - kérdezte Etelka.</p>
				<p>- Csönd - feleltem hirtelen, anélkül hogy rágondoltam volna,
               hogy voltaképpen nem annyit jelent.</p>
				<p>És eszembe jutott a gyermekkorom csöndje, amikor még nem kiáltoztak lelkemben azok a
               borzasztó, szégyenteljes, piszkos emlékek. Mennyire elhalkultak ezek a lármás
               emlékek, mikor Etelka közelében voltam! Boldognak és gyermeknek éreztem magamat
               megint, mint azon az emlékezetes majálison, gyermekkorom utolsó tiszta napján.
               Csodálatosan szabad és jókedvű lettem, mintha vesztemet érezném, mintha megint valami
               utolsó napom volna. Fel kellett használni az utolsó napomat.</p>
				<p>Etelkával már egész bizalmas voltam, játszottunk, mint két gyermek, a kedves nenne
               mosolyogva nézett. Minden olyan bájos volt és tiszta. Mikor meguntuk a képeket,
               gyalog kószáltunk az utcákon, néztük a kirakatokat, a gyöngyöket, tükröket, üvegeket,
               a szobrocskákat, a fotográfiákat, az ékszereket, mozaikokat. És néztük a házakat, a
               gyönyörű ablakokat, a finom, romantikus erkélyeket. Elkalandoztunk a szűk utcákba,
               ahol alig tudtunk ketten elmenni egymás mellett, ahol a nyílt üzletekből gyümölcs- és
               olajszag áradt ki, ahol olyan a házak arca, mint hervadozó, unt szépségeké, nemes
               piszok födi a köveket, zengő latin szavak bágyadt ruganyossággal szökdösnek, mint
               régi labdák, a lebocsátkozó rokkant falak között.</p>
				<p>Egy asszony egy kis vékát eresztett le spárgán a harmadik emeletről; a cselédje lenn
               állt, friss zöldséget és egy pecsétes levelet rakott a kosárba. Egy legény hajlított,
               szép, rézveretű rúdon hozott két rézvödröt, és furcsán dúdolt. Régi ércek
               fényelegtek, áttört poros üvegek szürkültek az antikváriusok ablakaiban. Csupasz falú
               sikátorok között egy henye boltív hajolt át. Leányok jöttek, magas, karcsú
               munkásleányok, aranybarna fürttel, fekete szemekkel, nagy, rojtos, fekete
               keszkenőben, mely csodálatosan nemessé tette alakjukat. Egy legény szembejött, a
               gombja beleakadt a kendő rojtjába. Nagy nevetéssel választották el a gombot, és
               megvolt az ismeretség. Tovább mentünk. Egy sarki márvány Mária előtt mécses égett.
               Itt-ott egy kis, zöld rio[33] elvágta az utat, a gondola
               himbálva vesztegelt a zöld hínáros márványlépcsők mellett. Lépcsős, sima
               márványhidak görbítették elénk agg hátaikat. Korlátjaikon tükrös-sárgára koptak a
               márványtobozok.</p>
				<p>- Gondole, gondole - pergették a kedves csónakosok.</p>
				<p>Néha egy-egy campo-ra[34] értünk
               ki. A házak falain színes, mintás erű márványtáblák, mint selyembetétek szép női
               toaletteken. A simaságnak éppúgy városa volt ez, mint a csöndnek. A sima kő, a sima
               víz városa.</p>
				<p>- Nini, egy kis kert! - kiáltott Etelka.</p>
				<p>Egy csöndes, kis kert virágzott buján a kövek között. A csöpp teret csordultig
               benőtte a zöld, még ki is futott a kerítés fölött, mint a habzó ital a csészéből. A
               babér, a sűrű folyondár, a szoros lombú fák, egy óriási pínea, a kárminpiros virágok
               mintha érezték volna, hogy minden kis fekete földet föl kell használniuk, mert drága
               a föld a kövek és vizek közt. Kicsiny, színes és ritka volt a kert, mint egy ritka
               drágakő ezen a nagy ékszeren: Velencén. És végtelen csönd volt benne, madarak nem
               csipogtak, bogarak nem dongtak, mint másutt, csak a csöndes galambok szállongtak, és
               a napsugár halkan csobogott rézsút a pínea csúcsára.</p>
				<p>És Etelka nézte a kis kertet.</p>
				<p>Barangolásunkban a Fondamente Nuovéhez érkeztünk, és gondolán kimentünk a San Michele
               kis szigetére, a halottak szigetére. Itt a halál lakik, fehér márványok és fekete
               ciprusok - és körös‑körül a selymes, lassú víz susog. Olyan szép tud lenni a halál
               is! Olyan szép volt akkor minden, minden a világon. Oly vészjóslóan szép - és én
               titokban féltem, féltem ezen a szép délutánon, és úgy képzeltem, mintha érezném
               megmozdulni lelkemben a rémet, amit magamban hordoztam, mint a leányanya érzi
               mozdulni méhében gyermekét, szégyenét. De nem akartam rágondolni, gondtalan akartam
               Etelkával a szép Velencében barangolni.</p>
				<p>És este a Mercerián sétáltunk, kékesfehér fényfolyó áradt simán a szűk utca medrében,
               a boltok tükrei és óriás üvegei vakítottak, csodálatosan elegáns öltözetű, idegen
               hölgyek pompáztak a csodálatos városban, hol soha egyetlenegy cipő sem lett sáros,
               sem ruha poros. És gondoláztunk a Canal Grandén, hol az ős palazzók[35] nagy, aranymennyezetű szalonjaiban villanycsillár
               égett, és künn, künn lassú hab nyaldosta sötéten a márványlépcsőket, nyaldosta
               korhadni a piros-fehér csíkos faoszlopokat, Etelka szép volt fényben és sötétben, és
               gyönyörűszép volt az egész világ.</p>
				<p>Ezen az estén megint nagyon, nagyon féltem elaludni.</p>
				<p>És ezen az estén ébredtem újra a másik életemre.</p>
				<p>Egy poloskacsípésre ébredtem egy ronda faágyban, eltűnt a fehér, szúnyoghálós
               mennyezet, és mindjárt tudtam, hogy dehogy vagyok Velencében: otthon vagyok. Otthon?
               Ha otthonnak nevezhetem ezt a ronda faágyat, amit olcsón béreltem; mert ágyra
               jártam, lakásra nem tellett. Az asszony benézett az ajtón, hogy pusztulunk-e már,
               mert nemsokára jön az éjjeli szolgálatra beosztott vasutas, aki az egyik ágyat
               nappalra béreli. Az állás nélküli szerelő, akivel hónapok óta ágyszomszédok voltunk,
               de soha egy szót se váltottunk, legfeljebb egy-egy káromkodást, ha valamelyikünk
               nagyon későn jött haza, és felriasztotta a másikat - ocsmány szavakat kiabált az
               ágyból a kövér asszonyra.</p>
				<p>Emlékszem, hogy akkor édes, régi álmom - (mert akkor ezt is álomnak kellett neveznem,
               éppen úgy, mint most amazt) -, édes régi álmom aranyködével, büszkeségével teli,
               borzasztóan, kínosan csúnyának éreztem a trágár beszédet, és egy pillanatig
               öntudatlan és önkénytelen, ilyenformán méltatlankodtam magamban.</p>
				<p>- Hogyan? Hisz én gyermekkoromban egyetlen csúnya szót sem hallottam soha...</p>
				<p>De aztán rögtön éreztem, hogy ez hazugság, amint gyakran szoktam még magamnak is
               hazudni, és éreztem, hogy ezek az aljas hazugságok abból a szép és rejtelmes álomból
               való képzelődések, amely egész életemet oly képzelődővé, elégedetlenné,
               szerencsétlenné tette. Igen, szerencsétlenné! Ezt nyilván láttam és átkoztam, hogy
               álmomban így megnyílt előttem a világ, megnyílt a világosság. Azért olyan keserű most
               ez a sötétség.</p>
				<p>Az olvasó kétségkívül nagyon nehezen érti meg érzéseimet, e másik életbeli
               érzéseimet. E pillanatban már egész bizonyosra tudtam, hogy mind a homályos emlék,
               hangulat, ami Velencéről, Etelkáról aranyosan kóválygott fejemben, álom volt, egy
               napról napra folyó régi álom, melyre mindig ködösen, mindig elkeseredett
               tehetetlenséggel akartam jobban és jobban visszaemlékezni - és nem sikerült.</p>
				<p>Tudtam, hogy nyomorult díjnok vagyok, és jog szerint még az sem lehetnék, tudtam,
               hogy elégületlen vágyak, a rossz lelkiismeret félelmei, undor és unalom töltik be
               napjaimat, és hogy egy aranyos álom fonódik be ezek közé a sötét napok közé, és ez
               teszi őket még sötétebbekké, és hogy ez az oka végletes szerencsétlenségemnek - igen,
               ez az arany álom az oka!</p>
				<p>Mert igaz, hogy szenvedtem én gyermekkoromban is sokat, de ez, ha meggondolom, olyan
               szenvedés volt, amin talán más inasgyerek is keresztülmegy, és ki tudja, ha ott
               maradok, nem sejtve semmi másról, talán ma segéd lennék, és egész tűrhető dolgom
               volna, vagy legalább én tűrném, nem gondolva jobbra. Más inast is pofoznak, szidnak,
               kinevetnek.</p>
				<p>De mikor álmaim kristálylégköréből pottyantam napról napra ebbe a gyalázatos
               piszokba: a megalázottság, az elkeseredés, a tehetetlen elégületlenség mérgessé
               gyülemkedett bennem. Világosan tudtam, hogy csak ennek az álomnak a hatása alatt
               szöktem be a városba, bár ez időben ez az álom még alig volt tudatos, inkább csak egy
               homályos hangulatemlék, de ez ma elég, hogy életemet felfordítsa.</p>
				<p>- Csak legalább bírnám ezt az álmot, csak emlékezném reá
               igazán! - sóhajtottam. De hiába tépelődtem rajta, sokszor félórákig, a
               hivatalszobában, elfeledve az írást, veszélyeztetve a napi átlagomat, míg az
               irodavezető rekedt hangja valami szemtelenül gúnyos megjegyzéssel kelletlen,
               szórakozott mozgásra nem bírta a tollamat. A tollam írt, és én dühösen abban a
               gondolatban édelegtem, hogy nem írok többet... és a tollam írt.</p>
				<p>- Ábrándozik - röhögtek a szomszéd asztaloknál a kollégáim, akik kiállhatatlan
               gőgösnek és egy kicsit bolondnak tartottak, és akiket én szívemből irigyeltem és
               gyűlöltem.</p>
				<p>S valóban ábrándoztam. De csak egy fényes köd állt előttem, alig voltak határozott
               emlékeim. Hiszen a díjnokban nem fért el Tábory Elemér, mint ahogy Tábory Elemérben
               elfért ez a díjnok. A díjnok hiába iparkodott visszaemlékezni azoknak a könyveknek
               tartalmára, amelyeket Elemér olvasott. A velencei utcákra, képekre is alig
               emlékeztem. Sőt abban sem vagyok bizonyos, hogy egyáltalán tudtam-e, melyik az a
               város, ahol álmomban voltam. Csak valami csodás meseváros hangulatát hoztam magammal.
               Néha, képeken, mintha ráismertem volna valamire.</p>
				<p>Az arcokra sem jól emlékeztem.</p>
				<p>De legnyomasztóbb volt, hogy nem emlékeztem a saját gondolataimra. Ostobaságomat és
               tehetetlenségemet akkor éreztem legjobban, mikor ezekre akartam visszagondolni.</p>
				<p>S ezek voltak életem leggyötrelmesebb percei. A gólyakalifa
                  percei.
            </p>
				<p>Már gyermekkoromban ezen gyötrődtem. A szavak, az ismeretlen, imponáló szavak, az
               idegen szavak, melyek mégis ismerősöknek tűntek fel, mintha már rég hallottam és
               aztán elfelejtettem volna őket, a betűk, melyekből ezeket a csodás szavakat kínnal
               silabizáltam, ezek vontak, hitegettek örökké, ezek tettek elégedetlenné,
               szerencsétlenné. Az én második énem története az elfeledett szavak története. Mintha
               valami mindig a nyelvem hegyén lett volna ebben az életben ‑ valami, amit sohasem
               tudtam kimondani. Lelkem nyelvének a hegyén ült, és a lelkem kínlódott vele.</p>
				<p>És mégis büszke volt a lelkem erre az álomra, gyötrelmes büszkeséggel. És emiatt nem
               nyughatott bele semmibe. Szók, szók, betűk, betűk, titeket kívántam.</p>
				<p>Úr akartam lenni, úr, aki ír, aki olvas.</p>
				<p>
               Úr ír - ez a mondat, amire az elemi iskolai első osztályos
               olvasókönyvemből emlékeztem, egy belső nóta lett a lelkemnek, folyton ismételgettem
               magamban hosszas, éhes csavargásaimon a legkülönbözőbb ütemekre.</p>
				<p>- Urirurirúrir, urirurirúrir - ilyen
               nótákat csináltam.</p>
				<p>
               Okmány, iskolai bizonyítvány - mennyit tűnődtem ezeken a
               szavakon is!</p>
				<p>És most, álmomban, egészen jól emlékeztem arra, mikor az iskolai bizonyítványt
               loptam.</p>
				<p>Emlékeztem az úrifiúra, aki előttem ment az utcán. Hirtelenszőke volt, magas és
               izmos, de még rövid nadrágban járt. A jobb kezével minden lépésnél kamaszos
                  unformmal[36] a falat verte. A bal kezében voltak a
               könyvei. A rongyos lapok előre-hátra lógtak ki közülük, mint széna a szekérből.</p>
				<p>És éppígy nyúlt ki hosszúkásan és lazán fityegve a bizonyítvány.</p>
				<p>Mennyire csábított! Hogy gondoltam rá ezerszer is:</p>
				<p>- Most csak előre kellene nyújtani a kezedet, megcsípni két ujjal, egyet rántani,
               egy-kettő, senki se veszi észre. Nem néz hátra. Rögtön a kabát alá dugni,
               elszaladni...</p>
				<p>Nem mertem. Gyáva voltam.</p>
				<p>És ekkor a bizonyítvány magától kihullott a könyvek közül.</p>
				<p>Nem vette észre. Az aszfaltra esett. Nem vett észre: befordult az utcasarkon.</p>
				<p>Uccú! Körülnéztem, felkaptam, elszaladtam, volt bizonyítványom.</p>
				<p>De egy csöppet sem örültem neki. Ebben, éppen ebben a pillanatban kellett
               legélénkebben előbúni arany álmaim emlékének, csak azért, hogy érezzem, milyen
               alávaló tolvaj vagyok. Talán az álmom nélkül sohasem éreztem volna. Más gyerekek is
               csórnak mindenfélét - és semmi különös lelkifurdalást nem okoz ez nekik.</p>
				<p>De én, Tábory Elemérre gondolva, nyomorult gazembernek éreztem magamat, és féltem. És
               ez az érzés máig sem hagyott el.</p>
				<p>Jól emlékszem a hivatalszolgára is. Emlékszem, amint elém toppant, kék uniformisban
               puffadt, kék arcával. Mintha három orra lett volna. Összerezzentem előtte, mintha
               rendőr volna - és erre megcsípte a nyakamat.</p>
				<p>A tekintete valóban nagyon méltóságos, rendőri volt. A kék lélek szigorúnak és
               ridegen korrektnek látszott. Amint felhúzta sűrű szemöldökét, azt gondoltam, hogy ő
               maga a rettenetes, szigorú, engesztelhetetlen Becsületesség.</p>
				<p>Nem kételkedtem benne, hogy mindent látott.</p>
				<p>- Loptál, csibész - kiáltotta a nyakamat fogva -, valld meg most, hogy
               rajtakaptalak.</p>
				<p>Az is tekintélyt adott neki, hogy a kocsmából jött ki. Fölényes ember volt, aki
               ivott, evett. Én már akkor majd két nap óta nem ettem mást, mint kenyérhéjat. Jaj,
               most loptam - hiába loptam -, bár kenyeret loptam volna!</p>
				<p>- Mindennek vége - gondoltam. - Bekísérnek. És én akartam igazolványt váltani a
               rendőrségen!</p>
				<p>- Most vallj be nekem mindent, mert én elnöki szolga vagyok, tudod? - pöfögött a kék
               ember, és ez a cím: elnöki szolga, engem még jobban megrémített, mintha azt mondta
               volna: “Rendőr vagyok.”</p>
				<p>- Csak azért vettem fel, hogy visszaadjam neki - nyögtem, és azt vártam, hogy pofozni
               fog, mint a mester.</p>
				<p>De nem pofozott. Megfogta a karomat, és beráncigált magával a kocsmába. Vagy nem is
               tudom, akkor ráncigált-e be, vagy csak később?</p>
				<p>Mindent el kellett neki mondanom. A söntés mögött voltunk, egy piros abroszos, kerek
               asztal mellett. Kezébe vette a csent bizonyítványt, és okuláréval tanulmányozta.</p>
				<p>- Gaz csibész vagy - mondta végre. - De - itt rám nézett úgy, hogy reszkettem - most
               egyszer nem teszek jelentést ellened. Akarsz-e segíteni nekem?</p>
				<p>- Akarok.</p>
				<p>- Írni, olvasni tudsz?</p>
				<p>- Tudok.</p>
				<p>- Jegyezd meg, hogy a markomban vagy. Én elnöki szolga vagyok, és egy szavammal
               tönkretehetlek. Az elnök úr nagyon megbízik bennem; tudod? Nagyon megbízik
               bennem.</p>
				<p>Reszketve bólintottam.</p>
				<p>- Mindent meg kell tenni, amit mondok, és egy anyaszültének sem szabad szólni róla;
               tudod? Egy szó a nyakadba kerülhet; tudod? Én elnöki szolga vagyok, és én leszek a te
               protektorod.</p>
				<p>Hangosabban nevetett a söntés felé:</p>
				<p>- He, az elnöki szolga jó protektor.</p>
				<p>A bizonyítványt elvette. A lakására vitt, enni is adott, olyant, amilyent.</p>
				<p>- Majd levonom a fizetésedből - mondta rejtelmesen.</p>
				<p>Az elnöki szolga tisztén kívül a viceházmesterséget is viselte egy külvárosi
               bérházban, és a lakása a lépcsőházból nyílott. A lépcső alatt egy kis háromszögletű
               lyuk volt, mely spájz gyanánt szolgált; ott aludtam én egy-két éjjel, egy lomtárba
               hányt, férges matracon. Egészen kicsi, kerek ablaka volt a lomtárnak, virágmintás,
               fekete vasráccsal; éjszaka, a lépcsőházban ridegen és szabadon lobogó, ócska gázláng
               különös, nyúlt arabeszkeket formált ezen a kerek lyukon át a rácsból a falra, melyek
               folyton táncoltak, inogtak. A gázlángot is láttam, néztem órahosszat, mikor a
               férgektől nem tudtam elaludni, hogy verdesett, verdesett két szárnyával, mint egy
               tüzes pillangó, verdesett minden szellőre, és kínjától kormos lett mögötte a fal.</p>
			</div>
			<div type="chapter">
				<head>VII.</head>
				<p>- Még ma szólok az elnök úrnak - mondta a kék ember az első reggelen. Megijedtem, de
               kitűnt, hogy nagyon is jót akart. Diktált egy kérvényt a törvényszéki elnökhöz
               címezve, amelyben díjnoki állásért folyamodom. Persze, nagyon csúnyán írtam,
               helyesírási hibákkal, amitől szörnyen dühös és türelmetlen lett.</p>
				<p>- Mit csináljak veled? Még ezt a szót sem tudod? - toporzékolt egy-egy nagyon is
               kétségbeejtő hibánál.</p>
				<p>- Tudtam már, de elfelejtettem - védekeztem reménytelenül, és eszembe jutott, hogy
               csak az álmomban tudtam, és rettenetes sötétségbe felejtettem.</p>
				<p>És amint így állt felettem a kék ember a kalamárissal, lassan visszaemlékeztem a
               hangjáról valamire. Visszaemlékeztem, hogy tanított már egyszer engem így... az
               álmomban... tanár volt... és hogy akkor én kinevettem minden rettenetességével...
               Homályosan visszaemlékeztem, hogy ő volt Köbgyök Miska...</p>
				<p>Zord szidalmak közt remegve írtam újra a kérvényt. El nem tudtam gondolni, mit akar
               velem. Az írás alá azt a nevet kellett írnom, mely a lopott bizonyítványon volt.</p>
				<p>Zsebre dugta a kérvényt, bizonyítványt, elment. Borzasztóan okos embernek látszott:
               szolga volt, de úgy írt, olvasott, mint egy püspök. Nem csoda, ha az elnök úr annyira
               bízott benne.</p>
				<p>Naphosszat azon tűnődtem: hogy legyek én díjnok, ha ennyivel kevesebbet tudok, mint a
               szolga? Alig kételkedtem, hogy az elnöki szolga úr a gondviselés büntető követe, akit
               azért küldött, hogy az én semmirevalóságomat, hogy titkos vágyaim rettenetes
               vakmerőségét és ostobaságát megmutassa. Olyan félelmetesen csodálatos volt ez az
               élet.</p>
				<p>- Mi lesz velem? Mennyi szégyen vár még rám? - kérdeztem magamtól, a gangot
               söprögetve. Nagy rettegésben telt a napom. Hiszen igazában mégsem lehetett hinni,
               hogy az elnöki szolga engem díjnokká akar protezsálni. Ő, maga a szigorúság, engemet,
               a tolvajt? Nem, ez valami rettenetes gúny lesz, valami iszonyú tréfa, aminek a
               célját, értelmét nem is sejthetem.</p>
				<p>Ó, jaj, meg kellett tudnom elég hamar! S ez volt a legborzasztóbb - Tábory
               Elemérnek.</p>
				<p>Az elnöki szolga valóban nagyon okos ember lehetett (most is csak úgy tudok róla
               beszélni, mint valakiről, aki valóban él) - most már, emlékeimből, jól látom alakját.
               Az urak bizalmát csakugyan korlátlanul bírta, ügyes volt, értelmes, megbízható. És
               valóban korrekt is mindenben, egy dolgot kivéve. Ez volt a bélyegügy.</p>
				<p>Igen, most már egészen tisztán értem ennek a napilapok riportjaiba való bűnügynek
               minden részét, melyet mint egy ködfejű bűnös áldozat némán szenvedtem át, és
               szenvedek máig. A drága okmánybélyegeket a hivatalban rakták fel, ez egy díjnok
               ellenőrzésével az elnöki szolgára volt bízva. A díjnok hamisította a bélyegeket. Az
               okmánybélyegek aránylag könnyen hamisíthatók, és ugyan ki vizsgálja azokat? Áthúzzák
               a kék ceruzával, és mehet.</p>
				<p>A szolgát azonban be kellett avatni, és úgy látszik, a kék ember éppoly átka volt
               annak a szegény bűnös díjnoknak, mint lett később nekem. Képzelem, hogy zsarolta! De
               közben megtanulta a kezelést, és a masina is nála volt elrejtve, a külvárosi
               bérháznak egy elfeledett, ellenőrizetlen pincés zugában, mely felett csak ők, a
               vicéék rendelkeztek.</p>
				<p>Egy szép napon aztán a bűnös díjnok, látszólag minden ok nélkül, agyonlőtte
               magát.</p>
				<p>Szerencsére egy sor levelet sem írt senkinek. De félni lehetett, hogy a bélyegszámlák
               hiánya feltűnik, s esetleg más nyomai is maradhattak a bűnös összejátszásnak. A
               legkisebb gyanú implikálta[37] volna a szolga
               cinkosságát.</p>
				<p>A kék ember nem vesztette el a fejét. Mindjárt másnap említette az elnöknek, hogy
               neki van egy távoli rokona, némi iskolázottsággal, nagyon szeretné az elhunyt állását
               megnyerni.</p>
				<p>- Jótállok érte a nagyságos úrnak, hogy igen használható ember.</p>
				<p>- Hát csak adja be a kérvényét minél előbb. Az irodavezető éppen jelentette, hogy
               sürgős szüksége van emberre. És mindenesetre jobb, mint ha ismeretlent
               alkalmazunk.</p>
				<p>A kék ember jól ismerte a külvárosi kiskocsmákat, ahol félzüllött alakok, néha
               meglepő iskolázottsággal a hátuk mögött, ölik a borba félbemaradottságuk keserveit.
               Cimboráskodott is velük, és nem volt kétsége, hogy talál egy kétségbeesett
               egzisztenciát, akit beavathat, betolhat, és rabjává tehet. A szerencse még jobban
               kedvezett neki: engemet talált meg.</p>
				<p>És most itt voltam, egy folytonos bűntett tudója és segítője, amelyből nekem nem volt
               hasznom semmi. Minden hasznot ő zsebelt be, és én éltem szánalmas napidíjamból,
               melynek emelésére semmi kilátásom nem volt, hisz egyáltalában nem bizonyultam
               hasznavehetőnek, és lehet, hogy csak a régi szolga iránti tekintetből tűrtek meg a
               hivatalban. (S ez a jó szolga az első heti díjamból mindjárt busásan levonta az árát
               mindannak, amit előlegezett. Pedig megszolgáltam érte: pár napig én végeztem a házban
               minden házmesteri teendőt. Például én szaladgáltam éjjel beereszteni a későn
               jötteket, de azért ő is felébredt mindig, és a pénzt elkérte.)</p>
				<p>És ezekkel az emlékekkel kellett nekem újra ébrednem a szép Velencében!</p>
				<p>Most már mindent megérthettem. Megérthettem, miért keltett irtózást és iszonyatot
               bennem minden hivatalszoba látása. Megérthettem azt a különös, titokzatos erőt is,
               amely egész más volt, mint az álmosság, és amely szinte kényszerített, hogy
               bármennyire is féltem az álomtól, nagyon korán, tizenegy óra felé majdnem mindig
               lefeküdjek és elaludjak. Körülbelül mint egy borzasztó kötelességet éreztem ezt:
               valami húzott ilyenkor az ágy felé, mintha valami szerencsétlenség érne, ha nem
               feküdnék le idejében. Most már tudtam, mi volt az: a díjnoknak reggel jókor hivatalba
               kellett menni, ezért Tábory Elemér kényszerült korán elaludni.</p>
				<p>És Tábory Elemér soká aludt; leggyakrabban tíz-tizenegy óra lett, mire felnyitotta
               szemeit. Pedig a díjnok még ebben az időben elég korán lefeküdt, nagyon is korán
               lefeküdt, vacsora nélkül - és alvással pótolta az evést...</p>
				<p>Igen, igen... Néha megtörtént, hogy Tábory Elemérnek este valami ok miatt tovább
               kellett fennmaradnia. Ilyenkor a díjnok elaludt, és elkésett a hivatalból. És látnia
               kellett, hogy kapott a vörös arcú irodavezető homloka friss, fehér csíkokat a
               ráncoktól, és hallani, amint ostobán élcelődött rekedt hangján, amely olyan volt,
               mintha valami fát körömmel kapartak volna.</p>
				<p>- Tehátlan ismétlen el tetszett aludni a nagyságos úrnak.</p>
				<p>Morcan néztem ilyenkor a rubrikás papirosra, és szerettem volna megölni az
               irodavezető urat. Éreztem, hogy én vagyok a legrosszabb díjnok, és csak kegyelemből
               tűrnek.</p>
				<p>A kollégáim pedig örültek és vihogtak.</p>
				<p>Ó, hogy utáltam valamennyit! Utáltam a kövér iszákost, akinek hét gyereke volt, és
               azt mondják, egy kis háza is volt valahol a város közelében, és csak krajcáros
               kapzsiságból körmölt itt, nem szorult rá. Utáltam a disznó vicceket, melyekkel a
               többieket traktálta. Utáltam a szomszédját, a sovány, szemüveges, hosszúnyakút, aki
               mindig az irodavezető ellen szónokolt, mikor az nem volt jelen, a napidíjasok
               helyzetének javításáról beszélt, és azt mondta, hogy az ország összes díjnokainak
               sztrájkba kéne lépni, annak volna hatása.</p>
				<p>- De gyáva, pipogya népség ez, nem mer semmit se csinálni. Én bezzeg megmondtam a
               miniszternek, mikor előtte voltunk a memorandumot átadni: “Kegyelmes uram, ez így
               nem megy tovább.” Meg én.</p>
				<p>Mihelyt jelen volt az irodavezető, ő lett a legalázatosabb és legszorgalmasabb.
               Utáltam a kopasz bárót is, aki mindig az ő régi lumpolásairól beszélt,
               kártyaveszteségeiről meg a lovairól, lóversenyekről meg arról, ki mindenki volt
               hajdan jó barátja - és a többiek bámulták. Utáltam, kimondhatatlan utáltam a
               protekciós jogászgyereket, aki úrifiú volt, szürke kamásnit viselt a cipője fölött, a
               szüleinél lakott, zsebpénz és időtöltés volt neki a hivatal, ami nekünk véres kenyér,
               és éppen ezért előkelő udvariassággal lenézett bennünket. Egyszer (félhangon, de úgy,
               hogy én is meghallottam) azt mondta egy barátjának, aki őt a hivatalos óra alatt
               látogatta meg ‑ mert neki még ezt is elnézték:</p>
				<p>- Minden jó volna a hivatalban, csak ne kellene ilyen mindenféle emberekkel egy
               szobában ülni.</p>
				<p>- Valóban, te már annyit elvárhatnál, hogy beosszanak a könyvtárba vagy valahová. Nem
               is értem, hogy nem tudnak neked okosabb helyet találni - felelte a barátja.</p>
				<p>Utáltam azt is, akit mindenki utált, a spiont, a strébert, aki a legmagasabb napi
               átlagot tudta dolgozni, és hozzá még ráért megérteni, amit írt, és azt mondják, a
               cégjogban évek alatt egész nagy gyakorlati jártasságra tett szert. Kétségkívül
               karrier áll előtte, írnok lehetett; vagy mit beszélek? Lehet még irodavezető, és
               felviheti a tizedik fizetési osztályig. Még a bírák is ismerték és megbecsülték, és
               mikor egy-egy ügydarabért az irattárba vagy az iktatóba menet keresztülmentek néha a
               mi szobánkon, gyakran beszéltek meg vele valami fontosabb kérdést, mint aki a
               szokással és gyakorlattal ismerősebb volt, mint ők maguk. Pedig reánk ránk se néztek,
               mintha masinák lettünk volna ott, és mi bámultuk őket, mint magasabb lényeket, és
               dühösen csodálkoztunk, mikor olvastuk, hogy elégedetlenek a helyzetükkel, azt
               mondják, nem lehet megélni, és fizetésjavításért mozgolódnak. Ők, akik közül némelyik
               a hetedikben, sőt a hatodikban van!</p>
				<p>Mindenkinél jobban utáltam azonban magát a kék embert, az elnöki szolgát.
               Mindannyiunknál pénzesebb ember volt ő, és gúnyos bizalmassággal kezelt bennünket.
               Naponta tizenegy óra felé jött a zsemlyés-kosárral. Két ilyen zsemlye volt gyakran az
               ebédem. Pokollá tette életemet a kék ember fölénye, amellyel minden pillanatban
               éreztette velem, hogy rabja vagyok. Olyan volt a viszonyom vele szemben, mint egy
               lidércnyomás. Mikor bejött a szobába, megrezzentem. Rokona gyanánt szerepeltem, és
               mindent neki köszönhettem - de senki sem gyűlölte jobban, mint én.</p>
				<p>Mert igazában mit is köszönhettem neki? Azt, hogy örökös rettegés között kellett
               leélnem az életemet, idegen név alatt, ügyetlen vigyázva, néha elszólva magamat és
               kétségbeesetten tisztázkodva? Ezt a nyomasztó, álomszerű életet, hogy a szolga
               szolgája lettem, koplalás díjáért? Azt talán, hogy régi vágyaimat elérve, íme, úr
               lettem, hivatalnok? Úr? A szolga szolgája! És hivatalnok? Ah, a betűk megcsaltak,
               bújócskát játszottak velem, karmoltak, mint a macska, hitegettek, mint az asszony,
               kábítottak, mint az ópium. Ostoba voltam, teljesen tehetségtelen, és ezt jól éreztem
               annál inkább, mert az ellenkezőt is ismertem, a tágasságot, világosságot, álmaim
               hangulatából. Mintha valami köd ülne fejemben, csak ez, csak ez oszolna szét,
               mindjárt látnék mindent, megértenék mindent. Gőg volt bennem, arany álmom gőgje, s ez
               a gőg azt mondta:</p>
				<p>- Nem vagy, nem lehetsz te ostoba, te, aki engem álmodsz. Csak nem tanítottak
               gyermekkorodban, gyermekkorod köde ülepedett fejedbe. De ez a gyermek nem te vagy -
               te másvalaki vagy.</p>
				<p>És amikor este unalomtól és gépies munkától megtörve, éhesen ácsorogtam a kirakatok
               előtt, a csemegeüzletek mellett néha-néha egy-egy könyvesbolt, egy-egy antikvárius
               kirakata is magára vonta a szememet, a kövér, kék számok, melyek a rossz könyvek
               horribilisen olcsó árait jelezték, s a régi, rossz könyvek, melyeknek poros, fakó
               borítékán az árszalag helye nyomot hagyott, mint a napsütött homlokon a kalap, az
               ócska pikantériák, a népszerű filozófiai iratok, a szenzációs regények rossz,
               rövidített fordításai - rikító címtábláikkal ordítoztak felém:</p>
				<p>- Végy, végy meg minket! Mi könyvek vagyunk, és olcsók vagyunk! Mi megsúgjuk neked a
               titkokat, amiket mindenki tud, csak te nem! Mi, mi megvilágosítunk! Mi eloltjuk ködöd
               és unalmad.</p>
				<p>Az unalom, az éhes unalom, a pénztelen unalom gyötört az estéken, mikor még korán
               volt az ágyamra menni, s órák hosszat a sarki bérkocsisoknak kibiceltem, akik egy
               utcai szemetesládán piszkos kártyákkal blattoztak. A lábam végre már majd lerogyott
               a fáradtságtól. És ekkor gyakran (bár alig volt enni pénzem, délben is csak a kék
               ember zsömlyéit ebédeltem, kucsébertől[38] vett
                  penicilusommal[39] apró mértani figurákat vagdalva
               belőlük, hogy tovább tartsanak) megvettem pár fillérért a legolcsóbb könyvet vagy egy
               utcai szemétlapot, és egy utcai padra ülve a fényes lámpák alá, bután szedtem magamba
               a mérges, olcsó, megölő betűt.</p>
				<p>Vagy délben, a hivatalos szünet alatt, kiültem egy sétány valamely padjára, ahol
               mellettem, hátrafordulva és arcát a hátfára fektetve szunnyadt egy-egy munkás, és
               körülöttem a kert utai, mint valami csatatér holtakkal, szerteszét elszórt, elterült,
               mozdulatlan nyúlt alakokkal volt tele, mert gyár volt a közelben, ott is szünet
               éppen, és a munkások, töméntelen munkás kijöttek ide, és falatozva egy kicsit,
               elnyúltak, és zsíros kalapjuk alatt sorban mindenfelé bután aludtak, aludtak... És én
               olvastam, olvastam, és kerestem a betűk mögött a másik, a kincses, az igazi
               énemet.</p>
				<p>(És néha, a rekedten kiabáló, rossz betűk hangja mellett én is elaludtam a padon, és
               fölébredtem jó puha ágyamban, a Tábory Elemér ágyában, hogy értetlen tűnődjem, mi
               lehetett az a borzasztó, amit álmodtam megint...)</p>
				<p>És ezek a könyvek csak nagyobb káoszt kavartak fejemben, csak kétségbeesett
               sejtelmeket, beteg, zavaros filozófiát, kínzó vágyakat, csak gőgöt. Meg nem értett,
               meg nem érett gondolatokkal voltam tele, és a szavaim ijesztően nagyzolók s
               kétségbeesetten fantasztikusok voltak. Most, mikor mint Tábory Elemér megint tudatára
               ébredtem ennek a szomorú énemnek, élesen megkritizáltam ezt a másik magamat; igen:
               félművelt voltam a szó legrosszabb értelmében. Kollégáim is ilyennek ismertek, és
               kinevettek zavaros tudákosságomért, furcsa, túlzott ideáimért. Anarchista voltam,
               valami züllött, meg nem értett zsenifélének éreztem magam, szerettem volna ölni,
               gyújtogatni, s nem jóság, nem akaraterő állt ellen, hanem feneketlen gyávaság.</p>
				<p>Pedig - s ez volt épp a borzasztó - valami mély, lefojtott és tehetetlen jóság
               mozgott és undorodott bennem folyton önmagamtól - jóság és ízlés, amely csak
               szenvedett, és cselekedeteimre semmi befolyást sem tudott gyakorolni. Vágyaim,
               telhetetlen és gyáva vágyaim uralkodtak rajtam, a gyűlölet, a gőg és a durva
               érzékiség, az unalomnak és balga álmodozásnak gyermeke, melyet a legaljasabb és
               legolcsóbb rémregények, mozidarabok és pornografikus nyomtatványok még tápláltak.
               Ezek a vágyak kormányozták volna cselekedeteimet, ha mertem és tudtam volna őket
               kielégíteni, így csak gondolataimat kormányozták. Csúnya voltam (valóban, ebben az
               életben csúnya, voltam), nőket nem ismertem, és pénzem nem volt: így érzékiségem
               sötét, magányos, éhes érzékiséggé vált, mely örökké gyötrött, mint ha egy lekötözött
               barmot éles ösztökével ösztökélnek.</p>
				<p>S jaj, a tiszta és nemes Tábory Elemérnek álmaiban a legdurvább, legutálatosabb
               vágyak, a legperverzebb gondolatok lappangtak.</p>
				<p>Minden, minden borzasztóan összevágott. Kísérteties pontossággal illeszkedtek két
               életem legkisebb mozzanatai egymás fölé. Mint két papírlap, melyek ábrái tökéletesen
               fedik egymást, egy perc, egy óra sem csúszott volna félre.</p>
				<p>S ez a gépszerű összeesése a részleteknek kétségbeejtően objektív benyomást keltett.
               Mikor a hajók kürtői s a zenekar kürtjei ezen a reggelen felköltöttek, mikor megint
               ott feküdtem a velencei kis hotel szúnyoghálós ágyában: akkor rögtön éreztem, hogy
               többé nem tudom ezt a dolgot álomnak tekinteni - többé sohasem tudom.</p>
				<p>Ugyanazzal a joggal, még nagyobb joggal nevezhetném álomnak Tábory Elemért, Velencét,
               Etelkát... Nem, ez egyik sem álom: ez kétféle élet. Kétféle emlékek. Minthogyha a
               legtisztább, legnemesebb bort valami utálatos lével töltenéd egy pohárba.</p>
				<p>És úgy éreztem, hogy most keveredik össze ez a kétféle nedv. Eddig - eddig az arany
               bor a felszínen úszott, és most, most kezd keveredni és szennyesedni.</p>
				<p>Nem, nem, nem szabad ezt a kétféle emléket összeelegyedni hagynom! Nem lehet eltenni
               az egyiket? A szent bort? Külön tölteni a serlegből, külön és tisztán megőrizni?
               Elszökni, elvinni ezt, még tisztán, mint egy szent ereklyét a harcba, a harcba,
               melynek kezdődnie kell - a gonosz emlékek ellen.</p>
				<p>A reggelinél még csak apát találtam.</p>
				<p>- Hát Böske mindenáron el akar utazni este az urával - újságolta apa. Martoneknek
               tudniillik éppen lejárt a szabadsága.</p>
				<p>- Este - mondtam szórakozottan, vizet töltve a talpas serlegbe.</p>
				<p>Az alacsony ablakokon látni lehetett a kikötőt, a Riva csillogott a naptól, egy nagy,
               koromfekete Dreadnought[40] most érkezett, fürge, fehér
               matrózrajok nyüzsögtek eleven árbocain. Egy szerelmespár ment Bädeckerrel az ablakunk
               előtt, egy kis ragazzo
               [41] kullancs módra tukmálta rájuk képeslapjait.</p>
				<p>- Édesapám, ma én is elutazom.</p>
				<p>Csodálkozva nézett rám.</p>
				<p>- Egy kis körutat tennék, szeretném megismerni Felső-Itáliát, Svájcot is egy kissé.
               Ez jót fog tenni most nekem.</p>
				<p>- Hogy jutott ily hirtelen eszedbe?</p>
				<p>- Legfőbb ideje elindulnom, ha még idejében otthon is akarok lenni.</p>
				<p>- Elutazol? - kérdé a nenne, mikor bejött. - Hát a mai sétánk Etelkával?</p>
				<p>Én akkor azt éreztem, hogy lehetetlen Etelkával többé találkoznom. Nem, nem. Etelka
               emlékét is a többi szép emlékek közé kell tennem, megőrizni külön, nem engedni, hogy
               a másik életem árnyéka ráessék.</p>
				<p>És mentem.</p>
				<p>Aznap este Veronában ültem az amfiteátrum csúcsán; a kerek hold hidegen mosolygott a
               nagy kőtölcsér ormai felett, és lenn a mélységben, a tölcsér közepén, néhány vakító
               ívlámpa alatt apró emberkék ugráltak kék és rózsaszín trikókban a trapézeken és
               trambulinokon. Cirkuszi előadás volt, de innen a magasból úgy festett, mint egy
               bolhaszínház. A közönség, lenn, lenn, alig néhány padsort töltött be, és köztem és a
               közönség között félelmetesen barnult nagy mélységeivel az üres kőlejtő.</p>
				<p>Itt ültem én, messze és egyedül és azt sem tudtam már, Tábory Elemér vagyok-e
               igazán.</p>
				<p>És végre is szállni kell menni, lefeküdni, és aztán... aztán megint díjnok voltam, a
               szögletes képű szállásadónő költött fel, hogy már itt a vasutas, aztán jött a hosszú,
               hosszú körmölés a gyűlölt, sárga asztalnál, a polcra állított piszkos kézelő, a poros
               okmányok és a megbukott miniszter arcképe előtt. A komisz dohányfüstben. És jött a
               déli, céltalan ácsorgás; egy óra hosszat álltam a villamosállomáson, és bámultam a
               felszálló hölgyek feszülő, áttetsző harisnyáját. Aztán ebéd ‑ emlékszem, hogy aznap
               nem tudtam az éhségnek ellenállni, bár rendesen az ebéden szoktam spórolni mozira,
               leányra: eznap elmentem a népkonyhára, leszúrtam a piculát, vittem a levest a
               viaszosvászon asztal felé, lecsaptam, és kezemre öntöttem... Ebéd után a krajcáros
               újságból valami perverzitás históriáját olvastam mohón. Azután a délutáni munka, a
               hüvelyk iszonyú fáradsága a tollat szorítani, a kollégák csúfolódása, az elkeseredés,
               mely estefelé növekszik, mint a láz. Ó, csak elaludni, az jó! Álmodni...</p>
				<p>Vettem valamit a hentesnél, az utcán megettem, és megjelentem a hálásomon, oly korán,
               hogy még ott volt a vasutas. De órák hosszáig kellett hánykolódnom míg el tudtam
               aludni, és majdnem dél volt, mikor Tábory Elemér felébredt.</p>
				<p>- Ez tisztára abszurdum: ennyit aludni valakinek, akinek kín az álom! - mondtam
               magamban. ‑ Hisz sokkal többet alszom, mint más.</p>
				<p>Meghagytam a camerieré-nek[42],
               hogy ne hagyjon békében, költsön fel másnap reggel hét órakor.</p>
				<p>És másnap az történt a díjnokkal, hogy késő délután munka közben, az asztalra borulva
               elaludt.</p>
				<p>És Tábory Elemér felébredt, és azt mondta a camerieré-nek:</p>
				<p>- Va bene.[43]
            </p>
				<p>Egy kis vártatva megint elaludt és a díjnok ébredt fel, társai nagy mulatságára.
               Elemér aludt megint délig.</p>
				<p>Ez a kudarc végképp elkeserített. Most már tisztán láttam, milyen szabott,
               kijátszhatatlan törvényei vannak ennek az álomjátéknak, melyek a természeti törvények
               pontos összefüggéseire emlékeztetnek.</p>
				<p>Ekkor fogamzott meg bennem először a misztikusnak látszó gondolat, hogy ha a
               személyiségmegoszlás tüneményeinél egy testben két lélek lakik, addig az én
               esetemben az én egy lelkem két különböző testben él és lakozik felváltva.</p>
				<p>Mert valóban egyazon lélek ez a kettő, s ha elszakadtak is egy időre, most
               összeömlöttek, emlékeik azonosak, és - ez a borzalom éppen - jellemük, mélyük is
               azonos, csak kívülről tűnik fel egészen másnak, belülről érzem, hogy az utálatos
               díjnok alapjában szintén én vagyok, én vagyok más burkolatban, más körülmények
               között. Mikor a díjnok emléke ellen harcolok, akkor voltaképp ennenmagam ellen
               harcolok, az én rossz énem ellen.</p>
				<p>Így van-e ez másoknál is? Mindenkinek van-e ilyen sötét énje, talán rejtve, talán a
               tudat alatt, lelkének bűnös szerencsétlen alja? Lehet... De az én rossz énemnek teste
               is van.</p>
				<p>Igen, teste is van. Mert mi a test, ha nem egy csomó érzet egy csomó fizikai érzet
               emlékének az összessége? És ez, ez az összefüggő fizikai emlékösszesség éppen úgy
               megvolt a díjnoknak, mint Elemérnek. Valóban, egyáltalán semmiben sem fizikaibb
               Elemér élete, mint a díjnoké. Mért tartson tehát igényt Elemér testre, és a díjnok
               nem?</p>
				<p>De a díjnok teste egészen más volt, mint Eleméré. A díjnoké egy rút, sovány és
               piszkos test volt, és valahol egészen máshol élt, valahol messze. A lélek egy
               pillanat alatt szökellt egyik testből a másikba.</p>
				<p>Milánóban voltam, és alig emlékeztem, hogy jöttem ide, mely úton, alig tudtam, hogy
               végighajóztam a Garda-tón, láttam a kőoszlopos citromligeteket, láttam a szép Rivát,
               amint nyári nagy álmát aludta. Mindez csodásan, mocskosan összekeveredett emlékemben
               a díjnok életével, a ronda hivatalszobával, az irodavezető lelkiismeretszerű
               tekintetével. Desenzanóban aludtam el, nyitott ablaknál, mely a tóra nézett, ahol a
               kivilágított gőzös törtetett az éjbe - és egyszerre csak ott voltam a ronda
               bérágyban, melyet az éjjeli vasutassal osztottam meg. Azt sem tudtam már, ki vagyok,
               hol vagyok, és éreztem, hogy ha ez soká tart így, meg fogok őrülni.</p>
				<p>Utam emlékei rohantak és tűntek, de a díjnok életében naponként egyforma volt
               minden.</p>
				<p>Milánóban ültem, a Cova gyönyörű éttermében, és vártam a fritto
                  mistót.[44] Szemközt egy tükör volt, az arcomat
               néztem. Tiszta, telt, ifjú arc, te vagy az én arcom? Jaj, egy másik arcot is ismerek,
               amely szintén az enyém, magányos, éhes, unt barangolásaim között, kirakatok
               tükörüvegeiben láttam megvillanni egy kiálló pofacsontú, nagy ádámcsutkájú, vizenyős
               szemű, pattanásokkal teli, ellenszenves arcot, ah, gyorsan iparkodtam másfelé
               fordítani a tekintetemet, hogy ne lássam a saját arcomat! Egy másik testem is van,
               valahol messze, egy perverz, szennyes test, amelybe hálni jár a lelkem...</p>
				<p>Hol?</p>
				<p>Valahol, ahol akkor van reggel, mikor nálunk este... Ah, ha odamennék, ha meg tudnám
               találni a másik testemet.</p>
				<p>Hol van, hol?</p>
				<p>Magyarországon csak nem lehet.</p>
				<p>Hát ki vagyok én álmomban? Mi a nevem?
            </p>
				<p>Milyen nyelven beszélek?</p>
				<p>Olyan pontos, részletes az emlékem mindenről az álmomban. Milyen különös, hogy
               sohasem gondoltam arra, hogy ezt, éppen ezt nem tudom. Nem tudom, mi a nevem.</p>
				<p>De csak bár egyetlenegy névre is emlékeznék abból, amit az álmaimban élek. Talán
               másnak valakinek a nevére, a mesternek... a kék embernek... talán a város nevére...
               az országéra...</p>
				<p>Egyetlen névre sem emlékeztem. És erre a hiányra eddig még csak eszembe sem jutott
               gondolni.</p>
				<p>És --- milyen nyelven beszélek az álmomban? Egyetlenegy
               frázisra sem emlékszem szó szerint abból, amit mondtam vagy hallottam.</p>
				<p>Szegény, szegény gólyakalifa! Most már Tábory Elemér volt a gólyakalifa.</p>
				<p>Ah, csak egy névre, csak egy szóra emlékeznék! Mindjárt meg tudnám mondani, hol van,
               hol van az “álmaim” országa a valóságban, mindjárt odautaznék, rajtakapnám a másik
               énemet, szembeállnánk, megtörne a varázs.</p>
				<p>Egy szót, csak egyetlen szót!</p>
				<p>Ha egy helyen lennénk, mind a két testemmel, egy időnk lenne mindkettőnknek: épp
               akkor lenne éjjelem nekem, mikor neki. Folytatódhatnának-e akkor ezek az álmok? Mi
               lenne?</p>
				<p>Ah, igen, igen, egy adatom mégis van! Ennek a második életemnek olyan helyen kell
               történnie, melynek reggele összeesik a mi esténkkel.</p>
				<p>A másik félgömbön... Amerikában...</p>
				<p>És akkor megint eszembe jutott a majális napja, és eszembe jutott Kincses. Kincses,
               aki éppen akkor a Nagy Sóstó Városából érkezett.</p>
				<p>Fenn ültem a milánói dóm tetején, a rengeteg kőerdő között. Messze láttam. És egy
               pillanat alatt készen voltam a tervvel: megyek Amerikába, a Great Salt Lake Citybe.
               Akárhogy is, elmegyek...</p>
				<p>De estig szépen elcsöndesedett a szándékom. Beláttam, hogy szamárság.</p>
				<p>Hiszen az álombeli miliőnek nincs semmi amerikai jellege. Egészen magyar miliő ez -
               mintha Pesten és Pest körül történne.</p>
				<p>És még valami eszembe jutott. Az a sajátságos megfelelés, amelyben álmom egyes
               alakjai az életem egyes alakjaival álltak. Az a nagy hasonlóság, az a rejtelmes
               érzés, hogy azok nem is hasonlók, hanem ugyanazok. Pedig egészen más állású,
               helyzetű, öltözetű, más jellemű emberek voltak, sőt talán még a külsejük sem nagyon
               hasonlított. (Hisz arcokra az álmomból rendesen igen homályosan emlékeztem.) Csak a
               tekintetük volt azonos.</p>
				<p>És még valami megegyezett: az életkoruk.</p>
				<p>Ez a gondolat új és még sokkal misztikusabb képzeletekre bírt. Fantasztikus teóriákat
               alkottam magamnak. Amint nekem második énem a díjnok, ki tudja, Kincsesnek nem éppen
               úgy második énje-e a mester, és a többi valamennyi álombeli alak másoknak és
               másoknak? Csak talán ők most nem tudnak róla... Ki tudja, nem él-e valamennyiünknek,
               minden földi embernek egy ilyen másodpéldánya, egy sötét árnyképe, álmaiban, tudata
               alatt, és valahol messze testileg is, igen, testileg, egy messze világban, egy más
               csillagon? Ki tudja, nincs-e egy ily másvilág valahol az űrben, sötét pendantja[45], szomorú karikatúrája ennek a vén Földnek?</p>
				<p>Vagy talán nem is olyan sötét, szomorú? Talán éppen ilyen, csak a szerepek vannak
               felcserélve?</p>
				<p>És bennem, éppen bennem kellett ennek a másik világnak tudatra ébredni.</p>
				<p>Vagy ki tudja, hátha másokban is tudatra ébredt már - hisz én se szóltam felőle
               senkinek. Hátha mások is élik, mint én, titokban és szégyenben, ezt a kettős
               életet?</p>
				<p>Mégsem - ez nem lehet. Ki bírhatná ezt ki mosolygó arccal és üde lélekkel?</p>
				<p>Vagy öngyilkossá lesznek az ilyen szerencsétlenek?</p>
				<p>Én, én nem leszek öngyilkossá. Küzdeni fogok, bátor leszek. Eh, hadd álmodjak, hadd
               éljek éjjel akármit: csak nappal ne gondoljak rá! Csak az a baj, ha nappal
               rágondolok. Nem fogok rágondolni: utazni fogok, menekülni, valóban önmagamtól: a sok szépség, a sok új benyomás majd nem engedi, hogy ezen
               tűnődjem.</p>
				<p>Ettől fogva minden napot máshol töltöttem. Egy óriási kergetőzés volt ez: éjeim
               kergették napjaimat, egyik énem kergette a másikat. Sokat láttam, és nem láttam
               semmit, rohantam a legszebb dolgok mellett, az éjek elől és az éjek felé. Szálltam a
               Punta di Bellaggio felé, láttam feltűnni a színes vízen az Isola Bellát. Átröpültem a
               Simplonon. Jártam a Mont Blanc alatt, a vakító havasok között, a hideg, tiszta
               levegőben, ahol a vonalak oly élesen vágják a színeket, mint a könyvkötő masinája a
               papirost, a frissesség pompájában. Chamonix bazáros utcáin, felkapaszkodtam a Mer de Glace jéglépcsőjén.</p>
				<p>Sehol se volt nyugtom. Kergetett a másik élet, és a díjnok egyhangú vergődése,
               szomorú, összetartó refrénje volt ennek a tarka utazásnak, kétségbeejtő
               szabályossággal ismétlődő. S úgy váltogatta egyik életem a másikat, éj a napot, mint
               a laterna magica
               [46] gyorsan ide-oda tologatott képei váltogatják
               egymást. Elaludtam, és elpattant Tábory Elemér egész élete, mint a kép a vásznon:
               másik kép jelent meg. De ezek a képek nem maradtak külön: utószíneket hagytak
               egymáson, ezzel elrontották egymás színhangulatát, és az egész életem olyan volt,
               mintha két zenekar különböző zeneműveket egy borzasztó hangzavarrá összejátszana.</p>
				<p>Gyorsan, gyorsan cserélődtek ezek a képek, és a díjnok egyhangú vergődése mint egy
               sötét szalag fűződött bele az életembe, amelyen nyugtalan pörögtek le napjaim
               gyöngyei. Ah, szép, ragyogó gyöngyök, mily piszkosak lettetek belül ettől a piszkos
               pántlikától! És a pántlika, a pántlika tőletek kopott, amint rajta végigpörögtetek. A
               díjnok érezte Tábory Elemér új napjainak tarkaságát, érezte és vágyak keltek benne,
               új vágyak új gyötrelmekkel, vágyak a látásra, tarkaságra. Ah, mily egyhangú volt az
               ő élete! De lelkében hordta a tarkaság csíráját. Lelkében, álmában.</p>
				<p>Pénzt, pénzt, pénzt kívánt, hogy a valóságba vihesse át azt, amiről érezte, hogy
               mélyében valóság. A betűk soha meg nem nyitják előtte a világot: érezte, hogy ostoba
               és tehetetlen marad. De a pénz, a pénz tán úrrá teheti, úrrá az életen, úrrá álmait
               életbe kiélni.</p>
			</div>
			<div type="chapter">
				<head>VIII.</head>
				<p>Pénzt, pénzt, pénzt!</p>
				<p>Tábory Elemér Interlakenben, a Kursaalban[47] állt a játékasztal mellett. Még korán volt, alig
               nyíltak a termek, de künn zúgott az eső, és az esőben zúgott a lelkem, és nem tudtam
               magamat másképp kikerülni, mint hogy idejöttem.</p>
				<p>A játék hivatalos emberei felbújtak, fölkuporodtak, magas korlátos székeikbe, melyek
               olyanok, mint a kisgyermekek stulikái.[48] Csak kevés
               ember ácsorgott még az asztal körül, köztük egy magas, szép hölgy állt, hosszú vörös
               kabátban, keresett eleganciával öltözve. Szemei a játékra tapadtak, mohón leste a kis
               labda boszorkányos forgását, ejlését, mohón szívta rózsás kis füleivel az egyhangú,
               folyton ismétlődő szavakat:</p>
				<p>- Messieurs, marquez vos jeux... Les jeux sont marqués... Ne rien
                  va plus... Berlin, rouge, première classe... Messieurs, marquez vos jeux...
               [49]
            </p>
				<p>Perdült a labda, ezüstöt söpört az ezüstgereblye a nesztelen posztón. A hölgy, alig
               tekintve föl a játékból, a ruhatárba vitette vörös kabátját és óriás kalapját.
               Megláttam komoly vállait, nemes, tiszta nyakát, mellének kezdődő, méltóságos
               domborulásait. Kesztyűs két ujját egy ötfrankos ezüstön csúsztatta, és mintha várná
               az alkalmas pillanatot, mikor a pénzt sorsára dobhatja.</p>
				<p>- Messieurs, marquez vos jeux... Marqués... Ne rien...
                  Saint-Pétersbourg, bleue, deuxième classe...
               [50]
            </p>
				<p>Folyt a pénz, folyt az idő. Az óra nagy, kávészínű üvegarca isteni szemrehányással
               nézett a fehér és fekete vállakra. Az arany mutató megpihent az arany kilencesen.
               Ekkor átmentem a Salle de Théâtre felé, ahol egy párizsi revüt
               ígért a híres The Ba-ta-clan Girls csoport. A revüben benne
               volt az egész világtörténelem, különös tekintettel Napóleonra, madame Pompadourra, a
               török szultán háremére, az apacsokra és a párizsi rendőrség aktuális vezetőire. Volt
               benne versszavalás, paródia, élőkép, világítási effektusok, ének, tánc, és az összes
                  tableau-kon[51] keresztül villogtak, vakítottak, a The Ba-ta-clan Girls sok-sok kábító, pompás karcsú
               lábszárai.</p>
				<p>- En avant - Ba-ta-clan.
               [52] -</p>
				<p>Ez más mulatság volt, mint a művészeti szépségek, a tájak, a lelki gyönyört nyújtó
               látnivalók. Amazok gondolkodni hagytak, sőt gondolkodásra izgattak, bármi kerülő
               úton, mindig életem sötét problémáját hozták az eszembe. És mihelyt fárasztóbbak
               voltak, mind kevésbé tudtak érdekelni. De ezzel a revüvel valóban észrevétlenül
               mulattam, múlni segítettem az időt. A tarkaság, a színes fény, a zene, a szép női
               formák elfedték az emlékeimet, mint ahogy a lepedőre vetített kép elfedi a vászon
               pecsétjeit, szennyét.</p>
				<p>Kábulva álltam fel az előadás után, és önkénytelen kissé szégyenkezve, hogy én, aki
               azelőtt csak a legnemesebb és legművészibb dolgokban tudtam gyönyörködni, aki
               gyermekkorom óta áhítattal kerestem a magas szépségeket, melyek fáradság nélkül el
               nem érhetők, most csak a könnyű, léha élvezetekben tudok találni írt. Úgy éreztem,
               hogy lealjasodom ezzel, és egy olyan lejtőn csúszom lefelé, amelyen messze, még alább
               kapaszkodik elém egy rettenetes alak, amelyen vele kell találkoznom, hozzá
               alacsonyodnom a rémhez, aki én vagyok.</p>
				<p>Az álmosságot, a furcsa kényszert: hazamenni, aludni, eznap nem éreztem úgy, mint
               máskor. (Ha visszagondolok: ennek az oka az volt, hogy a díjnoknak aznap vasárnapja
               volt, nem kellett oly korán felkelnie.) Nem akartam hazamenni, minél később akartam
               megint kaput nyitni annak a kínos álomnak, és visszamentem a játékterembe.</p>
				<p>Ím: a szép, magas hölgy most is ott állt, ugyanazon a helyen, ahol órákkal ezelőtt
               elhagytam, s ugyanúgy nézte a pergetőt. Csak a szemében volt most több fény és
               izgalom, mintha a villany fénnyel táplálta volna azóta.</p>
				<p>- Marquées... Ne rien... Interlaken, rouge, première classe...
               [53]
            </p>
				<p>A geréb[54] halkan söpört. A hölgy izgatottan
               hátrafordult.</p>
				<p>- Uram - szólt hozzám hirtelen franciául -, adjon kölcsön nekem száz frankot.</p>
				<p>- Legyen jó barátom - tette hozzá a szemembe nézve.</p>
				<p>- Voici, madame.
               [55]
            </p>
				<p>A pénz ismét gurult, a nő illatos vállain át néztem, és most már engem is izgalom
               fogott el, a nő és a pénz izgalma. És mélyemben éreztem, amint csúszom, lassan és
               észrevétlenül csúszom lefelé a lejtőn: díjnoktestvérem felé. És fenn az arany mutató
               forgott a nagy kávészín üveglapon.</p>
				<p>Ez a hölgy aztán a szeretőm lett, és velem utazott. Az ő teste mellett akartam
               elszórakozni, az ő teste mellett lehetőleg átvirrasztani az éjszakákat. Azt hittem,
               ha egy szép női test fog mellettem szunnyadni, akkor talán nem lesz időm álmodni
               másról, mint róla. Silvia - így hívták ‑ Romániából származott, és tekintetének
               megvolt az a gyermekes hidegsége, arcának az a csodálkozó szabályossága, amit
               gyakran látni az oláh nőknél, és ami a férfit sérti és ingerli. A szemei különösen
               távol álltak egymástól, s maga a gondolattalanság adott nekik mélységet, valóban
               szfinx volt titok nélkül, medalion, ereklye nélkül. Csak a pénzért remegett, és én
               gondtalan szórtam rá a pénzt, csak hogy ne hagyjon aludni. S mikor aztán elnyomott
               mellette az alvás, a díjnok érzéki álmoktól lankadva, bután ébredt, kétségbeesve
               nézett az órára, kapkodta ruháit, elkésett a hivatalból, és helyzet mindig
               tűrhetetlenebbé vált. És este búvában pálinkát ivott egy rossz hírű kávéházban, éhes
               pillantásokat vetett a kasszírosnő festett arcára, hogy az sokszor dühösen szólt
               rá:</p>
				<p>- Mit néz rám, mint a borjú az újkapura? - és csak későn, későn engedte Tábory
               Elemért felébredni.</p>
				<p>Egy késő délután, a hivatalból kijövet (utoljára maradtam hogy az átlagomat behozzam)
               a kék ember elém állt az üres, visszhangos folyosón. Megijedtem. Mindig kerültem,
               hogy vele egyedül legyek, a bélyegügyleteket szárazon és néhány szóval intéztük el,
               mindig erősen zavarban, hogy hogyan szólítsuk egymást. Nem tudtam, mit akarhat velem,
               amint suttogva azzal a cinkosi titokzatossággal, mely Tábory Elemért úgy megalázta,
               megszólított.</p>
				<p>- Kegyeskedjék már vigyázni egy kicsit. Az elnök úr panaszkodott. Megeshetik, hogy
               elbocsátanak, és akkor nem tom, hogy fogunk kinézni avval a dologgal? Legyünk okosak
               a magunk érdekében. Az elnöki szolga jó protektor, de ő se tehet mindent.</p>
				<p>Susogása nagy morajjá terpedt a hideg folyosón. Az óriás opacus[56] ablak egyik apró rekesze nyitva volt. Azon át lehetett látni, hogy a
               puszta udvarban, a nagy falak között a járásbírósági tömlöc rabjai most kezdik
               körsétájukat. Mivel volt különb az én életem?</p>
				<p>- Multkor is el méltóztatott magát szólni. Vigyázzunk, mert majd meg méltóztatunk
               krepálni, nem kell elfelejteni, hogy az elnöki szolgának köszönhetünk mindent. Egy
               szó, és...</p>
				<p>Képtelen düh vett rajtam erőt, de nem mertem kinyögni egy szót sem. Ő aztán
               jóakarattal megveregette a vállam:</p>
				<p>- No, nem azért mondtam... Csak úgy mondtam...</p>
				<p>Semmi baj se lett volna, ha olyan lettem volna, mint ő, de éreztem, hogy bennem,
               mélyen, valaki más is lakik, egy büszke úr, aki nem tűrheti ezt, aki pénzt akar
               szerezni bármi áron, hogy arcába vághassa, hogy felszabaduljon a rabság alól: ó, ha
               csak nálam volna a bélyegmasina! Ó, ha csak én gyárthatnám a bélyeget, a pénzt, és
               lennék úr, és eljönne velem a vörös kasszírnő, és mindaz lennék, ami valahol valóban
               vagyok!</p>
				<p>Pedig talán már nem is voltam az, sehol sem voltam az, már Elemér sem volt a régi
               Elemér. Ez a sápadt ifjú, aki hosszú estéken át szórta a pénzt a svájci világfürdők
               játékasztalaira egy kokott kedvéért, nem volt többé a kedves, jó fiú, aki felnőtt a
               meghitt családi otthonban. Már két hónapja utaztam, és nem írtam meg haza a címemet,
               hogy minden levéltől, minden lelkifurdalástól megkíméljem magam. El voltam szakadva
               egész életemtől, és féltem rágondolni a régi, szép dolgokra. Egy-egy képeslapot
               küldtem csak haza, mintegy kelletlen kötelességből. Iparkodtam semmire se gondolni,
               teljesen a pillanatnak élni, és sohasem voltam egyedül.</p>
				<p>Egy szép napon azonban, Luzernben, Silvia eljátszotta utolsó nagy pénzemet. Apámhoz
               kellett fordulnom, és ekkor éreztem, hogy ez így nem mehet tovább.</p>
				<p>- Vége, vége - mondtam -, az egész életem elrontom, eljátszom egy rossz álom miatt.
               Kincseket dobok ki az ablakon... mennyi kincset adott nekem a természet... a sors...
               Mindent le tudnék győzni... és legyőztem magam egy ostoba képzelődés által! Mennyit
               várnak tőlem - otthon mindenki várva néz rám... Mikor fogok dolgozni, ha most nem
               dolgozom? Ó, hogy az ember a legnagyobb ellenségét önmagában hordja! Micsoda minden
               testi méreg a lelki méreghez, amely engem bénít?</p>
				<p>Megkaptam a pénzt egy aggódó levéllel. Otthon el nem gondolhatták, mi van velem.
               Otthon, otthon! A nenne! Etelka! Nem, ez nem megy így tovább! - Ekkor így szóltam
               Silviának:</p>
				<p>- Silvia, nekem haza kell mennem Budapestre.</p>
				<p>- J
               ’irai avec vous.
               [57]
            </p>
				<p>- De nekem nincs több pénzem az ön számára - mondtam gorombán. - Nincs több szükségem
               önre.</p>
				<p>- J
               ’irai avec vous, tout de même.[58]
               Nekem is haza kell mennem Romániába. Egy utunk van.</p>
				<p>- De én megint Milánó felé megyek, és Velencén át.</p>
				<p>- Eh bien,[59] megyek én is arra.
               Legalább megfürdöm a Lidón.</p>
				<p>- De nekem annyi pénzem nincs, hogy az ön útiköltségeit fedezzem. Majd hazulról
               küldök önnek pénzt.</p>
				<p>- Adjon húsz frankot, és ma este megnyerem az útiköltség kétszeresét.</p>
				<p>Egyszerre kigyúlt a szeme, és a nyakamba borult:</p>
				<p>- Értsen meg, értsen meg! Nem kell nekem a maga pénze, csak maga legyen velem, csak
               maga ne hagyjon el. Ne hagyjon el! Hát nem látja, hogy szeretem? Senkit se szerettem
               még úgy, mint magát! Maga nem tudja még, mi az, ha egy nő szeret.</p>
				<p>Bámulva néztem rá. Ki ez? Silvia ez?</p>
				<p>- Meglátja, meglátja! Ha ezzel a szerelemmel leülök a játékhoz, mindent megnyerek...
               Szétugratom a bankot...</p>
				<p>Ekkor megismertem Silviát. Ő volt a vörös kasszírosnő, a disznó díjnoknak
               legmagasabb, legelérhetetlenebb vágya! Ő, de ott még sokkal olcsóbb, sokkal
               utálatosabb. Istenem, mire, mire vágyott az az undok! Vágyott arra, amit én utálok...
               Én, én magam vágytam, vágyom arra, amit utálok; nem éreztem-e most is kéjt, amint
               reám borult?... Büszkeséget, hogy szeret?</p>
				<p>Adtam neki kétszáz frankot, és elutaztam Milánó felé az esti vonattal, mikor ő a
               játéknál ült. Ez valóban szökés volt: Silvia bizonnyal nem hitte el nekem, hogy ezzel
               a kerülővel akarok hazatérni. Aztán így vissza is spóroltam valamit a pénzből, amit
               neki adtam, mert Velencétől Budapestig már megvolt a jegyem. A nagy léhaság után most
               egyszerre aggodalmasan takarékos lettem pénzzel és idővel.</p>
				<p>- Nem is szállok ki Milánóban - gondoltam. Egyenesen Pestre megyek, haza csak egy
               levelet írok, azonnal munkához látok. A tudomány... otthon... Ah, igen, apa írta,
               hogy Etelka nálunk van... Hazavitték vendégnek... Nem, most nem kell találkoznom
               vele... Dolgozni fogok. Mikor dolgozzak, ha nem most, ifjú éveimben? A munka, a
               szent, nemes munka, a megismerés kéje fog megmenteni. Csak betegség ez, betegség... A
               szigorú matematika a legpompásabb gyógyszer: az leköti majd, nem engedi el a
               lelkemet...</p>
				<p>A vonat ringása hamar elszenderített, pedig nem is váltottam hálókocsit. Ezúttal a
               díjnok pontosan kelt, csak a hivatalban bóbiskolt el minduntalan. (Ez onnan volt,
               hogy Elemér az állomáson fel-felébredt.) Szombati nap volt díjnokéletemben. A
               kedélyes, kövér kolléga, a gazdag írnok és elégedett családapa, akinek tanyája volt a
               város mellett, meghítt minket erre az estére oda, egy kis, saját termésű borra. Bár
               nem jól éreztem magam a kollégáim közt, kimentem az ingyen vacsora kedvéért. Az út
               nagy részét gyalog tettem, a villamos drága volt. Homoki szőlők voltak arra, a láb
               besüppedt a fövenybe, mintha puha szőnyegen járna. Mire beértem, a cipőm tele lett
               fájó, éles szemcsékkel. A tanyában nagy ének volt és röhögés a gazda disznó
               anekdotáin. A szivarfüstöt vágni lehetett. Az arcok vörösek voltak, a hosszú nyakú,
               pápaszemes kolléga kidagadt erekkel ordított. Mind ott voltak, a jogászfiút kivéve.
                  Exeltek,[60] nótáztak, szidták a főnököket, a
               minisztert. Egy függő petróleumlámpa lógott a plafon közepén, és körülötte a
               gerendára aggatva csüngtek sorban az új szőlőfejek. Én félreültem egy zugba, ha
               szóltam, minden szóért kinevettek. Megalázva, ügyetlenül éreztem magamat.</p>
				<p>- Mit nevetnek? - kiáltottam. - Én nem olyan vagyok, mint maguk. Maguk nem érthetnek
               engem. Ha sejtenék, hogy mi van bennem, nem nevetnének. Ha magukban egy szikrája élne
               annak, ami bennem él...</p>
				<p>De annál jobban nevettek.</p>
				<p>Tehát ittam és ettem, a kábulásig. Künn szél támadt, és nagy felhőkben szórta az éles
               homokot. A rozoga ablak nagyokat zörgött, és ilyenkor mindenki odanézett, és egy
               pillanatra megnémult. Benn meleg volt, a kis szoba zsúfolásig tele, de “sok jó ember
               fér el kis helyen” - mint a házigazda mondta. A vendégek egyenként mentek ki az
               udvarba, s csodákat meséltek, hogy künn mily ítéletidő van. Én a zugban
               el-elnehezedtem (és Elemér felriadt egy-egy állomáson). Végre kártya került elő. Én
               is kártyáztam, és hazárdul próbáltam a szerencsét. Újabban mindig a szerencsét
               próbáltam, arany álmom nem hagyott nyugodni, sorsjegyet is vettem. A kártyám nem
               járt. Adóssággal keltem fel. Künn megcsapott a hideg szél, a szemem mindjárt tele
               lett a metsző homokkal. Émelyegtem a szokatlan komisz, savanyú bortól: fejem fájt.
               Már reggel felé volt. Otthon nemsokára felvert a vasutas.</p>
				<p>- Az asszonyság ad nekem egy ágyat nappalra?</p>
				<p>- Ha megfizeti.</p>
				<p>Nem tudtam megfizetni. Az utcákon zuhogott az eső. Bementem a hivatalba, és ledőltem
               a ripszdíványra. Vasárnap volt délfelé: üres volt minden. Émelyegtem és a
               kényelmetlen, nem fekvésre szánt kanapén alig tudtam elaludni. De aztán egész nap
               aludtam.</p>
				<p>Elemér pedig nemcsak egész éjjel: egész nap is aludt a vonaton, közbe-közbe mindig
               felriadva. Estére Velencébe értem, és hajóra szálltam. Szél volt, a lagúnákból
               kiérve, erősen hullámzott a zöld víz. Vacsora után nemsokára émelyegni kezdett a
               gyomrom. A friss levegőn akartam maradni. De a fedélzet csakhamar tűrhetetlenné vált.
               A hajó mindjobban himbált, a hullám fel‑felcsapott, és megöntözött, mint a zápor.
               Ijedten fogóztam a korlátba. A messze partok tüzei sort égtek, egy fényszóró kévéje
               esett egy pillanatra hajónkra, fájón szemembe villant, aztán hosszú sugárban kutatva
               súrolta tovább a messze-messze tengert. Egy sápadt arcú férfi rohant ki a szalonból,
               egyenesen a korláthoz, semmire se nézve. Hátra kellett ugranom, hogy a szél arcomba
               ne csapjon valami nedves undokságot. Lementem a szalonba én is. Megpróbáltam
               mozdulatlanul heverni a kereveten, átadni magam a hajó ingásának. A mal di mare
               [61] leírhatatlan rossz érzései fogtak el. Körülöttem
               nyögések, sóhajtások hallatszottak. Künn a víz zúgott, és a szél süvített
               félelmetesen. A hajó dőlt jobbra-balra, támolygó alakok táncoltak, kapaszkodtak.
               Meggyötrött nők, férfiak hevertek szerteszét, hason és háton összevissza, senki sem
               törődött társaival, senki sem nézte, ki a szomszédja. Egy katolikus pap nagy, fehér
               törülközőturbánt csavarva homlokára a földön ült, és hangosan jajgatott. Az egész
               hajó népe elvesztette emberi méltóságát.</p>
				<p>Egy kis időre elszenderültem, és most a díjnok ébredt fel a kényelmetlen hivatali
               díványon. Rögtön ki kellett rohannia: az ő gyomra is fel volt keveredve a
               részegségtől. Aztán ledőlt megint, buta, boros álomra. Ekkor Elemérnek kellett
               kirohanni a fedélzetre. A matrózok ott ültek trikóban, félig meztelen, és halkan,
               gúnyos nyávogás módjára valami nótát dúdoltak felváltva. A hideg, sós víz csapta meg
               ajkamat, a fehér tajték áttört ezüstmintája ingott, vibrált a sima víz fekete
               gránitján.</p>
				<p>Megtörve értem reggel Fiuméba. De bármely kínos éjszaka volt ez, mégis örültem, hogy
               legalább egy éjet sikerült ellopnom a díjnoktól. A díjnok is örült, hogy átaludta a
               napot, és megspórolta az ebédet is. Ó, milyen jó így harmadik személyben beszélni
               arról az undok magamról!</p>
				<p>Másnap Budapesten voltam, és most csakugyan hozzáláttam a tanuláshoz és dolgozáshoz.
               Könyvekkel vettem magam körül, és szoros munkarendet csináltam: leckéket adtam
               magamnak. De ekkor láttam csak, hogy az az ellenség, akit magunkon hordozunk, igazán
               győzhetetlen. Az ember ura lehet mindennek, de saját gondolatainak nem ura - és ez
               rettenetes! Hiába álltak nyitva előttem a legérdekesebb könyvek, nem érdekelt semmi.
               A legegyszerűbb gondolatmenetet nem tudtam követni. Örökké csak egyre gondoltam:
               rögeszmémmé vált. Éjjel ébren akartam magamat tartani a könyveim között, de ráesett a
               fejem a könyvre, és az égő lámpánál elaludtam a kemény íróasztalon, hogy annál
               lázasabb legyen az álom, a díjnok élete. Díjnok lettem mindennap újra, és körmöltem
               és csavarogtam, és gyűlöltem mindenkit, szerettem volna felgyújtani a várost, bombát
               vetni a hivatalba, megölni a kollégáimat, a kék embert, és aztán ittam a kis
               kocsmában, és kártyáztam kétes egzisztenciájú, ismeretlen alakokkal, és sóvár
               pillantásokat vetettem a vörös kasszírosnő felé. És mikor a hó elején megkaptam a
               bélyegátalányt, amiből a bélyegeket vettem a kék embertől, egy jó részét a
               kártyaadósságomra költöttem, rá sem merve gondolni, hogy vagy pénz, vagy bélyeg
               alakjában be kell számolnom vele. Mindig azt vártam, hogy egyszer csak valami csoda
               történik, az álmom, az álmom életbe csap (hiszen én nem vagyok olyan, mint más) - de
               azért biztosan tudtam, hogy ez a csoda nem fog megtörténni.</p>
				<p>A félelem, a remegés szállt új vendégként mindkét életembe. A díjnoknak régi
               félelmeihez új bűne is járult, és józanabb perceiben öngyilkosságra gondolt, máskor
               azonban válogatott anarchista gyilkosságok terveit színezte ki fantáziájában, vagy
               nagyszabású sikkasztásokat és betöréseket tervezett: persze mindenre, mindenre gyáva
               volt. A helyzete egészen kilátástalan volt: bűnére okvetlen rájönnek, és ez a bűn még
               pénzt sem hozott neki, észrevehetőt. Szökésre gondolni sem lehetett.</p>
				<p>Tábory Elemér pedig attól kezdett félni, hogy a díjnok egyszer valóban öngyilkossá
               vagy gyilkossá lesz. Miért féltem ettől? Magam sem tudtam, de úgy tűnt fel nekem,
               hogy a díjnok katasztrófája az Elemérét is magával fogja vonni. Hisz minden testi
               változásunk közös volt: mikor a díjnok fáradt volt, én is, mikor beteg, én is, az
               émelygések, a vágyak, egész érzéki életünk párhuzamosnak látszott. Babonásan,
               leküzdhetetlen erőt vett rajtam a sejtelem: ha a díjnok meghal, nekem is veszni
               kell.</p>
				<p>Pedig mennyi kincs van az én életemben, mennyi kincs, amiről felelnem kell, és
               mennyien, akik szeretnek. Nem szabad magamat engednem. Ah, csak nyugalmam lenne, csak
               gondolkozni tudnék, csak egypár napig hagyna nyugton megint ez a rém! Még most is
               bennem volt az a leküzdhetetlen szégyenérzés, amely ezzel az egész dologgal össze
               volt kötve. Nem, ezt nem mondhatom el senkinek! És céltalan is lenne. Mit ajánlhatna
               az orvos? Pihenést - alvást - alvást! Az édes alvás, a vigasztaló, gyógyító dajka:
               rém és ellenséges volt nekem. És hol a menekvés, ha az alvásban nincs?</p>
				<p>Ah, az emlékek lármáját nem lehet elcsitítani! Nem lehet bedugni a fülemet.</p>
				<p>Inkább a díjnokot kellene elaltatni, hosszú, kába álmokba. Megpróbáltam szuggerálni
               neki, hogy vegyen altatószert, de Tábory Elemérnek minden gondolata, minden akarata
               tehetetlennek bizonyult a díjnokkal szemben. Egyszerűen nem emlékezett semmire. És
               most még többet volt ébren, mint azelőtt, este ivott, reggel elkésett. Most, hogy
               Elemér élete is egyre sötétebb lett, a díjnoknak is kevésbé aranyos emlékei maradtak
               álmából, veszni látszott az aranyálom, ez még dühösebbé, szerencsétlenebbé tette, s
               boros képzelődésekben, vad, gonosz tervekkel akarta visszaidézni azt, amit régen
               érzett magában, és bebizonyítani magának, hogy ő nem olyan, mint más. És az élete
               mindig vörösebb és lázasabb lett. Eleméré pedig most szürke, magányos, az olvasatlan
               könyvek között. Úgy jártam, mint egy álmodozó, az ismerőseimet nem ismertem meg, a
               beszédükre nem figyeltem. Nem érintkeztem senkivel: átkozottnak, megbélyegzettnek
               éreztem magamat, haza is elhanyagoltam a levélírást.</p>
				<p>És végre komolyan kezdtem hinni, hogy a díjnoké az igazi életem, és Elemért csak
               álmodom. Valóban egy eleven álom voltam, aki örökké a felébredéstől félt, mint a
               haláltól. Nem, ezt az életet nem lehetett kibírni így tovább. Eleinte még
               megpróbáltam elszórakozni azzal, hogy feljegyzéseket csináltam életemről. (A jelen
               önéletrajzot is nagyobbrészt ezekből a feljegyzésekből állítom össze, hozzávéve még
               azt a néhány, sokkal pontosabb jegyzetet, melyeket még gyermekkoromban, első
               egynéhány tudatos álomról csináltam.) De csakhamar ez a keserű mulatság rettenetes
               önkínzásnak tűnt fel előttem. Hisz felejtenem kell inkább! Ah, micsoda vergődés volt
               ez! Igen, igen, ha nem sikerül elhallgattatnom ezeket az emlékeket, ha nem tudom
               bedugni előlük a fülemet: hát túl fogom őket lármázni! Nem engedem őket szóhoz jutni!
               Úgy sem élet így az életem, nincs semmi vesztenivalóm. Egészség? Lehet már ennél
               rosszabb? Felelősség! Végre magam vagyok a magam ura! Úgy van! Megpróbálom! Nem
               alszom. A minimumot alszom. Nem hagyok időt a díjnoknak! Mindenféle módon ébren
               tartom magamat. A feketekávé lesz az italom. Mulatni fogok. Megölöm őt lassan: a
               gyűlölt páromat. Mi lesz, ha mindig egész éjjeleken át fenn leszek? Bebizonyítom
               neki, hogy én élek, és ő az álom ‑ bebizonyítom önmagamnak. Versenyezik a két életem:
               meglássuk, melyik az életebb.</p>
				<p>És most megint vad élet kezdődött, vad, éjjeli élet. Az éjszakai mulatóhelyek
               törzsvendége lettem. A sok virrasztástól beesett az arcom, karikát kaptak a szemeim.
               Ó, jaj! Féltem a tükröktől: kezdtem hasonlítani a díjnokhoz. A díjnok pedig megint
               későn, mind későbben járt a hivatalba, elaludt az íróasztalon a másolt akta fölött,
               és gyakran, még mikor írni látszott is, akkor is voltaképp aludt, és csak
               automatikusan mímelte tolla a mozgást. A kollégákkal az emlékezetes borozás óta,
               amikor úgy kinevettek, nem szóltam egy szót se. A kék emberrel, állítólagos
               rokonommal, kerültem az egyedüllétet, mert tudtam, hogy új szemrehányások jönnek.
               Most már nem törődtem senkivel. Éjjel lumpoltam a bélyegpénzből, és a vörös
               kasszírosnőt ostromoltam szerelmemmel, akinek pedig voltak nálamnál jobban fizető
               szeretői.</p>
				<p>- Úgyis csak addig tart a világ, míg a számadás napja el nem jő. Minek rágondolni, mi
               lesz azután? Csak addig éljek egyszer valami nagyon szépet, csak egyszer tudjam
               érezni, hogy most tudok mindent, emlékszem mindenre. Egy pillanat kell csak, egy szó:
               meglelni az élet varázsszavát, s ha ezt a pillanatot átéltem, mit bánom az egész
               többi életet? Ki tudja, hátha a kéj egy percében, a szerelmi egyesülés egy tényében
               lappang az egész titok!... Ez a nő... ez a titkos tekintetű nő, álmaimból ismerős...
               Csak egy éjjelt vele: és aztán jöjjön a bomba és a revolver!</p>
				<p>És nappallá tettem az éjjeleket azért az éjjeli nőért, aki Silviának másik alakja
               volt. Most már úgyis mindegy! Nappallá tettem az éjjeleket, mint Tábory Elemér. A
               nappal és éjszaka szerepe kicserélődött, de különben semmi sem változott, és a másik
               énemet le nem rázhattam, csak az életét tettem még gonoszabbá. És ha erővel nem
               akartam aludni, hát éjjel, a mulatóhelyek asztalainál, a jégbe hűtött pezsgősüveg
               mellett, vagy reggel, a kávéházban, az újságok és konyak fölött egyszerre csak
               lehullott a fejem, és felébredt a részeg díjnok, a hivatalban vagy a sétány padján,
               és írt tovább, vagy elment egy paddal tovább.</p>
				<p>A két életem mindjobban egymásba szövődött.</p>
				<p>Így ültem egy éjjel, félálomban, egy ilyen tánccsarnokban, és ültem ugyanakkor
               nappal, szintén félálomban, a rettenetes, sárga íróasztal előtt. Azt sem tudtam már,
               hol vagyok ébren, a kezem gépiesen mozgott, írt, a kasszírosnőre gondoltam, de
               amellett éreztem, hogy mégiscsak Tábory Elemér vagyok, hogy pezsgő van mellettem,
               hogy züllök, züllök megint, és hogy az ismerőseim, akik néha látnak asztalra borult
               fejjel, ilyenformán beszélhetnek rólam:</p>
				<p>- Ez az Elemér egészen elrontja magát. Hogy néz ki! Alig lehet ráismerni. Pedig
               milyen tehetséges, sokat ígérő fiú volt! Hiába, felébredt benne a régi
               dzsentrivirtus, s a nagyvilág csábításai erőt vettek rajta.</p>
				<p>Villogott előttem a táncosnő meztelen térde, fehér combja-húsa - de a következő
               pillanatban már a miniszter arcképére emeltem fel álmos szememet. A két énem ilyenkor
               úgyszólván teljesen együtt volt, egyik sem aludt egészen, és egyik sem volt ébren
               egészen, mindkettő félálomban mímelte az ébrenlétet, vagy inkább pillanatonként
               váltották egymást.</p>
				<p>De akkor az történt, hogy a díjnoknak csakugyan kiesett a toll a kezéből, és az
               öntudat az eszéből egészen és félreismerhetetlenül. Elemér pedig egyszerre tágra
               nyitott szemekkel, egészen ébren bámult a színpadra. Egy hang tette ezt a csodát, egy
               hirtelen megcsendült ismerős énekhang - a színpadon a táncosnő helyett egy új
               énekesnő állt...</p>
				<p>- Silvia!</p>
				<p>Hogy az ének elhangzott, egy perc múlva Silvia ugyanabban a toalettben, amiben a
               pódiumon állt, mellém ült a földszinti asztalhoz. Sötét selyemruha volt, lila
               rózsákkal...</p>
				<p>- Utánad jöttem... Egy bécsi zsidóval jöttem, egy újságíróval. Énekesnő vagyok és
               parkettáncosnő...</p>
				<p>A bal mabille[62] már kezdődött, a táncosnők levonultak
               az emeleti páholyokból és az öltözőkből, a livrés[63]
               szolgák felgöngyölték a szőnyegeket, előttünk, a síkos parketten két pár kezdte a
               tangót. A férfiak idegesen tologatták a székeket, tejfelesszájú gimnazisták adták az
               habituét, vén kecske habituék[64] az ártatlan
                  nouveauvenut,[65] ki csak véletlen kerül ide.</p>
				<p>- Nagyszerű fiú volt a zsurnalisztám. De itt rosszul megy az üzlet... az emberek
               smucigok... Adj egy cigarettát!</p>
				<p>Az egyik táncosnő hátradőlt, majdnem egészen hanyatt feküdt, szűk szoknyája
               felcsúszott combtőig, látszott hosszú, pompás ajour[66]
               harisnyája, és egy darabka a meztelen húsból vakított ki az öltönyök sötét
               labirintusa közt.</p>
				<p>- Párizsba szeretnék menni - sóhajtott Silvia. - Álmos vagy? - kérdezte aztán
               csodálkozva tőlem.</p>
				<p>Mihelyt lehetett, hazamentem. Nem, ezt nem lehet kibírni. Silvia egy darab a díjnok
               életéből, Silvia a vörös kasszírosnő, és üldöz mindenütt, üldöz, üldöz...</p>
				<p>Mikor felnyitottam a szemem a sárga asztal mellett, az irodavezető ordított felettem,
               jelenetet csinált!</p>
				<p>- Maga csak döglik itt egész nap! Csak azért jön be a hivatalba, hogy kialudja magát.
               Mindig maga ír a legkevesebbet, és az is tele hibával. Aludjon otthon! Vagy ha
               álomkóros, menjen kórházba!</p>
				<p>- Talán beteg - mondta a jogászgyerek úri jóakarattal.</p>
				<p>- Beteg ám - nevetett a hosszú nyakú, pápaszemes -, egész éjjel lumpol, aztán persze,
               hogy nem bírja a munkát...</p>
				<p>- Meg kell házasodni - tanácsolta a kövér családapa.</p>
				<p>Nem szóltam semmit, hanem írtam, estig fel se nézve a papirosról. A vörös kasszírosnő
               képe volt ráfestve erre a papirosra, akiről álmodtam az imént, átírtam ezen a képen,
               kéjjel szennyeztem be betűimmel, és betűimen át, mint valami rácson láttam. Ha új
               lapot vettem elő, a kép halkan átcsúszott az új lapra, és alig tudtam ellenállni,
               hogy tollammal bele ne rajzoljam a felöltözött képbe a meztelen test képzelt
               vonalait...</p>
				<p>Este azonban megint bután és tehetetlen elaludtam a kocsmában. Hirtelen Elemér voltam
               újra, a kis szobaleány állt ágyam előtt.</p>
				<p>- Vendég jött.</p>
				<p>- Alszom. Nem vagyok itthon.</p>
				<p>- De a vasútról jöttek. Egy idősebb úrihölgy és egy öreg cseléd.</p>
				<p>Felugrottam.</p>
				<p>- Eressze be a szalonba. Hány óra?</p>
				<p>- Tíz múlt.</p>
				<p>- Nyissa ki az ablaktáblákat.</p>
			</div>
			<div type="chapter">
				<head>IX.</head>
				<p>Egy perc alatt a szalonban voltam. A Vivi dadát láttam meg először. Rebbenve kereste
               szemem a másik nőt.</p>
				<p>- Nenne! Nenne! Maga az? Baj van otthon?</p>
				<p>- Elemér! Miért nem írtál? Hogy aggódtunk miattad!</p>
				<p>- Édesapám nem jött fel?</p>
				<p>- Apádat a köszvénye bántja. Anyád beteg az aggodalomtól.</p>
				<p>- De hát miért aggódtak?</p>
				<p>- Mit csinálsz, Elemér? Milyen rosszul nézel ki! Miért nem írtál? Miért nem jöttél
               haza? El sem képzelhettük, mi van veled!</p>
				<p>- Nenne! Nenne! Maga miattam jött!</p>
				<p>- Gondoltam: ez így nem lehet tovább. Mindannyian izgatottak voltunk ám! Gondoltam:
               vonatra ülök, megnézem magam, mit csinál az a rossz fiú!</p>
				<p>- Ó, nenne, én igazán rossz fiú vagyok!</p>
				<p>- Ugyan, hogy mondhatsz már ilyet? Hogy lenne az én kedves Elemérem rossz fiú? Milyen
               szép, nagy ember lesz belőled! Rossz fiú! Nem, ilyet mondani sem szabad.</p>
				<p>- Rossz fiú vagyok, rossz fiú vagyok! - kiáltottam, és forró könnyek szivárogtak
               álmatlanságtól meggyötört szememből. És egyszerre megint kisgyereknek éreztem magam,
               és megragadtam és csókoltam az én ezüstös néném drága, finom kezeit. Sírtam, sírtam,
               és hosszú idő óta ez volt az első boldog perc életemben. Ó, milyen boldog voltam,
               hogy elmondhatom valakinek, milyen rossz fiú vagyok!</p>
				<p>- Beteg vagy - mondta a nenne. - Kifáradtál, az hatott úgy a kedélyedre. Bizonyosan
               sokat dolgoztál megint. Eljössz velem haza, a szüretre, meglátod, egypár nap múlva
               egészen máshogyan fogsz gondolkodni. Pihenned kell, sokat.</p>
				<p>- Ó, nenne, én nem vagyok méltó, hogy így beszéljen velem. Én arra sem vagyok méltó,
               hogy maguk rám nézzenek. Ha tudná, hogy miket, miket, milyen emlékeket hordozok
               magamban! Hogy miket tettem, én, én, igen, én voltam az, én tettem mindent! Ó, nenne,
               nekem nem volna szabad egy levegőt szívnom magukkal!</p>
				<p>- Így beszélsz, Elemér! Látod, hogy így beszélsz, ez mutatja éppen, mennyire nem
               lehetsz rossz fiú. A rossz fiúk nem így beszélnek ám.</p>
				<p>- De én...</p>
				<p>- Jer, nyugodj meg szépen, pihenj most, aztán ha akarod, el fogsz nekem szépen
               mondani mindent. Majd meglátod, hogy letörpülnek azok a dolgok, amiket most nagyoknak
               gondolsz, mihelyt elmondod őket. Még nevetni fogunk rajta...</p>
				<p>- Nevetni.</p>
				<p>- Hidd el, hogy semmi sincs a világon, amit jóvá ne lehetne tennie, míg az ember
               fiatal és egészséges. Talán adósságokat csináltál? Nekem van egy kis megtakarított
               pénzem, kiegyenlíthetünk mindent, anélkül hogy apád tudna róla, ha azt nem
               akarod.</p>
				<p>- Nem, nem az, nem az...</p>
				<p>- Azt hiszem igazában semmi más bajod, mint a fáradtság. Meglátod, minden jó lesz.
               Csak pihend ki magad, aludj.</p>
				<p>- Nem, aludni, azt nem! Csak azt nem!</p>
				<p>- Nono. Akarod, hogy az ágyadhoz üljünk a Vivi dadával, és meséljünk, mint
               kisgyerekkorodban? Ilyen nagy férfi, aztán hogy akaratoskodik, mint egy kisgyerek.
               Gyere szépen... kis Elemér...</p>
				<p>Istenem, rávett a nenne, nem is volt nagyon nehéz, hogy utazzam vele haza. A szép
               dunántúli dombok között, melyeknek szelíd gömbölyűsége egy ártatlan leány kebleit
               juttatja eszünkbe - a szelíd bor emlői ezek a szelíd dombok, s a nyájas szőlő
               rézsútos sorai hálózzák be, mint a finom bőrt a pórusok -, a gyönyörű Völgységen át,
               melyet Vörösmarty, apáink költője megénekelt, Vörösmarty és Garay, és ahol Petőfi
               is utazott hajdan a négyökrös szekéren, a szép Erzsike mellett. A vicinális mordan
               verte, szórta vissza füstjét az őszi szellőben, mint hajdan az ősmagyarok
               hátrafordulva szórták vissza az ellenséges nyilaik fellegét.</p>
				<p>- Édesapád haragudott nagyon.</p>
				<p>Így szólt a nenne, és ment, ment a vonat.</p>
				<p>Néhol egy-egy kései szántót láttunk, amint megfordította ekéjét a barázda végén, és
               aztán méltóságos melankóliával kocogtatta vissza ökrét a lejtősön. A jegenyék árnyai
               mind hosszabbra nyúlva csapkodtak ballagó vonatunkra. Másutt akáclombok súrolták a
               kupé ablakait, és ha az ember kinyúlt a kezével, lecsíphetett egy-egy sárgászöld
               ágat. A lemenő nap széles, vörös homlokát dugta még föl a láthatáron, és kukucskát
               játszott a rohanó fákon át, mint kisgyermek a nagy asztal mögött.</p>
				<p>A kalauz, a kocsi tetejére lépve, meggyújtotta a csöves olajmécset. De csak arra volt
               jó, hogy lássuk, hogy este van.</p>
				<p>- Etelka...</p>
				<p>A vörös plüsspamlagon egy széttépett őszirózsa sárga szálai voltak elhintve szerte,
               és a vonat régi népdalok ütemére zakatolt.</p>
				<p>- Etelka a mi lányunk lett, olyan kedves leány, el sem akarjuk ereszteni. Az egész
               ház szerelmes belé. Sokat emlegetünk téged is, Elemér, és Velencét, Etelkával...</p>
				<p>Naiv hangjában a régi vágyat, a régi tervet éreztem még. Mióta ismertem, mindig egész
               szívével a mások boldogságán csüggött. Istenem, ha én még boldog tudnék lenni!
               Egyszerű családi kör, jómódban, vidéken, egy Tusculanum,[67] filozófia... matematika...</p>
				<p>A vonat halk füttyel átsurrant a Sárvíz szürke hídján. A víz elmarad veszteglő
               tutajaival. Jönnek már a mi szőlőhegyeink, az ismerős, édes sziluett az alkonyi égen.
               Apró tüzek nyílnak szerte a hegyeken: egy-egy tanya világos ablaka. Szüret van ott,
               vagy már szűrés is: a tanya előtt üldögélő gazda bizonyosan a mi vonatunkat nézi a
               kis rudas messzelátón. Ott... ott... azon a hegyen... ott van a mi tanyánk.</p>
				<p>- Emlékszel, mikor tizenkét éves korodban verseket írtál, aztán hoztad nekem, hogy
               olvassam el? Akkor szerettél engem, Elemér. Mindig haragudtál este, ha nem
               csókoltalak meg...</p>
				<p>A vonat lassít, ah, itt az állomásház, a két nagy gesztenyefával, dupla nevével a
               dupla póznás táblán... A sorompón túl ott vár már Piros, Piros, a kocsisunk pattogó
               ostorával. Végigrobogunk, végig a régi kis fészkeken. A nagy, zöld kapus, régi ház
               mosolyog messziről.</p>
				<p>- Elemér! Elemér!</p>
				<p>Diadalmenetben tér meg a tékozló fiú. Az édesanyám lelkendezve fut elém. Milyen szép
               asszony még mindig! Szépsége lassan-lassan változik jósággá, mint a nennéé.</p>
				<p>És két szép leány állt karonfogva a kerti ház előtt. Bözsi és Etelka.</p>
				<p>A csönd, a jó csönd, a drága, finom csönd áradt szerte. Csak az öreg Cézár csaholt
               hangosan örömében. Még itt minden a régi. Megvannak a fehér bogyós bokrok, megvan a
               nagy, üveges veranda.</p>
				<p>És az estharang belecsöndül a csöndbe.</p>
				<p>A lányok, a kedves lányok keresik a kedvemet, csügg rajtam az egész ház. Etelka oly
               bizalmasan néz rám nagy, bársony szemeivel. Hosszú pillái a lelkemet cirógatják.
               Ezeknek a pilláknak árnyékában el tudnám tölteni az életemet.</p>
				<p>Aznap - vagy másnap - hogy mondjam ezt, a díjnok a hivatalban, a tollat rágva,
               elgondolkozott. Eszébe jutott kínos gyermekkora, az anyja, az asztalosműhely,
               mindaz, amit elhagyott. Milyen iszonyúnak tűnt fel akkor minden, pedig bizony ott
               kellett volna maradnia, önállóságra vergődni, meggazdagodni lassan, mint más iparos,
               megházasodni. És akkor megátkoztam Tábory Elemért, megátkoztam elő-elővillanó,
               csábító, csaló álmomat, mely elégedetlenségekbe, vágyakba, félelmekbe és bűnökbe
               vitt. És számot vetettem életemmel, bevallottam végre magamnak, hogy már csak néhány
               hetem lehet élni, néhány hét alatt rájönnek a bűneimre; mit tehetek akkor? Érdemes-e
               már élni ezzel a Damoklész-karddal a fejem fölött? Ó, a legjobb volna főbe lőnöm
               magamat!</p>
				<p>Milyen jó lenne, ha erre egyszer el tudnám már magam határozni! Elvinném az összes
               pénzt, ami a bélyegpénzből még nálam van, átmulatnám az éjszakát, aztán a revolverrel
               a zsebemben beállítanék a hivatalba, agyonlőném a kék embert és az irodavezetőt...
               aztán magamat. Drágán adnám az életem, mint a régi harcosok.</p>
				<p>És Elemér a következő napon úgy érezte, hogy valami halálos veszedelem fenyegeti. És
               egyszerre érezte azt is, hogy drága most megint és kedves az élete. Szép volt a világ
               a méla, otthoni őszben. A szőlőlugas lombján színesen szüremkedett át a napsugár. Az
               alacsony fákon nagy, bársonyos barackok piroslottak. Böske és Etelka jöttek le a
               lugas zöld falai között. Etelka barna haja zilálva ragyogott. Fenn a présház előtt a
               diót verték. A hosszú pózna ügyetlenül imbolygott az illatos lomb között. A zöld
               köpönyeges gyümölcs nagyokat koppanva hullt a földre.</p>
				<p>Késő délután volt. A nap lefelé szállt a kerek hegy mögött, és a hosszúkás pászták
               egyenként borultak árnyékba. A feszes karok hegyei csillogtak egyenes soraikban, mint
               egy falánksz[68] lándzsa. A halk árnyék rézsút söpört
               végig a bakháton,[69] mint egy óriási napóra
               mutatója.</p>
				<p>A szőlő közt, a szűk keresztutakon, apró, fabélésű gödröcskék voltak, hogy a hegyről
               lezuhanó záport felfogják. Az egyik gödröcskében egy bájos kis sün szaladgált
               kétségbeesetten. Kétségkívül véletlen hullott bele, és nem tudott kikapaszkodni.
               Amint hozzányúltam, gömbbé húzta magát, és elrejté fejét tüskéi közé. Fölfogtam
               zsebkendőm négy sarka közé, és felvittem a leányokhoz. A nagy malomkő asztalon
               produkálta magát a csöpp állat, a mélységből a magasság kelepcéjébe jutva. Végre
               Etelka megsajnálta:</p>
				<p>- Hadd szaladjon szegény kis jószág, ebben a nagy világban!</p>
				<p>Milyen gyönyörű, jó lenne az élet, ha tudnám élvezni, mint egy gyermek, semmire se
               gondolva, semmitől se félve, semmi másról nem tudva! Milyen kár ezért az életért!
               Milyen kár, hogy az én lelkem be van feketítve!</p>
				<p>...A hivatalszobába egy ügynök revolvereket hozott eladás végett. Vettem egy jó
               browningot, és ki is fizettem - a bélyegpénzből. Most már úgyis mindegy,
               mindegy!...</p>
				<p>Megint álmodoztam arról, miféle válogatott dolgokra fogom használni ezt a fegyvert.
               De remélem, hogy gyáva leszek. Végre is, jussak a börtönbe, érjen akármi, szégyen,
               büntetés a díjnokéletemben: csak ne veszítsem el magát az életet, és azt a
               boldogságot, amely most nyiladozik számomra, s amely talán lassanként elfedi,
               elfeledteti, sötétbe nyugtatja a szegény díjnokot.</p>
				<p>...A vihar kinn fogott a szőlőhegyen, és a hűvös présházba szorultunk. Az óriási kád,
               mely a padlásig ért, s amelynek belsejében táncolni lehetett, jóságos méltósággal
               fogadott, mint egy kövér gazda. Gömbölyű hasán prémes zsinórzat gyanánt viselte a
               meszelt évszámokat, melyek a termés szintjét jelezték esztendőnként. Ez a nagy kád
               emlékezett és regélt, mint egy joviális öregúr.</p>
				<p>A nyitott pincékből halkan hallott az erjedő bor bugyborékolása.</p>
				<p>Benn pedig, a tanyaszobában, a régi újságok képmellékletei borították a falat.
               Egressy mint Bánk bán. Imre király elfogja lázadó öccsét, Endrét. Széchy Dezső hősi
               önfeláldozása királyáért. Hogy néztem ezeket a képeket gyermekkoromban, a hosszú,
               csendes estéken, mialatt messziről a rókák vonítottak! És ott volt a nagy, hímzett
               spanyolfal, osztrák hercegkisasszonyok keze műve, dédanyám emléke, aki hajdan
               Bécsben bálozott. A szabályos, merev hímzésminták alatt nagy, keresztöltéses, gót
               betűkkel büszkélkedtek a történeti nevek: Caroline Auersperg, Maria Thun, Elise
               Schlick, Elise Maldini.</p>
				<p>De a mennyezet gerendáin felkötözött szőlőfejekre vetettem szememet, és a kövér
               díjnok tanyája jutott az eszembe...</p>
				<p>...Úgy van azonban, hogy most látszólag megint jobban megy minden. Mióta Elemér
               rendesebb életet él, a díjnok is pontosabban jár be a hivatalba, él, ír, mint egy
               automata, szürkeségbe, egyformaságba vész az élete, szinte-szinte alig tudom
               egymástól megkülönböztetni napjait, elvesznek és elmosódnak az emlékei az Elemér új,
               boldog, otthoni életének benyomásai mellett. Ah, mégis Elemér az igazi, élő, amaz
               csak egy árnyék, köd!... Csak a bélyegpénzzel való elszámolás ne állna előttem, még
               talán nyugodt is lehetnék! De mi lesz akkor?...</p>
				<p>...Együtt jöttünk haza estefelé Etelkával gyalog a szőlőhegyen. A társaság messze
               elmaradt mögöttünk. A völgy olyan volt, mint egy barna teknő, amire az ég szürke
               teknője volt visszárul ráborítva. Csodálatosan méla és fojtott est volt. Előttünk
               napszámosok mentek, fáradtan, lomhán. Szótalan haladtunk sokáig.</p>
				<p>- Ugye, milyen jó társalgó vagyok? - mondtam végre tréfásan.</p>
				<p>- Nem is szeretem az embereket, akik mindig beszélnek - felelte Etelka.</p>
				<p>És csönd volt megint...</p>
				<p>...A díjnok újra elment a kis kávéházba. A vörös kasszírosnő azonban ezúttal nem
               jelent meg. Hova lehetett? Helyette egy vézna, ideges kis teremtés ült a pénztárnál.
               Bánatomban a szokottnál többet ittam, és lustán és bután támolyogtam haza. Elemér
               nagyon későn ébredt...</p>
				<p>...Darvasnál voltam látogatóban, régi tanáromnál. Az arca nem változott semmit, most
               is a régi merevséggel fogadott, a nagy íróasztal mellett ülve, az óriás csibukkal
               szájában. A könyvtornyok azonban nagyon magasra nőttek, és kivált az
               éjjeliszekrényen álló minden percben ledőléssel fenyegetett. Félős volt, hogy egyszer
               éjjel ráesik, és agyonnyomja. A kicsi embert keresni kellett könyvei között. Ha még
               egyszer jövök, úgy kell őt kiásnom a könyvek alól.</p>
				<p>...Elkéstem a hivatalból. Mikor a kapuhoz értem, két úr ment éppen a lépcsőn, az
               elnök kíséretében. A kék ember iszonyú rémülettel iparkodott egy pillanatra titkon
               közelembe férkőzni.</p>
				<p>- Rovancsoló[70] bizottság - súgta elképedve. - Rendben
               van-e minden?</p>
				<p>De nem nálam rovancsoltak: az óriási hivatalnak egészen más részébe igyekeztek. Ó, én
               kis falat volnék az ő számukra...</p>
				<p>...Megkértem Etelka kezét. Ó, milyen boldog vagyok! Etelka, Etelka fog engem
               megmenteni. Most már csinálhat a díjnok akármit! Törődöm én vele... Az egész házban
               nagy a boldogság. Bözsike ujjong, és a nenne szegény bevallja, hogy a legfőbb vágya
               teljesedett. Édesapám is örül, hogy a fia most már komoly emberré lesz... (Csak a
               díjnok... meg ne ölje magát!...)</p>
				<p>...Iszonyatos felfedezést tettem. A vér megfagy az ereimben, ha rágondolok. Az az
               ideges, vézna teremtés, aki újabban a kis kávéház pénztáránál ül, az az ideges vézna
               teremtés - jaj, hogyan tudjam ezt leírni? - Etelkára hasonlít! Itt van, leírtam
               végre: Etelkára hasonlít. Ó, Etelka, bocsáss meg, bocsáss meg! Szédül a fejem, nem
               tudok gondolkozni, meg kell őrülnöm...</p>
				<p>...Olyan kedves Etelka! Olyan jó, olyan szent. Olyan méltatlan vagyok hozzá! Ma egy
               óra hosszat azon sírtam, keseregtem előtte, hogy milyen méltatlan vagyok hozzá.
               Szegény lány! Nem elég a magam baja, őt is folyton szomorítom, keserítem. Nem, ez
               csúnyaság tőlem! De Etelka oly okos! Lehítt a parkba teniszezni, és aztán sokáig,
               sokáig kergettük a repülő labdát a balzsamos őszi levegőben. A játék, a testi mozgás
               egészen felüdített. Gyönyörűek, gyönyörűek voltak a menyasszonyom mozdulatai. Ó,
               talán... nem is igaz! Talán... Legjobb lenne, ha a díjnok nem menne többé a kis
               kávéház felé...</p>
				<p>...Mégis van némi hatása Elemérnek a díjnokra. Ma valóban nem voltam a kis
               kávéházban. Magam sem tudtam, mi tart vissza, csak úgy éreztem, hogy nem szabad, hogy
               lehetetlen odamennem. Milyen hatalmas a szerelem! Eddig nem tudtam hatni
               szerencsétlen alteregómra, mert nem volt elég erős akaratom: most ad akaratot, erőt a
               szerelem. Ó, Etelka, mennyi mindent köszönhetek neked! Most - most már meg fogom
               próbálni szuggerálni az árnyékomnak a haláltól való félelmet!</p>
				<p>Ó, ez a küzdelem! Mikor minden attól függ: rábírni önmagamat valamire, visszatartani
               önmagamat egy végzetes cselekedettől. És hogy szót tudok-e fogadni önmagamnak. Nem
               borzasztó, hogy az ember elronthatja egész életét, akkor mikor nem is tudja tisztán,
               mit ront el vele?</p>
				<p>És nem borzasztó, hogy mindenáron életben akarom tartani a díjnokot, őt, a
               legnagyobb, legutáltabb ellenségemet?...</p>
				<p>...Az orvosunknál voltam. A párolt ember is a régi még. Egy kicsit talán még
               vékonyabb, még finomabb, még aggodalmaskodóbb. Már messziről megismertem a
               parfümjeit. Túlzott udvariassággal gratulált az eljegyzésemhez. Elmondtam neki,
               amit lehetett, hogy ideges vagyok, hogy... képzelődéseim vannak, hogy félek... Azt
               hitte, egy hipochondrikus vőlegénnyel van dolga, egy rouéval,[71] aki nem mer beevezni a házasság révébe. Megvizsgált, tüntető
               gondossággal, és ismételten kijelentette, hogy teljesen egészséges vagyok.
               Teljesen. Sétáljak sokat, mosdjam hideg vízben, aludjak...</p>
				<p>...Borzasztó dolog történt. Valóban itt van a vég kezdete, néhány nap alatt el kell
               dőlni mindennek, egész életemnek. Nem tudok másra gondolni: már itthon is mindenki
               észrevette az izgatottságomat. Ó, istenem, most kell vigyáznom, most kell
               megfeszítenem minden akaratomat. Most adjon erőt a menyasszonyom képe! Megpróbálok
               elmondani mindent, higgadtan ‑ higgadtan - gondolkodni.</p>
				<p>A kék ember új bélyegeket hozott. Felragasztottam az aktákra, és azután egy
               pillanatra kimentem. Mikor visszajöttem, a joghallgatódíjnok, az úrifiú, aki puszta
               jelenlétével naponta vérig ingerelt bennünket, ott állt az íróasztalom előtt, és
               figyelmesen nézte az egyik bélyeget. Drága bélyeg volt ez, aminőt a nem hivatalbéli
               ember csak nagyon ritkán lát, és a jogászgyerek azt kérdezte tőlem:</p>
				<p>- Hol lehet ilyen bélyegeket kapni,... úr?</p>
				<p>A nevemet mondta, a lopott nevemet, melyet mindennapi kínszenvedés volt egyre
               hallanom, a nevemet, amely nem volt a nevem, és amelyet éppolyan kevéssé tudnék most
               megmondani, mint a volt asztalosinasnak elhagyott, igazi nevét.</p>
				<p>Egyszerre azonban rám nézett. Még hallottam, amint kiáltott:</p>
				<p>- Mi baja? Mi az? Rosszul van?</p>
				<p>- Az örökös lumpolás - szólt a stréber díjnok, aki oly járatos volt a cégjogban.</p>
				<p>De többet nem hallottam, mert egyszerre Tábory Elemér ágyában voltam, ijedt
               ébredéssel. Az én saját ágyamban voltam, gyermekkori szobámban. Egy pillanatig még
               megbénította eszemet az átélt ijedelem. De aztán egyszerre megvillant minden! Milyen
               ostoba voltam! Hiszen tudom, jól tudom, hogy a jogászgyerek szenvedélyes
               bélyeggyűjtő. Azért érdeklődött úgy a bélyegért. Esze ágában sincs gyanakodni. Hát
               honnan is gyanakodhatna? Lám, milyen a rossz lelkiismeret!</p>
				<p>Csak most, csak most még valami szamárságot el ne kövessek! Szinte érzem, hogy
               szamárságot fogok tenni. Meg kéne akadályozni. Nem kéne elaludni. Fel kéne csavarni
               a villanyt.</p>
				<p>És éreztem, hogy nyom el a sötét álom ellenállhatatlanul, és nem volt erőm kinyújtani
               kezem a villanyért.</p>
				<p>Az ócska ripszdíványon nyitottam fel a szemem, körülöttem álltak a gyűlölt arcok, és
               az első gondolatom ez volt.</p>
				<p>- Semmi, semmi sem segít! Végem van!</p>
				<p>Amikor a jogászfiú szemébe esett a tekintetem, idegesen megfogtam a karját, és súgva
               mondtam neki izgatottan:</p>
				<p>- Az isten szerelmére kérem, jöjjön ki a folyosóra egy percre. Mindent elmondok.</p>
				<p>Láttam, hogy nagyon bámul, és a többiek is mind bámultak.</p>
				<p>- Egy kerékkel több van - mutatta fejtül a kövér családapa.</p>
				<p>- Azért nem jó, ha az ember tücsköt-bogarat összeolvas - fontoskodott a hosszú nyakú
               cvikkeres.</p>
				<p>- Mindíg mondtam, hogy valami nem tökéletes.</p>
				<p>A jogászfiú azonban kijött velem a folyosóra. Ekkor homályosan az az érzésem támadt,
               mintha éppen most, az imént eszembe járt volna valami fontos ok, ami miatt nem
               érdemes, nem ajánlatos, veszedelmes, hogy én ennek a fiatalembernek akármit is
               elmondjak. Egy pillanatig hallgattam, és próbáltam visszaemlékezni, mi lehetett ez az
               ok.</p>
				<p>- No, mondja már, ha valamit akar mondani, hiába ne álljunk itt.</p>
				<p>Jó szabású ruhája, kamásnija, szép nyakkendője roppant tekintélyt adott neki. Egészen
               más volt, mint mi, bár legtöbbjénél sokkal fiatalabb, tagadhatatlanul sokkal különb.
               Mit tehetek? ‑ kérdeztem magamtól. Ki tudja, talán már beszélt is az elnöknek...
               talán az elnök bízta meg?</p>
				<p>- Uram, uram, az istenre kérem - ha még nem késő -, ne szóljon senkinek! Mindent
               megteszek, amit kíván, szolgája leszek, rabja halálomig, csak ne szóljon. Nézze,
               nézze - mit ér vele? ‑ néhány nap múlva úgyis felfedeznek mindent - agyonlövöm magam
               - legyen könyörületes ‑ higgye el - a szükség vitt rá - az elnöki szolga vitt rá.</p>
				<p>- De mi az? Miről van szó? Nem értem - csodálkozott.</p>
				<p>- Ne áruljon el! Ne legyen gyilkosom! Megrontóm!</p>
				<p>Ekkor úgy látszik, kezdte megérteni a dolgot. Halkan, komolyan kérdezni kezdett, és
               el kellett neki sorba mondanom mindent. Csak a hamisításról beszéltem, és minden
               hibát lehetőleg a szolgára toltam. A bélyegpénz sikkasztásáról nem szóltam semmit.
               Csodálkozva, gyanakvással hallgatta szavaimat.</p>
				<p>- Azt állítja, hogy minden hasznot a szolga tett zsebre. Hogy akarja, hogy én ezt
               elhiggyem? Hát akkor milyen szamár lett volna maga, és milyen erővel bírhatta volna
               erre rá a szolga? Bocsásson meg, de a története egészen hihetetlenül hangzik.</p>
				<p>- De uram! Ó, azt én nem mondhatom el! Csak higgye el, hogy így volt! Esküszöm.
               Hiszen nekem is hihetetlen, de így volt.</p>
				<p>A lépcsőn lábak nesze visszhangzott. Egy pillanatra elnémultunk.</p>
				<p>- Uram - mondtam aztán. - Néhány nap múlva mindennek vége lesz. Csak néhány napig
               várjon. Csak ezt a néhány nap életet adja még nekem! Úgyis rájönnek mindenre.</p>
				<p>- Nem értem, miért jönnének rá. Ki gondol az ön bélyegeire? Hisz ön ezt a... ezt a
               kis manipulációját még isten tudja meddig folytathatta volna, ha véletlenül nem olyan
               ügyetlen, hogy mindjárt megijed tőlem, amint ránézek az egyik bélyegére. Mert lássa,
               nekem eszembe se jutott gyanakodni. A maga rossz lelkiismerete fedezte fel a
               bűnét.</p>
				<p>Ó, milyen tehetetlen düh töltött el egyszerre! Szerettem volna összegazemberezni,
               rárohanni... És most elárultam magamat! Elárultam a pénzsikkasztást is, mert arról
               beszéltem, hogy pár nap alatt rájönnek mindenre. Ó, de ostoba vagyok! Buta vagyok!
               Nem vagyok érdemes az életre, fel kellene pofoznom magamat.</p>
				<p>A kamásnis fiatalember a szemembe nézett.</p>
				<p>- Mondja meg őszintén: mennyi pénz hiányzik?</p>
				<p>Megmondottam mindent, amit kérdezett. Vergődtem, mint a pillangó a gyerek
               kezében.</p>
				<p>- Én nem hallgathatom el a bűnét, mert akkor cinkosa lennék.</p>
				<p>- A hóhérom akar lenni!</p>
				<p>- Nem, igaza van, miért akarjak a hóhéra lenni? Ha ön pótolja az elsikkasztott
               összeget, és a bélyegmasinát szemem előtt használhatatlanná teszi, akkor olybá veszem
               az egészet, mintha nem tudnék róla semmit. A szolgát...</p>
				<p>- Uram... ha a szolga megtudja, végem van...</p>
				<p>- Értem. Maga attól fél, hogy a szolga bosszúból elárulja.</p>
				<p>Pedig ha még tudta volna a lopott bizonyítvány históriáját!</p>
				<p>- De azt maga is beláthatja, hogy a könyörületességem nem mehet odáig...</p>
				<p>(Csak időt nyerjek, időt! Csak arról lehet szó! - gondoltam én ekkor, és így
               könyörögtem:)</p>
				<p>- Csak három napot engedjen, uram, három nap múlva elintézek mindent, csak azt ígérje
               meg az Isten szent nevére, hogy három napig nem szól senkinek se semmit - a szolgának
               se -, főleg a szolgának nem - esküszöm, hogy három nap múlva rendbe hozok mindent -
               vagy főbe lövöm magamat!</p>
				<p>- Azt hiszi, hogy avval használ valamit?</p>
				<p>- Nem, nem! Nem ölöm meg magam - édesanyám van otthon (hazudtam) - legyen
               könyörületes ‑ csak három napig!</p>
				<p>Ó, hogy gyűlöltem ezt a kamásnis ifjút! Iszonyú méltóságos pózba vágta magát, és
               kétségkívül úgy érezte, hogy ő a világ legkorrektebb embere, és hogy most egy igen
               fontos és kényes dolgot roppant tapintattal intéz el. Ünnepélyesen, kimérten beszélt,
               mintha gyorsírók számára beszélne. Jónak és nemesnek, igazi úriembernek érezte
               magát.</p>
				<p>- Ne higgye, hogy önnel hajlandó vagyok cimborálni, és az ön kedvéért teljesítem e
               kívánságát. De ízlésemmel ellenkezik az ön hóhérja lenni, mint ön kifejezte, s
               azonkívül nem óhajtanám az ön anyját, egy szegény, ártatlan asszonyt romlásba
               dönteni.</p>
				<p>Tüntetőleg elfordult, kezét hátradugta, és visszament a szobába. Az ajtót külön ki
               kellett nyitnom, mert hátra se nézve betette maga után.</p>
				<p>Iszonyú kínok között ültem vissza az íróasztal mellé. Azt hittem, mindenki engem néz,
               és az arcomról olvassák, hogy leleplezett, halálra ítélt sikkasztó vagyok.</p>
			</div>
			<div type="chapter">
				<head>X.</head>
				<p>- Három nap az élet - ezt ismételgettem magamban, bután, lélektelenül. Három nap -
               hány óra az? Mi mindent lehet csinálni három nap alatt? Ebbe a három napba bele kell
               tenni az örökkévalóságot. Most kell, most valami csodának történni! Sikerül-e az
               álmom titkát megfejteni három nap alatt? Kéjekben kell tölteni ezt a három napot...
               Csak az éjszakákat, mert nappal itt körmölök. Ma akármi lesz, elmegyek a kis
               kávéházba. - Eh, olyan fáradt vagyok! Nem vagyok-e kimerült ettől az élettől? Talán
               mégis főbe kellene lőnöm magamat! A revolver megvan... itt van a zsebemben... Főbe...
               Nem, nem... hátha mégis... valami... az álmom... Nem szabad elrontani mindent. Az
               utolsó pillanatig sem lehet tudni biztosan... Én nem vagyok olyan, mint más. Másra
               kéne a revolver. Ezeket mind agyonlőni. Nem én vagyok a bűnös, hanem a társadalom. A
               kamásnis ifjoncot. Utálatos papagáj! Ki tudja - megtartja-e ígéretét? Nem szól-e az
               elnök úrnak? Nem szól-e a kék embernek? Ezek mind diadalmaskodni fognak rajtam. Ezek
               mind becsületesek. Pfuj, de utálom őket! Milyen semmirevalók mind hozzám képest. Ah,
               csak meg tudnám értetni velük, hogy több vagyok én náluk! A buták! Lenézem őket.
               Senkivel sem tudom soha megértetni. Meghalok, elpusztulok nyomorultan. Csak
               kinevetnek. Senki sem sejti, ki vagyok. Talán magam se sejtem. Meghalok, anélkül hogy
               az álmomra igazán rá tudnék eszmélni. Meghalok, és az álmom velem veszik. Nem!
               Megölök mindenkit. Ó, ez az utálatos rossz toll! Még tisztességes tollat sem adnak az
               embernek. Most már nekem úgyis mindegy. Ostobaság az egész világ.</p>
				<p>Az asztalra borultam, és fennhangon sírtam.</p>
				<p>- Már megint sokat bevett a jóból - mondotta a cégjogász. - Elájul, aztán meg bőg
               itt.</p>
				<p>Az irodavezető lépései hangzottak, a hivatali rossz kabát ujjába töröltem szememet,
               és dacosan írtam tovább. Az járt az eszemben, hogy van még egy: ezt a három napot
               kéjekben tölteni, most már mindegy, az összes bélyegpénzt elköltöm, ami csak még van,
               három éjbe sok kéj belefér, ha az ember az utolsóig jutott, mulasson nagyszerűen, ami
               ideje és pénze még maradt: ez az egy még jó, még megvan... vigasztal...</p>
				<p>De este betegnek éreztem magamat, szédültem. Hazamentem avval, hogy csak egy órát
               fogok pihenni, aztán elmegyek minden pénzemmel mulatni, de amint letettem a fejem,
               elaludtam és csak reggel ébredtem, későn, dühösen, hogy egy éj már kárba ment.</p>
				<p>És ennél a reggeli ébredésnél egész határozottan éreztem, hogy ez az éjszakám azért
               ment kárba, mert álmomból nem akartam felébredni, mert erőszakkal és akarattal
               rákötöttem magamat a másik, szebb életre. (Ezen a napján Elemér izgatottan járt-kelt,
               nem beszélt senkivel, halálos félelem gyötörte, mindig jobban, remegőbben hitte - nem
               tudott mást hinni -, hogy a díjnokkal pusztulni kell neki is, hogy a jó nem élhet a
               rossz nélkül, a szép a csúnya nélkül.) Ó, micsoda nap volt ez megint a hivatalban!
               Senkinek a szemébe nézni nem mertem. Este aztán elkóboroltam a ligetbe, és elővettem
               az új revolveremet, és néztem, forgattam: szinte-szinte már magamra fogtam. De -
               tudom, mi tartott vissza. Elemér tartott vissza, oly erősen, mintha megfogta volna a
               kezemet. Ó, kezdtem gyűlölni őt, ezt a másik, boldogabb életemet, amelyet mindig
               mögöttem éreztem, és amely minduntalan beavatkozott az én életembe.</p>
				<p>Mert sok pénz volt a zsebemben (sok lopott pénz), bemehettem volna akárhová,
               mégiscsak tétován ácsorogtam a fényes utcákon, akár hajdan, mikor először jöttem a
               városba. Köd volt a fényes utcákon, a villanyos lámpáknak nagy, kék fényudvara volt,
               a terek félelmes űrbe, végtelenségbe vesztek, a köd egyre jobban szállt, szállt
               lefelé, az emberek óriásoknak és szellemeknek tetszettek, a reklámok nagy, mozgó
               fénybetűi tündéri abrakadabrákat játszottak az őszbe. A házak félelmes, határozatlan
               masszái szakadozni látszottak a pépszerű levegő súlya alatt, mely behatolt az ember
               orrán, nyakán, pórusain, s nyomta, fagyasztotta a tüdőt, a lelket.</p>
				<p>De legkülönösebb volt a folyó partja. A nagy hidak ijesztően, végeérhetetlenül
               íveltek bele a szürke semmibe. Iszonyú pilléreiket az űrbe mártogatták. A rakparton
               nagy, foszlányos alakok ődöngtek-imbolyogtak egyedül, mint a kísértetek. Öreg
               fénycsíkok hulltak, és áztak szerte szélesen. Hulltak, hulltak egyenesen, és
               szétáztak szélesen, beleáztak fényükkel a homályba. Bujdostam a ködben. Nem tudtam
               elhatározni, mit tegyek.</p>
				<p>- Ezek a végnapok - gondoltam. - Negyvennyolc óra alatt ölnöm kell. Magamat vagy
               mást.</p>
				<p>Befordultam egy mellékutcába. Itt szegényes gázlámpák fénye foszlott el a levegőben.
               Magas házak partjai közt poshadt a sárga köd sűrű folyama. Nem láttam mást, csak a
               szalatrinek ablakait. Némelyik világos volt, és alulról trécselés hangzott vagy
               cselédnóta. Szagok. De mintha a hangok is szétfoszlottak és megnagyultak volna a
               köddel, mint a fények. Gondolat nélkül ténferegtem. A revolveremet szórakozottan
               kivettem a zsebemből, és ráfogtam az egyik gázlámpára. Céloztam. Játszottam.</p>
				<p>Lépések nagy, udvaros hangja hangzott. Eldugtam a revolvert.</p>
				<p>Egyszerre megálltam. Messze, egy sarkon, egy boltajtó tündöklött. Egy... egy
               kávéházajtó.</p>
				<p>Az én kis kávéházam ajtaja.</p>
				<p>...Leírjam, leírjam-e azt az iszonyú dolgot, ami most következett? Egy nap óta van
               agyamban ez a rettenetes emlék, egy nap és egy éjszaka óta, melyet ébren töltöttem,
               hogy időt nyerjek, hogy leírjak mindent, mielőtt... hogy... (A díjnok most, úgy
               látszik, kimerülve és bután alussza át az utolsó napját. Alhatik, még alhatik: most
               addig alszik, ameddig akar.) Alszik, alszik a díjnok egész nap - tud aludni! És én
               egész éjjel rendezem ezeket a rendetlen írásokat, mint egy öngyilkosjelölt, mint egy
               végrendelkező. Kinek a számára? Azt fogják mondani: egy őrült írásai. Mindegy: most
               már leírom ezt is, a legborzasztóbbat, bármily önkínzás is. Lesz-e erőm még rá? Az a
               köd megvan a lelkemben, itt van az agyamban, bár odakünn ragyognak a szép dunántúli
               ég csillagai. Ez az egy éjszaka - ez még az enyém. Holnap... holnap talán már
               erőszakkal rázzák fel a díjnokot ágyából... Nem - ezt nem várom meg. - Megölöm...</p>
				<p>Ah, lassan! Értelmesen. Sorjában.</p>
				<p>Úgy tűnik fel, hogy egy sziget volt, egy sziget a ködben.</p>
				<p>Nem.</p>
				<p>A köd itt is megvolt. Füst volt. Itt is - itt is elterpedtek a fények.</p>
				<p>De itt meleg volt. Huj, de jó meleg volt a külső nyirkos után! Éreztem, amint
               melegszik lefelé a lábszáram... a kezem...</p>
				<p>- Egy teát kérek.</p>
				<p>- Citrommal, vagy rummal?</p>
				<p>- Rummal.</p>
				<p>A kasszával szemközt ültem le. Lám, a vörös kasszírosnő ott trónolt megint a színes
               palackok glédája között. Gúnyos meglepetést negélyezve vigyorgott rám.</p>
				<p>- Magának, úgy látszik, sok a pénze.</p>
				<p>- Miért?</p>
				<p>- Mert teát iszik. Máskor csak pikolóval kezdi.</p>
				<p>- Az csak a kezdet.</p>
				<p>- Folytatása következik.</p>
				<p>Ezt a pincér vágta közbe, aki azelőtt kikiáltó volt a vurstliban.</p>
				<p>- Pálinka?</p>
				<p>- Tessék csak, kisasszony, rám bízni a doktor urat - mondta a pincér vihogva.
               Doktornak hítt, ami nekem jólesett. - Tudom én már, mi kell a doktor úrnak.</p>
				<p>- Mit tud maga? Maga semmit se tud.</p>
				<p>Körülnéztem. Iszonyú ünnepélyességgel adtam ki az ordrét:[72]
            </p>
				<p>- Hozzon egy üveg pezsgőt!</p>
				<p>- Kremássan. Milyen pezsgőt méztatik parancsolni? - mondta gúnyos meghajlással.</p>
				<p>- A legdrágábbat. Francia pezsgőt.</p>
				<p>- Igenis, kremássan. Méztatik egy francia pezsgőt.</p>
				<p>Nagy komolysággal affektált.</p>
				<p>- Egy francia pezsgőt a doktor úrnak!</p>
				<p>- Egy üveg francia pezsgőt!</p>
				<p>- Mumm, Pommery, Veuve Cliquot...</p>
				<p>Valami ilyen pezsgőneveket sorakoztatott fel.</p>
				<p>A vendégek nézni kezdtek. Ebben a kávéházban ritkán volt pezsgőfogyasztás. A szegény
               lányoknak, akik idejártak, nem voltak ilyen igényeik. Egy üveg sörrel, egy
               feketekávéval beérték, és inkább pénzt kívántak, mint pezsgős murit.</p>
				<p>Tehát kezdtek is fixírozni. Szenzációt csináltam. A kis rongyok izgatottan mozogtak a
               helyükön.</p>
				<p>Én is izgatott voltam. Még sohasem ittam pezsgőt.</p>
				<p>A pincér meghajolt. De egy kisvártatva visszajött, és egészen a fülemhez hajolva,
               szemtelenül súgta:</p>
				<p>- A gazda azt mondta, hogy sajnálja, de nem adhat pezsgőt a doktor úrnak.</p>
				<p>- Micsoda? Nekem nem adhat pezsgőt?</p>
				<p>- Nagyon sajnálja, de senkinek sem adhat hitelbe.</p>
				<p>- Micsoda beszéd ez? Hát kinek néznek engem? Azt hiszik, hogy nincs pénzem?</p>
				<p>És megvillantottam előtte összes lopott bankóimat.</p>
				<p>- Az már más. Mért nem tetszett mindjárt így beszélni?</p>
				<p>Ismét meghajlott, távozott, és láttam, hogy a háttérben tanácsot tartott a
               gazdával.</p>
				<p>Ezalatt a vörös kasszírnő odajött az asztalomhoz.</p>
				<p>- Hadd üljek egy kicsit magához, kedvesem. Most nem olyan álmos, mint máskor?</p>
				<p>- Hüj, de iszonyú idő! Isten bizony, nem látni két lépésre. Az embernek a lelkébe
               veszi magát ez a hideg. Milyen jó világ van itt!</p>
				<p>Ezt egy újonjött vendég mondta, aki nagy bizalmasan közeledett a kasszírosnőhöz.
               Bizton a legújabb szeretője.</p>
				<p>- Üljön le - mondta a hölgy kezet nyújtva. - Ugye, megengedi? - fordult aztán
               hozzám.</p>
				<p>Az idegen udvariasan bemutatkozott. Valami lóversenyjáró borbélylegénynek
               látszott.</p>
				<p>Morogtam valamit. Kijátszva éreztem magamat, de nem tudtam mit mondani.</p>
				<p>- Hát mulatunk, mulatunk? - kérdezte a leány, amint a pincér hármunknak pezsgőt
               töltött.</p>
				<p>- Pezsgő és leányok, ez az igazi! - szólt az idegen ifjú. Lám, tudtam én, hogy jó
               helyre jövök.</p>
				<p>Körülhordtam a szememet.</p>
				<p>- Nincs itt egy valamirevaló nőcske sem - mondtam blazírt szakértelmet szenvelegve. -
               Ajánljon nekem, kisasszony, egy leányt.</p>
				<p>- Magasat? Alacsonyt? Szőkét? Barnát?</p>
				<p>A szemébe néztem, és akkor visszaemlékeztem rá, hogy nemrég éppígy ültem vele egy
               asztalnál, pezsgő mellett. És arra is emlékeztem, hogy akkor valami ok miatt utálatos
               volt előttem, és menekültem tőle.</p>
				<p>- Min gondolkozik?</p>
				<p>Ebben a pillanatban belépett valaki, egy nő - aki...</p>
				<p>Most láttam igazán, mennyire nem volt igazam a múltkor. Nem, ez a nő egyáltalán nem
               hasonlított Etelkához. Teljességgel érthetetlen volt erre gondolnom is. És mégis
               különös hatással volt reám.</p>
				<p>Néztem, néztem, mint már múltkor is. El se mondhatom, mit éreztem. Egyszerre fel volt
               kavarva lelkemben az egész életem, egész álmom. Ah, igen, most már éreztem, most már
               bizonyosra vettem, ezen az éjszakán, életem utolsó éjjelén, meg fogok érteni mindent,
               meg fogom tudni a varázsszavat.</p>
				<p>- Azt a leányt nézi? - kérdezte a kasszírosnő. - Szép leány, ugye? Idehíjam? Nekem
               barátnőm. Nagyon jól vagyunk, nagyon jó leány! A múltkor két este helyettesített a
               kasszánál, mikor meghűtöttem magam. Pedig az tőle nagy áldozat volt, mert nagyon jól
               keres. Nézze csak, milyen szép ékszerei vannak. Pedig nem jól teszi, hogy ékszereket
               visel - mindig mondom neki.</p>
				<p>- Huszonegyest - szólt egy alak, akivel játszani szoktam, az asztalomhoz lépve.</p>
				<p>- Hátha most mindent megnyerek, nyerek, amennyi kell? - gondoltam egy pillanatra. -
               Hátha most történik csoda?</p>
				<p>Elfogadtam a kártyát. Vesztettem.</p>
				<p>Izgatottan figurákat írtam ujjammal az ablakra, mely párával erősen be volt
               futtatva.</p>
				<p>Minden valahogy szakadozottan, mozaikszerűen van az emlékemben. Nem tudom rendesen
               elmesélni ennek az idegen, ködös, mulatós, veszedelmes éjnek történetét.</p>
				<p>- Bal kettő egy pohár konyakot kér, kisasszony - mondta a pincér.</p>
				<p>A kasszírnő a pénztárhoz lépett. A gavallérja szintén eltűnt. Egyszerre - azzal a
               másik nővel ültem egyedül.</p>
				<p>Izgatott lettem.</p>
				<p>- Gyere - mondtam -, sok pénzem van, amennyit csak kívánsz. Menjünk hozzád.</p>
				<p>- Hozzám nem lehet - felelte. - Csak szállodába.</p>
				<p>- Csak szállodába?</p>
				<p>- Jöjjön szállodába. Itt van a szomszédban egy szálloda.</p>
				<p>Felkeltem, vettem a kalapom. Ócska télikabátom, a szürke, felrojtosodott gomblyukkal,
               uraságoktól... Más felöltőm nem volt.</p>
				<p>A pincér utánam:</p>
				<p>- Doktor úr! Doktor úr! A pezsgő!</p>
				<p>Hallottam még a tulajdonos szavát:</p>
				<p>- Gyanús. Telefonálni kellett volna a rendőrséghez.</p>
				<p>De fizettem, futottam. A leánnyal futottunk. A ködös utcán. Megdideregtünk. Egy nagy
               kocsikapu alá. Egy utálatos udvar. Mély. Kocsik állnak benne, lovak nélkül. Jobbra.
               Piszkos, régi fal.</p>
				<p>- Szobát.</p>
				<p>Barna ajtók sorban. Többnyire tárva. Egy asszonyféle. Felcsavarja a villanyt. A fény
               kiárad a ködbe. A köd a szobába. Faágy. Alacsony mosdó. Egy szék. Semmi más.
                  Kuclik.[73] Csukjuk be.</p>
				<p>- Kérem, a szobát!</p>
				<p>Ránéztem a banyára. A küszöbön állt. A villanyfény az arcába esett. Kicsi, sovány
               asszony. Ezüst... Ismerős... Ismerős...</p>
				<p>Nem, nem írhatok mindent ide. Ezt a nevet itt le nem írhatom!</p>
				<p>Fizettem a szobát. Ráfordítottam a kulcsot. Kétszer. Ránéztem az ékszeres
               leányra.</p>
				<p>Az ékszeres leányra.</p>
				<p>Ezt a leányt...</p>
				<p>Lerogytam az ágyra. Sírtam. Zokogtam.</p>
				<p>- Mi baja? Mi lelte?</p>
				<p>- Lehetetlen! Lehetetlen! - kiáltottam öntudatlanul.</p>
				<p>- Mi az?</p>
				<p>El kellene hagynom! Menekülni kellene. Futni, futni, a ködben, a hidegben, az
               utcákon. A háztetőkön át, mint a moziban. Nem! Erre a leányra nem szabad - ránéznem
               sem szabad! Istenem! Istenem!</p>
				<p>- De az ég szerelméért, mondja már, mi baja?</p>
				<p>- Semmi. Igazán semmi bajom sincs. Csak hogy holnap meg kell halnom. Az nem baj
               neked. Mit törődsz te vele?</p>
				<p>- Gyere velem! - kiáltottam hirtelen, mint az őrült. - Gyalázat ebben a csúnya, rossz
               szállodában! Gyalázat. Mit akarunk mi itt? Mi! Kik vagyunk mi? Te úrinő vagy, érted?
               Úrinő! Gyere!</p>
				<p>Ilyeneket kiabáltam.</p>
				<p>Most - most nem tudom ennek a leánynak az arcát elém képzelni. De nem hasonlított
               Etelkára ‑ azt az egyet tudom, hogy nem hasonlított Etelkára! És nemcsak hogy nem
               hasonlított: nem is ő volt. Semmiképpen sem ő volt. Egy közönséges leány volt.</p>
				<p>Hogy megijedt! Sikoltott, az ajtóhoz ugrott.</p>
				<p>- Őrült, egy őrült! - lihegte.</p>
				<p>Elébe ugrottam, megszorítottam a karját. Kirántottam a revolvert is. Halálsápadt
               lett. Visszadugtam a revolvert, és erőltetve nevettem.</p>
				<p>- Maga bolond - mondta. - Hogy megijesztett.</p>
				<p>- Hát nem kellett volna mindjárt megijedni. Csak nem gondolta komolyan, hogy én őrült
               vagyok?</p>
				<p>- Dehogynem. Az ilyen szegény lány sohase tudhatja, kivel akad össze... Mit szorítja
               úgy a karomat? Fáj.</p>
				<p>- Olyan jó szorítani - mondtam, eleresztve a karját. - Milyen szép leány maga!</p>
				<p>- Ugye, szép lány volnék? - kérdezte szomorú mosollyal.</p>
				<p>Tétován leült az ágyra, én melléje ültem, mintegy bocsánatkérő és megnyugtató módon,
               átkaroltam a derekát.</p>
				<p>- Lássa, milyen szomorú sorsunk van nekünk, leányoknak? Mindig rettegnünk kell,
               minden pillanatban megtörténhetik velünk akármi. - Lassan, lassan mondta ezeket a
               szavakat. Látszott rajta, hogy jólesik panaszkodni. - A múltkor is, bizonyosan
               olvasta az újságban, egy szegény leányt megölt egy ember a szomszéd utcában. Megölte,
               és kirabolta, máig sem tudják, ki volt.</p>
				<p>- Nem is tudom, miért viselem ezeket az ékszereket - folytatta, leoldva nyakláncát az
               éjjeliszekrényre. - A barátnőm, akit maga is ismer, eleget mondja, hogy ez
               bolondság. De én már olyan vagyok: szeretem magammal vinni mindig, amim van. Legalább
               nem vehetik el tőlem, anélkül hogy engem is el ne pusztítsanak. Azt hiszi, hogy olyan
               nagyon drága nekem ez az élet?</p>
				<p>Ezalatt a hátán szép lassan a nyakáig emeltem a kezem. Most hirtelen rányomtam a
               másik markomat is, és teljes erőmből összeszorítottam a nyakát.</p>
				<p>- Nincs semmi vesztenivalóm - gondoltam.</p>
				<p>Egy hang sem repült ki a szájából. A szemei felém dagadtak, mintha ki akarnának
               nyomulni helyeikről, a tekintete olyan volt, mintha valamin nagyon csodálkozna.
               Lassankint finom pirosság futotta át az arcát. A szája kinyílott. Felálltam, és
               mozdulatlanul állva szorítottam, szorítottam, fojtottam, fojtottam némán. Nagy,
               lassú, tompa kéjt éreztem, amint öt boldog ujjam a lány sima nyakán feküdt, szorosan,
               szorosan, mintegy bele akarva hatolni, mint szerelmes a párjába. Arra gondoltam, hogy
               nincs határ erőmnek és ujjaimnak, és úgy éreztem, mintha boldog volnék, hogy most,
               most az egyszer életemben szoríthatom egy szép leány nyakát, kedvem szerint, örökké,
               a végletekig, a végtelenig. Ujjaim mélyen ágyazódtak be a puha húsba, amely feldagadt
               körülöttük, mint a párna a fej körül az ágyban. És fehér udvara volt a halványpiros
               bőrön valahány ujjamnak. Ó, milyen gyönyör volt: ezekben a másodpercekben egy
               örökkévalóság volt, szorosan, szorosan beszorítva. Mi minden eszembe nem jutott, míg
               ott álltam a fuldokló test fölött, és néztem, néztem, amint a vér lassan aláfutja a
               dagadt, szenvedő arcot. De mindennél élénkebben azokra a percekre gondoltam, mikor
               inas koromban a mester gyerekét, a hároméves kis dögöt ütöttem. Valami hasonlót
               éreztem most is. Homályos bűntudat is égett bennem lassan a dac nagy kéjével, de
               minden bűntudat mellett is valami teljesedésfélét éreztem, valami elért nagy
               céldiadalt, mikor a holt fej lassan lenehezedett kezeim fölött, és el mertem végre
               ereszteni, és akkor az egész felsőtest élettelen hátradőlt az ágyra.</p>
				<p>Úgy képzeltem, hogy egyszerre eltűnt a pirosság, kísértetiesen elhalványodott az arca
               - és nem mertem azontúl ránézni. Felkaptam a nyakláncot az éjjeliszekrényről,
               hirtelen megpillantottam az asztalon a retikült is, azt is a nagykabátom alá
               dugtam.</p>
				<p>- Hát ennyi volt az egész? - kérdeztem magamtól. Egy pillanatra még akaratlan vissza
               is pillantottam. Láttam a két cipős lábat, amint a szoknya alól lógott le az ágyról a
               levegőbe, a sápadt fejet, amint a falnál megszakadva, derékszögben felgörbült.</p>
				<p>Lábujjhegyen léptem, vigyázva kizártam az ajtót, egy résnyit kinyitottam,
               kitekintettem. Senki sem volt a közelben, a ködön át álmosan pislogott a kapualji
               gáz. Kisurrantam. Aztán egy lépésről visszanézve, láttam, hogy az ajtó nyitva, és a
               résen át kifekszik a világosság. Visszaléptem, kivettem a kulcsot, kívülről
               ráfordítottam, és zsebre dugtam. Aztán izgatottan kisiettem a kapun.</p>
				<p>Senkivel sem találkoztam.</p>
				<p>Céltalan mentem, és kiértem egy főutcára.</p>
				<p>- Nem szabad hazamennem - gondoltam. - El kell tűnni a pénzzel.</p>
				<p>Sok habozás után egy nagy hotelbe fordultam be.</p>
				<p>Gyanakodva néztek rám. Előre megkérték a szoba bérét.</p>
				<p>Majdnem kiejtettem a retikült a kabátom alól. Zavart, kitérő válaszokat adtam. A
               bejelentőlapra a régi nevemet, az anyám nevét írtam be.</p>
				<p>Felmásztam a szőnyeges lépcsőkön. Az elegáns környezetben utálatos foltnak éreztem
               magam. És mégis minden ismerős volt, tudtam, hogy ez az igazi környezetem, bizonyos
               diadallal jöttem, végre!</p>
				<p>Majd, igen, mindjárt egyedül leszek, mindjárt mindenről gondolkodni fogok.</p>
				<p>És gondosan bezártam az ajtót, és kalapom alá tettem a retikült, és leborultam az
               ágyra. Ó, istenem, rögtön, rögtön éreztem, hogy valami rettenetes, visszahozhatatlan
               történt: öltem, és hogy én öltem: Tábory Elemér; gyilkos vagyok: Tábory Elemér
               gyilkos. Kinyitottam a szemem: az ablaktábla hasadékán gyémántosan átvonalzott a
               napfény, minden tárgy látszott az enyhe félhomályban, minden régi bútor, Elemér
               gyermekkori, kedves kis szobája, ahol hajdan először aludt el erre a borzasztó
               álomra. Késő dél lehetett, hagytak aludni, azt hitték, hogy jót tesz nekem az
               alvás.</p>
				<p>Az első pillanatban az ágy falára néztem, és íme, egy szép, meleg, mintás ágyvédő, a
               húgom kézimunkája borította a falat. És akkor egyszerre, mintha látnám, szemem előtt
               volt egy másik, egy hideg, kemény ágyfal, egy krétafehér fej a falhoz támasztva
               függélyesen, élettelen, keresztben elnyúlt női test az ágyon, levegőbe lógó cipős női
               lábak.</p>
				<p>Én voltam, hiába, én voltam, és úgyszólván csak az imént volt, és hiába, most már
               emlékszem rá mindörökre!</p>
				<p>- Most már vége - gondoltam ekkor egész higgadtan, elromlott az életem, ezekkel az
               emlékekkel folytathatom így tovább, örökre méltatlan lettem erre az édes, szent,
               otthoni környezetre, én, én, aki egy utcaleányt megöltem, lehetek-e egyúttal, egy
               személyben Etelka vőlegénye?</p>
				<p>Iszonyú, iszonyú!</p>
				<p>Az első gondolatom önző volt nagyon, nem a lelkiismeret bántott: egyszerűen sirattam
               a boldogságomat.</p>
				<p>És amíg Etelkára zokogva gondoltam, egyszerre csak egy emlék annyira megdöbbentett,
               hogy elfelejtettem miatta hirtelen a sírást, és felkönyököltem az ágyban, mintegy
               gondolataimra figyelve. Ah, nemde, nemde, azt hittem - azt hitte a díjnok - egy
               pillanatra legalább az jutott eszébe - úgy érezte magát, mintha azt hitte volna -
               olyan gondolatai jöttek -, ah persze, ez csak olyan futó gondolat volt - nem egyéb -,
               mintha az a leány - mintha legtávolabbról is lehetne arra gondolni, hogy ez a leány -
               esetleg hasonlíthat - Etelkához. Ó, ez a gondolat, ez a gondolat maga nem aláz-e meg
               örökre, nem teszi-e lehetetlenné, hogy valaha még szemébe merhessek nézni Etelkának?
               Ezután az éjszaka után, miután megöltem, megfojtottam a saját kezeimmel...</p>
				<p>(Borzadva néztem a kezeimet. Pedig nem ezek voltak.)</p>
				<p>...megfojtottam azt, aki - lám, lám, gondolkozzunk csak, az arcára a rendes arcára
               nem emlékszem, de akkor, igen, igen feltorzult, kidagadt a szeme, hogy kidagadt!
               Halvány pír futotta át... aztán krétafehér lett... leesett... Vajon így torzulna-e
               el, vajon ilyen lenne-e, ha... eltorzulna Etelka arca is? Mikor... mikor
               megszorítottam, akkor olyan kéj futott át rajtam... olyan kéj volt...</p>
				<p>Istenem, ha Etelkát öltem volna meg!</p>
				<p>Ha! Milyen nagy csönd van a házban! Pedig már fényes dél van. Mintha lábujjhegyen
               járnának. Mintha suttogó beszédet hallanék. Figyeljünk, figyeljünk. Valami
               történhetett. Olyan baljóslatú ez a csönd. Mint egy halottas házban.</p>
				<p>Valakit - egy leányt, egy leányt -, megfojtottam. És ha ma éjjel Etelka, a gyönyörű
               Etelka, itt nálunk, a hófehér vendégágyban, csöndben, csöndben, mint egy kis madár,
               csöndben, csöndben...?</p>
				<p>Minden rémség megtörténhetik.</p>
				<p>Nem, nem, ez mégis lehetetlen. Lehetetlen. Nem ő volt, nem, bizonyosan tudom, hogy
               nem ő volt. Nem is hasonlított, igazán nem hasonlított. Hogy nem jut, nem jut eszembe
               az arca!</p>
				<p>...Nem is tudom és nincs is időm minden gondolatomat leírni, ami ezen a borzasztó
               napon agyamban megfordult. Csak azt tudom, hogy hiába mondtam magamnak akármit, hiába
               neveztem ostobának, babonásnak magam, hiába erősítgettem önmagam előtt, hogy ez az
               egész pontos összefüggés álom és a valóság között csak alaptalan, gyermekes
               kiképzelés: egy irtózatos, bénító félelem nem engedett mozdulni az ágyamból, hogy
               minél később tudjam meg a valót, egy béna félelem súgta folyton, hogy gyilkosa
               lehetek annak, akit legjobban szeretek, és hogy ma éjjel valami iszonyú történt
               Etelkával.</p>
				<p>És mikor értem jöttek, nem mertem kérdezni semmit.</p>
				<p>És kimentem a kertbe, és ott, a szép kavicsos úton jött velem szemben Etelka. Úgy
               jött, mint ahogy a nap jön fel lassan a felhők közül, és piros virágokkal hinti be a
               látóhatár felét. Etelka kezében is virágok voltak, mosolygott, úgy jött felém.</p>
				<p>- Friss csokrot viszek - mondta -, friss csokrot a nagymama szobájába. Szegény, ha
               már nem mozdulhat a karosszékből, legalább otthon gyönyörködhessem virágokban. - Mi
               az. Elemér? Mi történt? Rosszul vagy? Nem jól aludtál?</p>
				<p>Valami nagyon különösen viselkedhettem, valami összefüggéstelen és lázas szavakat
               mondhattam, magam sem tudom, mit, hogy mennyire, mennyire méltatlan vagyok hozzá,
               hogy gyilkosa tudnék lenni és efféléket, nagyon vadul. A szegény leány zokogva ült le
               egy padra, én pedig mint egy őrült, elfutottam, bezárkóztam a szobámba,
               szemrehányásokat tettem magamnak, öngyilkosságról gondolkoztam. És mégis öröm,
               nagy öröm töltötte be lelkemet, mert legrosszabb félelmem nem vált valósággá.</p>
				<p>Egyszer aztán kopogtak az ajtómon. Egy szép, régen kedves, ezüstös hang beszélt:</p>
				<p>- Etelka sír! Mi történt köztetek? Menj, és vigasztald meg szegény leánykát.</p>
				<p>- Ó, nenne!...</p>
				<p>És ekkor elmondtam neki, hogy én olyan dolgokat követtem el, melyeknek emlékével bűn
               és lehetetlenség volna Etelkát magamhoz kötni, hogy én elmenekülök, elbujdosom,
               valahova messze, hogy én nem bírom ki az életet, hogy öngyilkos lennék, de nem akarok
               szomorúságot okozni azoknak, akiket annyira szeretek, és akik engem annyira
               szeretnek, hogy bocsássanak meg nekem, hogy felejtsenek el, bár én is elfelejteném
               magamat!</p>
				<p>Ó, jóságos, áldott, ezüstös nenném! Hogyan tudom valaha kiérdemelni bocsánatodat
               azért a gyalázatos emlékért, azért, azért, hogy piszkos szellememben tegnap éjjel óta
               a te képedre is tapadt egy szem abból a piszokból, mely lelkem mélyeiből oly keserűen
               ömlik erre az egész világra? És mégis, igazad van, nem szabad, nincs jogom feladni a
               küzdelmet, nincsen jogom kétségbeesni. Ó, milyen bölcs vagy te, drága nenném, és
               milyen nyugtató a szavad! Igazad van, nem vagyok már a magamé, és nincs jogom,
               bánatommal magamban pusztulni, igazad van, csúnyaság tőlem bántani és boldogtalanná
               tenni bánatommal Etelkát, anélkül hogy azt vele megosztanám.</p>
				<p>Igazad van: Etelkának joga van tudni az én szörnyű titkomat. El kell mondanom neki és
               tőle megkérdeznem: akar-e egy ilyen rettenetes élet útján lenni kísérőm? Hogyha
               megborzad tőlem, borzadjon meg, és lássa, ki vagyok, és menekülhessen, ha azonban
               mindezek dacára még szeretni tudna, ha talán csak egy rettenetes betegség az az
               egész: az ő szerető megbocsátó tekintete segítsen leküzdeni ezt a betegséget,
               segítsen harcolni ezekkel az emlékekkel, elviselni ezt az életet. Édes istenem, talán
               még... Nem, nem, lehetetlen, így megélni, de íme, a legrosszabb mégsem következett
               be, talán mégiscsak a lelkemben van az egész baj, egy rettenetes lelki nyavalya... és
               Etelka oly okos, oly gyengéd, oly komoly, megértő...</p>
				<p>Ó, mily keserű töprengéssel szántam rá magam, hogy mindent elmondok neki! Nem annyira
               attól féltem, hogy megvet, hogy megborzad, még nem is annyira attól, hogy
               szerencsétlenné teszem őt (magam már lehetek-e szerencsétlenebb?), nem, ez még nem a
               legnagyobb, a legrosszabb lehetőség, hanem hogy az én lelki bélpoklosságom olyan,
               valóban, mint a bélpoklosság, és megrontja, megfertőzi mindazokat, akik közelébe
               jönnek, mint ahogy itt benn az én lelkemben megfertőzte már az egész világot, a
               legszebbet, a legszentebbet is, ez, ez volt a legijesztőbb gondolat, amikor Etelka
               mellett ültem a kis kerti padon, avval a szándékkal, hogy végre, végre, ennyi évek
               óta most először, elmondok valakinek mindent.</p>
				<p>Késő délután volt, halkan peregtek össze az akáclevelek, az öreg Cézár lomhán hevert,
               a méhek elültek a bogyóbokorban. És a kert mélyén lassan, lassan, nyílt ki az
               estike.</p>
				<p>Ebben a kertben, mely gyermekkorom emlékeivel volt tele, küzdöttem a nagy szégyennel,
               a nagy pecséttel, mely évek óta szívemen pecsét lett. Azoknak a leírhatatlan
               iszonyúságoknak még friss emlékeivel. Életem szégyenével, bűneim iszonyú tudatával,
               egész sötét, senkitől sem sejtett mélységes gyalázatom hatalmas szemérmével. Ah,
               milyen iszonyú volt, mily lehetetlenség, egész rút meztelenségemben odaállni az elé,
               akit úgy szerettem, az elé, akinek képét lelkem mocskától hiába őriztem magamban.
               (Mennyivel jobb lett volna vissza nem jönni közelébe soha, elvinni emlékét örökre,
               tisztán!) De erőt adott az a tudat, hogy a legrosszabb mégsem történt meg, az a nő,
               akit álmaimban láttam, megöltem, nem ő volt, még sem ő volt. És lassankint elfogott a
               szemérem legyőzésének kéje, a meztelenség kéje, a vallomás kéje, a megnyílásé, az
               önvád keserű kéje. És az a kéj, amivel magamat kínoztam, és kínoztam őt, akit
               szerettem.</p>
				<p>De ő valóban okos volt és józan és megbocsátó, mert nem tudott hinni a rossz
               valóságnak.</p>
				<p>- Álom volt minden - mondta -, ez csak álom, álom az egész. És mit tehetsz te arról,
               ami veled álmodban történik?</p>
				<p>- De ezzel az álommal tovább élni nem lehet. Mondd, Etelka, nem őrült-e, aki ilyen
               álmokat álmodik?</p>
				<p>- Az álmok jönnek, jönnek maguktól, ki tudja, honnan, senki sem ura álmainak.</p>
				<p>- De lelkemből, lelkemből jön valahonnan az álom. Mondd, Etelka, gondolhat-e rád,
               akinek ilyen emlékei vannak?</p>
				<p>- A lelkünket magunk sem ismerjük, és ki meri mondani, hogy ő tudja, mi lakozik
               benne? Ha te tudnád azt, Elemér, mennyi rossz gondolatom, milyen gondolataim voltak
               már nekem is, egészen kisleánykoromban! A gondolatot nem lehet őrizni, repül mint a
               rossz madár, minden ember tele van rossz gondolatokkal. Ami rossz bennünk,
               megbocsátjuk, ami legjobb, egymásnak adjuk, és elfogadjuk.</p>
				<p>- Ó, milyen jó vagy te, Etelka. De én, én nem tudok megélni így tovább, én nem tudok
               így élni temelletted.</p>
				<p>- Nézd, csak, Elemér. Az a másik, a díjnok, aki megkeseríti az életedet, aki vétett
               ellened és ellenem, csak egy gonosz álomkép, egy árnyék, mely kíméletet nem érdemel.
               Öld meg! Öld meg, mondd neki, szuggeráld neki, hogy ölje meg magát, mért nem hagytad
               őt már régen elpusztulni?</p>
				<p>- Pusztulni!</p>
				<p>- Ha őt megölöd, egyedül maradsz! Hidd el, mosolyogni fogunk még ezen az egészen.
               Megbüntetjük őt, halálra ítéljük. Pusztuljon el együtt álmod és babonád. Öld meg! És
               ne félj semmitől, egyedül maradsz, egészen az enyém!</p>
				<p>- Én eddig megakadályoztam őt, életben tartottam, kivettem a kezéből a revolvert,
               féltem.</p>
				<p>- Nem fogsz többet félni.</p>
				<p>...Nem fogok félni többet. Ma, ha felébred a díjnok, ott a szállodai ágyon, veszi a
               revolvert, és agyonlövi magát. Ezt bizonyosan tudom, érzem, hogy most oly erős az
               akaratom, a Tábory Elemér akarata, hogy nem tud, nem tudhat neki ellenállni.</p>
				<p>Hisz csak bennem, bennem van minden baj: mért ne segíthetne rajta akaratom? Mért ne
               parancsolhatnék a saját tudatomnak?</p>
				<p>Nyugodt vagyok? Azt nem mondhatom. Nem merek reményleni az életben és a boldogságban.
               Bármennyire akarnám is, nem tudom igazán hinni, hogy minden csak álom volt. Félek,
               nagyon félek, hogy ez a reggel, amely most pirkad át a függönyökön, és halványítja a
               lámpásomat: az utolsó reggelem. Félek, hogy ha elalszom, nem kelek fel többet. De
               akaratom szilárd. Ha úgy van, ha igazán nem egészen álom ez a szörnyű álom: akkor
               úgysem élhetek tovább!</p>
				<p>Ma eldől minden. Ma a díjnok megöli magát.</p>
			</div>
			<div type="chapter">
				<head>XI. (Az író levele)</head>
				<p>Kedves barátom, három éve beszéltem neked először a Tábory Elemér írásairól. Akkor
               történt az a rejtelmes tragédia, amelyről az újságok is írtak: halva találták őt
               szobájában, a homlokán lőtt sebbel, és semmiféle fegyver sem volt körülötte. Mi
               történhetett? Semmiféle nyomozás nem vezetett eredményre.</p>
				<p>Az írásokat sokáig rejtegettem, bár az elhunyt szabad rendelkezésemre testálta, és
               így azonnal kiadhattam volna. Azt vártam, hogy a katasztrófát elfeledjék, és a hősre
               ne ismerjenek rá. A neveket mind megváltoztattam. De te tudni fogod, kiről van szó.
               Engedd meg, hogy neked küldjem meg először e szomorú lapokat, akiről biztos vagyok,
               hogy érdeklődéssel és részvéttel fogod őket olvasni.</p>
				<p>
               1913
            </p>
			</div>
		</body>
	</text>
</TEI>