<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17520" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Budapest</title>
				<author ref="viaf:121519574">Lux Terka (1873-1938)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">23278</measure>
				<measure unit="pages">52</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Budapest</title>
					<date>2017-11-16</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17500/17520"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Erdélyi Zsolt</name>
						<name>Fecz Ágnes</name>
					</respStmt>
					<bibl type="digitalSource">
						<title>Budapest</title>
						<date>2017-11-16</date>
						<ref target="http://mek.oszk.hu/17500/17520"/>
					</bibl>
					<bibl type="printSource">
						<title>Budapest</title>
						<author>Lux Terka</author>
						<pubPlace>Budapest</pubPlace>
						<publisher>Légrády</publisher>
						<date>1908</date>
						<ref target="http://mek.oszk.hu/17500/17520/pdf/"/>
					</bibl>
				</bibl>
				<bibl type="firstEdition">
					<title>Budapest</title>
					<author>Lux Terka</author>
					<date>1908</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-30"/>
			<change when="2021-04-29"/>
		</revisionDesc>
	</teiHeader>
	<text>
		<body>
			<div type="chapter">
				<head>
            ESZÉLGETÉS AZ OLVASÓVAL.
            </head>
				<p>Tegyen ugy az olvasó ezzel az irásommal s ami utána fog következni, mintha egy
               képeskönyvben nézegetné Budapestet. Például: Ni, ez itt a Nagy-körut, a munka
               utcája, ez meg a Belváros, a szemnek, szájnak, érzékeknek utcái!... Ez a Kerepesi-ut,
                  az eleven és holt közlekedés utcája. Közönséges,
               antipatikus, de szükséges utca. Ez meg az Andrássy-ut a müvészetek és carrièrek
               utcája; szép sima, hangtalan, előkelő és mégis azt az impressziót kelti, mint a pokol
               tornáca. Innét vezet az ut: a Stefánia-utra. Az apró szininövendékek, a leendő
               sikkasztó bankhivatalnokok, igazgatók és mindazoknak Mekkája felé, kikről mikor azt
               mondják: de felvitte Isten a dolgát! - azt gondoljuk: de levitte Isten a dolgát!...
               Ez a Duna! A budapesti nyomoruság jó házi deus ex machinája. Az ember tragédiájának
               utolsó felvonása. A sülyesztő lyuk, ahol eltünik a dráma bukott hőse. A mi impozáns,
               nyugodt, nagy karrièrü folyónk, melynek egy-egy csöppje valahol az Északi tengerből a
               Ferenc József-fokon fagy meg...</p>
				<p>Ni, ez itt a jó öreg vár! Az akut és idült kegyelmesek, a penzionáltak, meg az
               aggszüzek rezidenciája. Te kedves, feszes, unalmas öreg Szent László-tér!...</p>
				<p>Itt vannak a templomok is. Fenn a hivatalos uristen-háza, lenn az arisztokratáké, meg
               a kisebb uraké. Ez a jezsuitáké, ez a könnyed szerelemé, az a komolyabb szerelemé.
               Oda rendez-vous-ra, ide esküdni jár a fiatalság... Ez meg a koldusok börzéje. A
               legjobb templom: üzleti nyelven. Koldus-üzleti nyelven. Itt székel a legjobb hirü
               Szent Antal, az elveszett esernyők és elveszett szivek legügyesebb Sherlock
               Holmese.</p>
				<p>Lássuk tovább!... Itt vannak a budapesti fényes vendéglők... Itt a kávéházak... Ezek
               a szinházak... Hát ez?... Brrr! A kórházak... És ez?... Nem ismerem... Hja, igen, a
               temető!...</p>
				<p>És itt csapja be a könyvet az olvasó. Végignézte Budapestet. A szép, kedves, elegáns,
               könnyü erkölcsü, okos, raffinált Budapestet, aki csodás karrièrt futott meg. Az anyja
               tót napszámos-asszony, az apja sváb pallér s ő maga, a borzas, repülő haju,
               mezitlábos kis Schneider Fáni, előbb a Rác-város utcaporában játszik, később a
               hajdani Szent Péter külvárosban, részeg lókupeceknek és halkereskedőknek énekel, még
               később a mostani Gizella-téren, a német-szinházban, aztán magyar kokott lesz belőle
               és az emberek megszámlálhatatlan légióját őrli össze szép fogával.</p>
				<p>Ez a mi Budapestünk. A milliószor elátkozott, megvetett, kipellengérezett, gyülölt,
               bemocskolt: kőasszony, aki gúnyos, hunyori szemével hidegen, biztosan néz maga elé,
               anélkül, hogy az ujját is megmozditaná. Nincs rá szüksége. Ezren feküsznek lába
               előtt, holtan, véresen, mocskosan, koldusan, az ő fanatikus szerelmesei, kiket ő tett
               tönkre, ő szivta ki a vérüket, agyvelejüket, ő ropogtatta össze a csontjukat, ő
               cifrálkodta el a vagyonukat s azután ellökte őket magától. És jöttek az uj hódolók,
               az uj örjöngők, az uj szerelmesek és megismétlődik, nem, folytatódik az asszony
               munkája, aki embervért iszik, aranyat eszik s két karját hivogatóan, csábitóan
               nyujtja ki az ország négy sarka felé.</p>
				<p>És az emberek jönnek, északról, nyugatról, mindenünnét. Az ország szegény, se
               kulturája, se hatalma s az emberek gazdagságról, kulturáról, hatalomról álmodnak az
               éjszakában. Hiába! Ez a kő-asszony csak hiteget, röpke kéjt ad, de boldogságot és
               nyugalmat nem osztogat. Csak elvesz. Mindent: boldogságot, nyugalmat, becsületet és
               az életet.</p>
				<p>Bocsánat, rossz prológust mondtam el az én Budapestem mellett.
               Kissé fellengőset, mely után nagy igényekkel léphet fel velem szemben az olvasó. Nem
               ez volt célom, de magával ragadott engem is a hevület, melylyel ennek a kőasszonynak
               asszony, férfi, egyaránt hódol.</p>
				<p>Pedig csak egynéhány skiccet teszek le az olvasó elé. A derengő s a boruló
               szürkületből loptam el, ugy, mint mikor az ember az ablakából lenéz a nyüzsgő, vagy
               alvó városra, mely titokzatos kőszemével, mint egy sfinx örök rejtélye nézi maga
               körül az életet.</p>
				<p>Egy nagy város, a maga életével, titkaival és küzdelmeivel, mindig érdekli az
               embereket. Az olvasót is, aki csak elmegy a nagy város mellett, akármilyen mélyen él
               is benne, s az irót, aki azt nézegeti hogy élnek benne azok, akik benne élnek, de
               ugy, mintha csak elmennének mellette.</p>
				<p>Azt mondják, aki kritizál - nem szeret. Meglehet. Én azonban szeretem Budapestet. Nem
               tett velem semmi jót, de szeretem. Szeretem, mert mindenki megveti, szeretem, mert az
               egykori kócos, repülő haju, mezitlábos kis Schneider Fániból, geniális romlottsága
               mellett is sok kedves, gamin vonás maradt meg.</p>
				<p>Nem tehetek róla, de olyan a természetem, hogy mindig jobban vonzódok ahoz, akiről
               igen sok rosszat, mint akiről igen sok jót mondanak. A sok jó olyan, mint a zöld dió;
               ha az ember elkezdi hántani a szép zöld héjától, a végén csak egy kis mocskos,
               fekete, ragadós valami marad a kezében. Akiről azonban sok rosszat mondanak, az
               olyan, mint a feketére festett kutya. Ha az ember nem sajnálja tőle a fáradságot, meg
               a szappant, bizonyos, hogyha nem is egy hattyu, de egy türhetően fehérszőrü állat
               kerül eléje.</p>
				<p>Ezért szeretem én Budapestet, ezt a roszhirü, szegény Schneider Fánit, akiről azonban
               még nincs megállapitva sem psichologice, sem kávéházi logika alapján, sőt még
               topografice sem: hogy öröklött vagy szerzett romlottság téritette-e le az erény
               utjáról?</p>
				<p>Ez azonban olyan probléma, ami semmi előnynyel nem jár a világ előtt a nem erényes
               asszonyra. Mert a világ nem azt kérdezi: hogy szerezted a bünödet, hanem, hogy
               vesztetted el az erényedet?</p>
				<p>Nem hiszem hogy sikerüljön, de megpróbálom megkeresni rá a feleletet.</p>
			</div>
			<div type="chapter">
				<head>
               AZ UTCA REGGEL.
            </head>
				<p>Fánira Szepi vigyázott fel, a bátyja. Fáni masamód-tanuló volt, madame Bergernél,
               benn a Belvárosban. Szepi felszabadult szerelő, egy Grünhut nevezetü szerelőnél, a
               Váci-köruton.</p>
				<p>Fáni tizenöt esztendős mult januárban. Szepi tizennyolc lesz áprilisban. Fáni nyulánk
               növésü, fehér és rózsaszinü husu leányka volt, olyan, mint egy nagyon fiatal,
               fehérszőrü házinyúl. A válla széles, a dereka karcsu s a járása sajátságos módon
               előkelő. Ruganyos, kimért, egyenes, könnyed; érthetetlen, hol tett rá szert a
               házmesteri lakásban?</p>
				<p>Egyéb szépséggel is megáldotta az Ur. A haja tömött, kékesen fekete, a szeme kék s a
               szája mint a bűn, tehát: kivánatos. Hogy ilyen szájat egy tót napszámos anya s egy
               borju-ábrázatu, sváb kőmüves apa honnét szereztek a leányuknak - rejtély. Ilyen szája
               csak a Krisztus előtti királyleányoknak, egy Judithnak, egy Salomének lehetett.</p>
				<p>Szepi ellenben rút fiu volt. Félig az anyja, félig az apja. Kicsi, kenderhaju,
               vizszinü-szemü és igy tovább. De erkölcsre igen jó gyerek volt mind a kettő.
               Dolgosak, szorgalmasak, becsületesek. Igaz, akkor is muszáj lett volna ilyeneknek
               lenniök, ha nem akartak volna. Az apjok, az öreg Schneider Szepi, nem értett egy
               fikarcnyit se a modern nevelés sistemájához. Ő nem lesegette a gyerekek lelkének
               megnyilatkozásait, hajlamait, ő nem psichologizált, ő nem csinált semmit, csak:
               ütött. A nadrágszij mindig kéznél volt a derekán, ő ezzel nevelt. És ugy látszott,
               jól nevel. A többi az Isten dolga. Az ember elvégzi a maga kötelességét, a többit
               végezze az Isten.</p>
				<p>Fáni még nem tudta, hogy ő szép, egészen hamvazószerdának reggeli hét órájáig. Ekkor
               megtudta és ebből, természetesen, baj lett. Vagy mondjuk igy: ebből lett a baj.</p>
				<p>Tiszta, hideg téli reggel volt, az utcákon férfi- és nőmunkások siettek a gyárakba,
               ujsághordó gyerekek repültek tova, tejes-kocsik, posta-szállitó, mindenféle
               élelmiszerrel meg kofákkal teli kocsik robogtak jobbra-balra s a járdákon részeg
               muzsikus-cigányok ténferegtek hazafelé.</p>
				<p>A Kerepesi-uton szellőztették a füstös kávéházakat, álmos, sápadt, piszkos galléru
               pincérek dideregtek az ajtókban és lugkőre, meg a Dunára megérett perditák
               vánszorogtak ki egyikből-másikból. Egy-egy kocsiból uri lumpok gyürött tetejü
               cilindere tünt elő és a tisztességes uri asszonyok bomlott frizuráju fejei, amint az
               uruk vállára hajolva aludtak és sápadt, átéjszakázott arcuk, zsiros bőrük
               veszedelmesen hasonlóvá tette őket a megvetett perditákhoz.</p>
				<p>Jó, friss, hóillatu volt a levegő, mintha csak külön azok számára készült volna, akik
               reggel bemennek a gyárukba s csak este jönnek ki ismét a levegőre. Semmi füst, semmi
               por nem profanizálta a szüztiszta levegőt, erős, üde, jó, becsületes volt még az
               egész város. Azt hiszem, ha a jó isten olykor rászánja magát, hogy letekintsen
               Budapestre, csak korán reggel teszi meg, máskor bizony nem isteneknek való
               látvány.</p>
				<p>De reggel még, vagy - már, minden ártatlan benne. Az urak alusznak, a kufárok nem
               árulnak, a bankok vasrolóit még lakatok őrzik, a szegény emberek már munkában állnak,
               kisöprik a templomokat, kiszellőztetik a bünös épületeket s a nappal és éjszaka
               parázna levegőjét uj, friss, tiszta levegő váltja fel.</p>
				<p>A kis Schneider Fáni kopott kék szoknyában, foltos kabátban s egy három esztendős,
               fűzöld kalapban sietett előre. Egyedül ment, a bátyja otthon maradt, mert az este
               kilelte a hideg.</p>
				<p>A Kerepesi uton, amint a Népszinház elé ért, a körutról három fiatal ember jött ki.
               Különös szabásu köpönyeg volt rajtuk és művészek voltak. Két piktor és egy
               szobrász.</p>
				<p>Hajnali öt órakor még becsületes spiccök volt, akkor kimentek a Dunához, szineket,
               vonalakat, mit látni s ott kijózanodtak. Most mentek hazafelé, a Városligetbe.</p>
				<p>Mikor Fáni elment előttük, a szobrász hirtelen megállt.</p>
				<p>- Láttátok ezt? - kérdezte meglepetten. - Nem? Akkor nézzétek meg a járását, az is
               kárpótol valamiért. Szervusztok, én megyek utána!</p>
				<p>Azzal otthagyta társait és a leány után ment.</p>
				<p>A kis leány olyan biztosan, nyugodtan, előkelően lépegetett a szemetes utcán, mint
               valami angol lady a makulátlanul tiszta parkjában. A szobrász melléje került, meg
               akarta szólitani, de a járása miatt nem merte. A Kossuth Lajos-utca sarkán a leány
               vett egy óriás kiflit és beleharapott. A szobrász is vett egy óriás kiflit, csak
               azért, hogy szembe kerüljön a leánynyal és rámosolygott. De a leány nem reagált.
               Naponta mosolyogtak a szemébe férfi-arcok, de a kis masamód- és házmester-leányok már
               tizenkét éves korukban tudják azt, amit az uri leányoknak rendesen későn magyaráznak
               meg, hogy a férfiaktól félni kell.</p>
				<p>Fáni tovább ment s a Kossuth Lajos-utcában egy fényképpel teli kapualj alatt
               megállott. Itt minden reggel megállt. Ez érdekelte. Szerette a szinésznők arcképeit
               nézegetni.</p>
				<p>A szobrász a háta mögött állt.</p>
				<p>- Kegyed mindezeknél, valamennyit együttvéve, szebb - mondta komolyan.</p>
				<p>A kis leány elpirult és elforditotta a fejét. Csak ketten voltak a kapu alatt, a
               Belváros utcáin még alig jártak.</p>
				<p>- Komolyan beszélek - szólalt meg másodszor a szobrász. - Én künn lakom a ligetben,
               szobrász vagyok s ha eljönne egyszer hozzám az anyjával, egyedül vagy akárkivel,
               lemintáznám és megfizetnék érte.</p>
				<p>Elég bizalomgerjesztő beszéd volt, a kis leány nem fordult el és kissé csodálkozva
               mosolygott.</p>
				<p>- Eljön? - kérdezte a szobrász.</p>
				<p>- Majd megkérdem otthon - felelte a leány.</p>
				<p>- Azaz nem kérded meg és eljösz - gondolta a férfi.</p>
				<p>- Minden reggel erre jár? - kérdezte.</p>
				<p>- Erre!</p>
				<p>- Én is erre járok - hazudott a szobrász - és holnap reggel itt fogom várni. Addig
               beszéljen a mamájával. Egy órai ülésért két forintot adok. És a szobra ki lesz
               állitva a Műcsarnokban és fotografiákat csinálnak róla. Ide is kiteszik.</p>
				<p>- Jó, - mondta nekipirulva, ragyogó szemmel Fáni - majd megmondom otthon.</p>
				<p>Nem mondta meg, másnap reggel azért kereste a szobrászt, de ez nem volt ott. Másnap
               se, harmadnap se, csak a negyedik nap. Hogy annál biztosabb legyen a sikere.</p>
				<p>Fáni pirulva ment eléje.</p>
				<p>- Mondtam otthon - hazudott - de a mamám most beteg és azt mondta, menjek én egyedül.
               Majd délben, ha megyek haza ebédelni.</p>
				<p>Délben beállitott a szobrászhoz; kissé szégyenlősen, de elég nyugodtan és azt mondta:
               eljött.</p>
				<p>A szobrász leültette, komolyan, okosan; úgy is okosan, mint művész, ugy is, mint
               férfi, mert mindkét formában érdekelte őt a leány és elkezdte a fejét mintázni. Közbe
               beszélgettek. A leány megvallotta, hogy életében még csak háromszor volt szinházban,
               pedig nagyon szeretne sokszor elmenni. Hogy volt egy barátnéja, egy Szidi nevü leány,
               aki most szinésziskolába jár. És hogy ismert egy leányt, a Pék Lottit, aki modell
               volt piktoroknál, de nem ruhába. Ruha nélkül.</p>
				<p>A szobrász fürkészve vizsgálgatta, de nem látott rajta semmi különöset. Gyermetegen,
               naivul, becsületesen, kis hiusággal és valami homályos rajongással szemében ült
               előtte.</p>
				<p>Másnap azt mondta neki, gombolja ki nyakán a bluzát, mert igy nem tudja a nyakát
               mintázni. Később elégedetlenkedett.</p>
				<p>- Nem jó - mondta összehuzott szemöldökkel. - Válltól kell mintázni. Igy! - És egy
               dekoltált szép mell-szobrot mutatott. A leány nem ellenkezett. Vállán lecsusztatta a
               bluzát és két napig igy ült a szobrász előtt.</p>
				<p>Ez, a negyedik nap, egy övig meztelen alakot mutatott neki, hogy most igy volna rá
               szüksége.</p>
				<p>- Nem - mondta Fáni - igy nem ülök. - És két napig nem jött el. A harmadik nap eljött
               és szó nélkül levetette a bluzát, kigombolta az ingvállát, a száját dacosan
               összeszoritotta s a fejét elforditotta.</p>
				<p>Olyan szép volt, hogy a szobrász akaratlanul felkiáltott: Maga olyan szép, hogy Isten
               ellen való vétket követ el, ha nem engedi magát egészen mintázni!</p>
				<p>A leány rávetette a szemét. Csodálkozás és a szögletében egy könycsepp ült.</p>
				<p>- Mint a Pék Lottit? - kérdezte. És szó nélkül begombolta a bluzát és szégyenkezve,
               köszönés nélkül elment.</p>
				<p>Egy hét mulva visszajött s egy másik hét után szeretője lett a szobrásznak.</p>
				<p>*</p>
				<p>Már tavaszodott, március végét járta s a többé nem fiatal trafikos-kisasszony
               fantasztikus posztó-muffjára ibolya volt tüzve s a lelkét valami uj, névtelen
               reménység csodás kaosza remegtette meg, mint a nagy zenészét, aki a zenében egy uj
               hangról álmodozik. A vékony és ráncos arcu, a lovaglócsizmájáról és tiz esztendős,
               foltozott szarvasbőr nadrágjáról azonnal felismerhető egykori földbirtokos, most
               szenzál, valamelyik kerepesi-uti kis kávéház ablakából amint kinéz az utcára és a
               még lombtalan vadgesztenyefák ágain verebeket hall csiripelni, pacsirta füttyre
               gondol, meg frissen szántott mezőkre, napsütötte dülőkre, hol hófehér ökrök huzzák
               lassu tempóban a szekeret s a kisbéres gubájába takarózva fujja a tilinkóját.</p>
				<p>(Máskülönben, ha én Isten volnék, leszoktatnám az embereket az álmadozásról és
               reménységről olyanformán, hogy az emberiség életének code civil-jéből törülném a
               multat és jövőt s csak a jelent iktatnám be.)</p>
				<p>Fáni és Szepi amint kiértek a Kerepesi-utról, egymásra néztek. Ők is érezték a
               tavaszt és nem volt kedvük bemenni a műhelyükbe. Fáni elkacagta magát:</p>
				<p>- Menjünk a Muzeum-kertbe!</p>
				<p>És bementek. Budapestnek ez a legszimpátikusabb és legpoetikusabb kertje. Benne a
               szép, klasszikus egyszerüségü muzeum épület, melynek kőoszlopai naponta több szerelmi
               esküt hallanak, mint a Nemzeti szinház szinpada egy esztendőn keresztül. A szelid
               észak-német s a hamis francia bonne-ok, a magyar szobalányok s a jobb és kevésbé jó
               családok házileányai tévednek be ide egy-egy rövid
               sétácskára.</p>
				<p>A jó öreg muzeum arculata a kézszoritások és szerelmes szavak ostobaságaiban
               gyönyörködik naponta s a háta: a titkosan váltott, becsületes és önzetlen
               csókokban.</p>
				<p>Fáni és Szepi leültek egy padra s egy ideig hallgattak.</p>
				<p>- Nézd - szólalt meg Szepi - most ezt olvasom! - És egy zsiros fedelü, gyürött, sok
               kézen megfordult könyvet húzott ki a zsebéből. Marx: Das
                  Kapital cimü könyvének egyik kötete volt.</p>
				<p>Fáni kinyitotta a könyvet, nézegette, forgatta, aztán visszaadta. - Mi ez? -
               kérdezte. - Nem regény, ugy-e?</p>
				<p>- Ez szocialista-könyv - felelte Szepi. - Itt van egy másik is. Meg egy harmadik is.
               - És az elsőn kivül még kettőt vett ki a zsebéből. - Ez: A tulajdon
                  fejlődése. Ez meg: A tőke vallása. Te is olvashatnád.
               Már vannak nőszocialisták is. Inkább ezt, mint szamárságokat. Láttam, hogy az
               ágyadban regényeket dugdosol. Kitől kaptad?</p>
				<p>Fáni elvörösödött s ugy megijedt, hogy a szive dobogása elállt. A szobrásztól kapta.
               Könnyü erkölcsü, majdnem pornografikus, franciából forditott regények voltak.</p>
				<p>- Hallod - szólt a bátyja élesen - kitől kaptad? És miért vörösödtél el?</p>
				<p>Fáni ijedtében azt hazudta, hogy Pék Lottitól kapta, a modelltől.</p>
				<p>Szepi összehuzta a szemöldökét és csunya, de sajátságosan éles és okos nézésü
               szemével, mely olykor lustán pislogott, mint a macskáé, majd acélszerüen villant meg,
               mint sötétben a kés, ránézett a leányra.</p>
				<p>Fáni ugy érezte, mintha tűt szurtak volna a szivébe. Elsápadt és lesütötte a
               szemét.</p>
				<p>- Mióta barátkozol te Pék Lottival? - kérdezte Szepi s a térdére könyökölve, élesen
               nézett a leányra.</p>
				<p>- Nem barátkozom - felelte ez szemlesütve.</p>
				<p>- Hát? Ha nem barátkozol, hogy adott neked könyvet?</p>
				<p>- Nem adott - szepegte Fáni.</p>
				<p>- Akkor ki adott? - kérdezte a bátyja s vállon fogta a leányt, ugy, hogy a bluzán
               keresztül a husát is megmarkolta. Kicsi, tömzsi, széles vállu, erős fiu volt, olyan,
               mint a földben maradt fatuskó.</p>
				<p>Fáni elvörösödött a fájdalomtól és a méregtől s dühösen nézett a bátyjára.</p>
				<p>- Ki vagy te, talán a papa, hogy igy megszoritod a karomat? Engedj el!</p>
				<p>Szepi elengedte, de fenyegetően nézett rá.</p>
				<p>- Nem a papa vagyok - felelte - de épp annyi vagyok, mint a papa, a bátyád vagyok és
               jobban vigyázok reád, mint ő! Nagyon jól tudod, hogy a papa is, meg a mama is mindig
               azt mondják: Szepi, vigyázz a leányra!</p>
				<p>Farkasszemet néztek. A fiu kutató, éles pillantással nézett rá, amit a leány különös
               kis gúnynyal és kárörvendő pillantással viszonzott.</p>
				<p>- Hisz jól vigyáztál - mosolygott leeresztett szempillával s a szép száját jóizüen
               nyalogatta piros nyelvével, mint a macska, aki épp most lakott jól a lopott
               tejből.</p>
				<p>Most a fiu vörösödött el s ijedt csodálkozással nézett a leányra. Fánit mintha
               kicserélték volna, olyannak látta. A jó, szelid, engedelmes leány szép szemében a
               mindenttudás gonosz és ostoba dicsekvése csillogott benn, valami gyerekes öröme a
               romlottságnak, mely dacosan, kihivóan dicsekszik a bűnével.</p>
				<p>A fiu merően nézett rá, aztán eleresztette a kezét.</p>
				<p>- Te már nem vagy becsületes leány - mondta kétségbeesetten s a szeme könyes lett a
               dühtől és szégyentől.</p>
				<p>A leány, hogy szemébe mondták a bünét, melylyel a másik percben még ő maga
               dicsekedett el a pillantásával, a szemét lesütötte és hirtelen sirni kezdett.</p>
				<p>Szepi megdöbbenve nézett rá. Szeme előtt forogtak a fák, a virágágyak, az épület s az
               inge gallérját kigombolta, mert a levegő fojtogatni kezdte. Ökölbe szoritott kézzel
               állt fel, vagy kettőt lépett, aztán vállon fogta a leányt.</p>
				<p>- Mi történt veled? Hogy történt ez? - kérdezte magából kikelve s az ujjai
               összegörbültek, azzal a vágygyal, hogy megfojtsa a leányt.</p>
				<p>Ez nem felelt, csak sirt. A másik oldalon egy rendőr ment el, aki figyelmesen nézett
               rájuk, azután egy szegény diák, kopott kabátban, könyvet szorongatva hosszu, vörös,
               sovány kezében. Ez is rájuk nézett.</p>
				<p>Szepi elébe állt a siró leánynak, hogy ne lássák s fojtott hangon suttogta:</p>
				<p>- Nem bántalak, otthon se mondok el semmit, de nekem mondj el mindent. Meglehet, még
               nem is tettél semmi rosszat, de ha tettél is, mondd el. Az ilyesmit ugyis megtudja az
               ember. Előbb-utóbb, és én ugyis megtudnám.</p>
				<p>A leány konokul hallgatott és sirt tovább.</p>
				<p>- Fáni! - könyörgött Szepi - mondj el mindent. Megbolondulnék, ha nem tudnám, mi
               történt veled. Tudod, hogy mindig jó testvéred voltam. Soha se ettem meg egy krajcár
               ára cukrot, vagy egy szem gyümölcsöt, hogy neked ne adtam volna. Veled mentem
               sétálni, a zsebpénzemet oda adtam neked bluzra, cipőre, hát legyél hozzám őszinte.
               Nekünk tudni kell az egymás baját. Nem bántalak, bizony Isten, nem bántalak. Lásd,
               meg is esküdtem.</p>
				<p>- Igazán nem bántasz, Szepi? - kérdezte a leány s letörülte a könyeit.</p>
				<p>- Nem - felelte a fiu mogorván. - Téged nem. Csak azt az urat... Ur, ugy-e? Vagy
               magunk fajta?</p>
				<p>- Ur, - suttogta Fáni.</p>
				<p>Szepi ugy markolta meg a pad karját, hogy az recsegett belé.</p>
				<p>- Miféle ur? - kérdezte.</p>
				<p>- Müvész.</p>
				<p>- Micsoda müvész?</p>
				<p>- Szobrász.</p>
				<p>- És hogy ismerted meg?</p>
				<p>- Itt az utcán, reggel. Mikor jöttem. Néztem a kapu alatt az urinők arcképeit, ő
               hozzám jött s azt mondta: én szebb vagyok azoknál...</p>
				<p>- Hát aztán?</p>
				<p>- Aztán azt mondta, menjek el hozzá a mamával és le fog mintázni, szobrot csinál
               rólam és minden ülésért ad két forintot. Elmentem...</p>
				<p>- A mama nélkül! - szólt Szepi keserüen.</p>
				<p>- Igen. Mikor mentem haza ebédelni.</p>
				<p>- Aztán a szeretője lettél, ugy-e?</p>
				<p>- Igen, - suttogta a leány és ujra sirni kezdett.</p>
				<p>A fiu akkorákat fujt, mint egy kazán. Sápadt, szeplős arca kékesen vörös volt az
               indulattól s homlokán az erek kidagadtak.</p>
				<p>- Tudod-e azt, hogy mi ez? - kérdezte keserüen.</p>
				<p>- Tudom - sirdogált Fáni. - Rossz, csunya.</p>
				<p>- Hát akkor miért tetted? Pénzt adott az a gazember?</p>
				<p>- Nem adott. De az nem gazember. Müvész.</p>
				<p>- Hát akkor miért tetted? Szereted?</p>
				<p>A leány vállat vont.</p>
				<p>- Nem tudom! Azt mondta, nagyon szép vagyok és hogy hires leszek, ha a szobromat
               kiállitja és ő is hires lesz. Azt mondta, én vagyok a géniusza, hogy engem keres tiz
               esztendő óta, hogy én vagyok a müvészi álma és más ilyeneket... Szépeket... És én
               tudom, hogy nem hazudott. Őszinte volt, a szeme ragyogott, megcsókolta a kezemet, az
               agyagból gyurt másomnak a lábát, aztán azt mondta: ez a müvész-láz... Én
               elhiszem.</p>
				<p>Szepi értelmetlenül nézett rá.</p>
				<p>- És azt nem mondta, hogy szeret téged?</p>
				<p>- Nem - felelte a leány egyszerüen.</p>
				<p>Szepi rácsapott a padra.</p>
				<p>- Hát akkor miért tetted?</p>
				<p>- Ne faggass, Szepi, - könyörgött a leány. - Nem tudom!... Igazán nem tudom... Csak
               mentem minden reggel az utcán, veled, melletted és hallgattunk. Én minden reggel
               megnéztem a szinésznők és a sok szép pesti urinők arcképeit és azt gondoltam:
               Istenem, de jó volna, ha én is ilyen szép lennék! És azt gondoltam, szeretném, ha
               nekem is olyan szép ruháim lennének és az én arcképem is ott lenne, ahol az övék. És
               néztem a sok szép fényes boltokat, ahol nekik árulnak mindent, a drága selyemruhákat,
               a csipkéket, karpereceket... Te ezt nem érted, mert fiu vagy. Te nem gondoltál
               semmire. Te nem gondoltál arra, amire én, mikor láttam a sok szép paloták ablakain a
               leeresztett rolettákat, hogy az uri nők még alszanak a szép csipkés, finom ágyban és
               én megyek kora reggel, télbe-fagyba, a rossz cipőmbe, a rossz kabátomba, dideregve,
               fázva. Talán én se gondoltam, Szepi, csak hallgattam azt, amit az utca beszélt
               reggel, délben, este, mindig... Igazán mondom, Szepi, te tudod, hogy én azelőtt
               sohase hazudtam, de hidd el nekem, hogy az utca beszél... Már mondták ezt nekem más
               leányok is. A Szidi is, aki elment sziniiskolába, meg a Pék Lotti is és mások is.
               Mondták, hogy az utca tanitotta meg őket... Az utca csábitotta el... Az utca, Szepi
               és bizony Isten, nem a müvész. A müvész, Szepi, az nem olyan ember, mint mi vagyunk.
               Az ölni is tudna a müvészetért. Az nem él, nem szeret, csak a müvészetében és a
               müvészetért. Én még most ezt nem tudom micsoda, de a Hiry ur azt mondja, majd meg
               fogom érteni.</p>
				<p>- Hát Hirynek hivják - mondta Szepi összeszoritott ököllel és leült. - És most mit
               akarsz tenni? Ha a papa megtudja, agyonüt. Férjhez se mehetsz, ha megtudják. S ha nem
               tudják, akkor is piszkosság lenne megcsalni egy tisztességes embert. Mi lesz
               veled?</p>
				<p>A leány hallgatott s azután vállat vont.</p>
				<p>- Nem tudom - felelte - de legjobb szeretnék elmenni hazulról. Szégyenlem otthon
               magam. A mama most is ugy beszél velem, mint egy kis leánynyal, pedig én...
               Szégyenlem... Csalni se szeretek... Meg a madame Bergerhez se szeretek már járni.
               Utálom a kalapokat csinálni. Bélelni, szegni hozzá a selymeket...</p>
				<p>Szepi kezére hajtotta a fejét és hallgatott. Keserüség, düh, fájdalom látszott az
               arcán.</p>
				<p>- Te már elvesztél, Fáni! - sóhajtott. Azután felugrott s ökölbe szoritott kezével
               megfenyegette az utcát.</p>
				<p>- Ezt még megkeserülöd - mondta dühbe fult hangon. - Te aljas keritő! Te ur, te
               piszkos tőke! Te! - és kiköpött az utca felé. - Minden egygyé: a becsület, a pénz, a
               föld, az élet, minden a tőkéé. A palotáké. Ezeké! Az utcáé! Megállj!</p>
				<p>Apró, vizszinű, de okos, éles szeme kitágult, villámokat szórt s a szája szinte
               habzott a gyülölettől. Azután köszönés nélkül ott hagyta Fánit.</p>
			</div>
			<div type="chapter">
				<head>
               AZ UTCA DÉLBEN.
            </head>
				<p>Hirynek, a szobrásznak, vendégei voltak. Egy szinész-házaspár, egy piktor és egy
               ujságiró zenekritikus.</p>
				<p>A szinész, aféle férfi-primadonna, csinos, fess ember, kellemes kis tenorhanggal, a
               legjobb férfi-táncos és bizonyos asszony-körben a legdivatosabb hóditó Budapesten.
               Hat esztendő előtt, mikor még a budai arénában játszott jelentékeny lirai szerepeket
               igen jelentéktelen sikerrel, egy budai mézeskalácsos szép fiatal leánya belészeretett
               és a romantikus hajlamu kis teremtés egy nap patkánymérget vett be és meghalt, igen
               nagy szolgálatot téve ezáltal reménytelenül szeretett lovagjának.</p>
				<p>A kis mézeskalácsos leány szomoru halála csinálta meg a szép
                  Zsül karrièrjét. Egyszerre és minden átmenet nélkül beszéltek róla.
               Felfedezték a tehetségét és a budapesti kőszinházak igazgatói valósággal veszekedtek
               rajta.</p>
				<p>A piktor az az alak, aki minden különösebb lelki emóció nélkül festett volna egész
               életén keresztül közönséges cégtáblákat, ha a felesége történetesen nem az, ami:
               nagyravágyó, okos, ravasz asszony. Ez aztán divatos müvészt csinált az együgyü és
               tehetségtelen emberből.</p>
				<p>A zenekritikus Budapest leggorombább embere. Ugy fél tőle mindenki, mint valami
               bélpoklos királytól. Gyülölik és hizelkednek neki, megölni szeretnék és
               simogatják.</p>
				<p>Hosszu, szőke haju, magas, kövér, megrögzött alkoholista és arról nevezetes, hogy
               nappal is hálóinget visel, melyhez nyakkendőt nem hord, csak a szokásos piros
               selyemzsinórral van nyakánál összekötve, melyet a szinházi humor: a szultán zsinórjának nevezett el.</p>
				<p>A házigazda a szinész-házaspárral épp az atelierben volt s a másik két vendég a
               szalonban cognakozott.</p>
				<p>- Nézze ezt a poharat! - szólt a kritikus. - A legfinomabb csiszolt üveg. Darabja van
               egy forint. Én öt krajcáros poharakból iszom a legkomiszabb vutkit.</p>
				<p>A piktor, minthogy nem volt mellette a felesége, nem tudta, mikor és kire mondhat
               rosszat, hát hallgatott és ostobán mosolygott.</p>
				<p>- És nézze ezt az egész berendezést! Ezt a házat! - folytatta a kritikus. -
               Harmincötezer forintjába van csak maga az épület s ugyanennyit körülbelül megér a
               berendezés. Nézze ezeket az asszir szőnyegeket! Ezeket az egyiptomi vázákat! Ezt az
               első pápabeli ezüst keresztelő-tálat! Nekem nincs harmincöt forintnyi hitelem se. Már
               pedig, akinek Budapesten sincs hitele, az eljátszotta e földön kis játékát. Az olyan,
               mint a megvénült kokott, kinek a jövőjére már egy fabatkát sem adnak. Volt idő
               azonban, mikor Hiry Frici barátunknak sem hitelezett még Budapest. Még pedig nem
               abból az okból, mint például nekem. Tudja, tőlem mi tartja távol a hitelezőket még a
               hitelezés előtt? A hálóingem. Bizony Isten, a hálóingem. A hitelezőknek nincs annyi
               pszichológiájuk, mint toll a tenyerükön. Minden hitelező: egy smok. A hitelező
               például, tisztességes szegény nőknek nem hitelez. A karton-szoknya, a pamut-keztyü és
               a hálóing: nappal nem kap hitelt. Mint ahogy a hitel
               egyáltalán nem a becsület tőkéjén nyugszik, hanem a visszafizethetés technikai
               oldalán. A hitel pszichológiája azonban magát nem érdekli, látom. Csak
               közbeszurásként hoztam elő. Tulajdonképpen azt akartam mondani, hogy igazán
               hallatlan, mi mozditotta elő ennek a fickónak a karrièrjét! Elcsábit egy kis
               házmester-leányt, mire a leány bátyja rá lő és egyszerre hires ember lesz belőle. Egy
               csapásra: keresett Don Juan és keresett szobrász lesz. A gazdag nőkben kitör a
               műpártolási mánia és vesznek szobrot, mintáztatnak szobrot, mire felépül a Hiry-villa
               és a Hiry-hitel.</p>
				<p>- Igaz - felelte zavartan a piktor. - Csakhogy a dijat nyert szobra szép dolog volt.
               Szenzációs.</p>
				<p>- A Sába királynője?... Na, megjárja, - intett kicsinylőleg a
               kritikus. - Elég jó! A modellje remek fruska volt. De azért nekem ne beszéljen! Mégis
               csak az a golyó lökte ki az ismeretlenség homályából tisztelt barátunkat. Ha a modell
               bátyja nem lövi lapockán, most is ott ülne a városligeti kis négyszáz forintos
               lakásában, épület-szobrokat faragna és öt krajcáros pohárból inná a komisz vutkit,
               mint jó magam.</p>
				<p>- És nem tetszik tudni, - kérdezte a piktor zavartan, hogy beszélgetésüket meg
               találja hallani az atelierben a házigazda - mi történt a merénylővel?</p>
				<p>A kritikus vállat vont és megvetőleg nézett végig rajta.</p>
				<p>- Maga inkább hagyná otthon a fejét, mint a feleségét. Mi történt volna?
               Felmentették. Máskülönben ez egy érdekes fickó. Láttam a tárgyaláson, dühös
               szociálista s vagy félesztendő előtt egy népgyülésen szónokolni hallottam. Még a
               számat is eltátottam, ritkán hallottam olyan okos beszédet. Érdeklődtem a fickó iránt
               és tudakozódtam utána. Megtudtam, hogy mielőtt a mesterségére ment, nem volt csak hat
               elemi iskolája s a vizsgálati fogságban elhatározta, hogy tanulni fog. És két év
               alatt elvégezte mind a nyolc gimnáziumnak anyagát és fényes eredménynyel
               leérettségizett. Érti, mi ez? Kérdezze meg csak a feleségét! Azután beiratkozott az
               egyetemre. A mesterségét otthagyta s most egy szociálista lapnál vezércikkeket ir.
               És mondhatom, gyönyörü vezércikkeket.</p>
				<p>Az inas keresztülment a szalonon s az atelier ajtaját nyitva hagyta. Benn a
               szenzációs szobor modelljéről, a kis Schneider Fániról beszéltek, kit az öreges
               Zólyomy gróf három év előtt kivitt magával külföldre.</p>
				<p>- Meg mernék rá esküdni, - mondta a szinész felesége - hogy tegnap délben a
               Váci-utcán ennek a szobornak a modelljét láttam egy öreg, elegáns ur mellett. Nem
               volt ember, aki meg ne állt volna a leány után. Én soha életemben nem láttam olyan
               szép teremtést.</p>
				<p>- Én is hallottam tegnap a kávéházban, hogy a déli korzónak szenzációja van, -
               felelte a szobrász.</p>
				<p>A kritikus hirtelen felállt. Pompás szaglásu ujságiró volt, amellett kiváncsi
               természetü ember. Megnézte az óráját s fogta a kalapját.</p>
				<p>- Megyek a korzóra, - mondta nyersen. - Mondja meg azoknak, hogy köszöntöm!</p>
				<p>Egyenesen a Dunapartra ment s az irók és ujságirók gruppjához tartott. Vagy hatan
               álltak egy csomóban és Hódyt, a Pillangók hires szerzőjét
               hallgatták. Ez egy kedves, léha, excentrikus és kissé rosz szivü, vén fiu volt,
               negyvenhárom esztendős, ki sürü, tömött fekete haját mesterségesen őszre festette.
               Champagneszinü, hosszu, testhezálló télikabátot, ugyanilyen szinü cilindert viselt és
               a leghalványabb skrupulus nélkül vallotta magát: Epikurus tanitványának. Akik
               ismerték, azt mondták róla, hogy csupán érzékei vannak és szive nincs. Mivel azonban
               senki sem ismerte, ő saját magát legkevésbé és mindig azok mondták el róla a
               kritikát, akiknek nálánál is kevesebb szivük volt, igy hát senki sem volt hivatva őt
               jellemezni. Különben is ő maga szokta a kávéházi asztalánál mondani:</p>
				<p>- Senkit se ismerünk. Senkinek se jósolhatjuk meg a halálát, de az életét se. Nem
               azért, mintha az ember a végzet kezében lenne. A végzetet az ember tartja kezében és
               játszik vele ostobán és naivul, mint a kis gyerek a dinamittölténynyel...</p>
				<p>- Türelem, gyerekek, - mosolygott az érdekes ember. - Nem ok nélkül hurcoltalak
               benneteket ide. Két nap egymásután láttam itt ezt a női csodát. Ilyen tájban jött az
               öreg grófjával.</p>
				<p>- Hát csakugyan a kis modell a korzó szenzációja? - kérdezte a kritikus.</p>
				<p>- Kis modell! Halljátok? - kacagott Hódy. - Ez is olyan kis
               modell, fiam, mint amilyen kis hegyecske: a Montblanc. Ez a nő, ha itt marad
               Budapesten, egyedül, egymagában fogja képviselni a női szépséget és szerelmet,
               emlékezzetek reá. Meg a pénzt! Mert mi más uralkodik Budapest fölött, mint a szerelem
               és a pénz?</p>
				<p>- Ostoba jóslás, - dörmögött a kritikus. - Ismered őnagyságát?</p>
				<p>- Ha ti nem rontjátok el a szerencsémet, most fogom harmadszor látni.</p>
				<p>- Beszéltél vele?</p>
				<p>- Ugyan ne ostobáskodj!</p>
				<p>- Hát akkor honnét ismered chanceait a jövőre nézve?</p>
				<p>- Te már tele cognakoztad magad, - felelte boszusan Hódy. - Ez pedig szóbőséget és
               gondolat-szükséget jelent nálad. Nem érted, hogy kétszer láttam? Követtem és egy órán
               keresztül láttam: az alakját, a járását, hajának szinét, hallottam: a hangját,
               tanulmányoztam toilettjén keresztül az izlését. És ez az állat még azt kérdezi,
               honnét ismerem a chanceait?</p>
				<p>Két vastag, belvárosi milliomos haute-finance és udvari tanácsos ment el
               mellettük.</p>
				<p>- Valami börzeügyet tárgyalnak? - kérdezte az egyik mosolyogva.</p>
				<p>- Szerelemről beszélünk, méltóságos urak, szerelemről! - kacagott Hódy. - Álljanak
               meg egy percre, épp itt jön a szerelem, a legbübájosabb női testben.</p>
				<p>A Vigadó sarkán most fordult be egy karcsu, fejedelmi leányalak, egy elegáns, szép
               öreges ur kiséretében. A leányon a legtökéletesebb szabásu, finom fekete
               posztószoknya volt, csodálatos plasztikáju derekán rövid, drága prémkabát, kezében
               óriási chinchilla-muff és selymesfényü haján nagy, rózsaszinü bársonykalap.</p>
				<p>Ahol elmentek, az emberek megálltak és önfeledten bámultak a leány után s a korzón a
               férfiak sorfalat álltak jöttére.</p>
				<p>- Teringettét, - suttogta az egyik vastag méltóságos - még ilyen szépséget nem
               láttam! Ki ez a nő?</p>
				<p>- Kérdezze meg a tengert - felelte Hódy lelkesülten -, hogy ki volt Vénusz? A
               szépségnek nincs neve, csak hódolói vannak. Máskülönben, ez idő szerint ennek az öreg
               embernek a kedvese, de ez nem jelent semmit. Ha egész Budapestnek lenne a kedvese, az
               sem jelentene semmi diffamálót reá nézve. Az ember azt imádja, ami elragadja őt, a
               szépséget vagy a szellemet, de soha sem azt, ami untatja: az erkölcsöt. Le a kalappal
               a szépség előtt, urak!</p>
				<p>- Hóbortosok! - mosolyogtak a haute-financeok, de azért önkénytelenül leemelték ők is
               kalapjukat, mikor a leány elment mellettük.</p>
				<p>- Hát igazad van, - mormolta a kritikus - engem a nőnem egyáltalán csak mint
               szakácsnői intézmény érdekel, hanem ez a leány még az alkoholnál is jobban tudna
               érdekelni.</p>
				<p>A leány kissé zavartan és gyengén elpirulva ment a férfiak sorfala között. Maga volt
               a megtestesült szépség eszménye. Olyan tökéletesen szép, mint azok a remekmüvek,
               melyeket a klasszikus müvészet hagyott maga után. Szépség, melynél nem oszlik
               koteriákra a vélemény, ahol megszünik a relativ fogalma, hogy az abszolut hódolat és
               elismerés érvényesüljön.</p>
				<p>
               És ez a leány a kis Schneider Fáni volt, három esztendő után.
            </p>
				<p>*</p>
				<p>Hegyes csontvillára szurva, Fáni meghámozta a puha télikörtét s cikkekre vágta,
               anélkül, hogy finom fehér ujjainak csak a hegyét is hozzáérintette volna. Azután
               mandulát tört fel, melylyel a körteszeleteket körülrakta, a tányér közepére egy fürt
               szőlőt helyezett s mosolyogva tette az öreg gróf elé, aki ebéd utáni szivarját
               szivta a Fáni szállodai szalonjának asztala mellett és figyelmesen, szeretettel
               nézegette a leányt.</p>
				<p>- Ime, uram - mosolygott ez tréfásan - az ön rabszolganője átnyujtja eledelét. Meg
               van velem elégedve?</p>
				<p>Az öreg gróf hálával teljes tekintettel nézett reá.</p>
				<p>- Kérdezze meg a földet, meg van-e elégedve a nappal, amiért melegiti s az erdő
               fáitól, amiért a madarak énekelnek nekik? Maga nekem az, édes gyermekem, ami a
               földnek a nap, az erdő fáinak a madárdal.</p>
				<p>- Ez szépen volt mondva - felelte a leány komolyan s hátrahuzódott székén és
               hallgatva nézett maga elé. Háttal ült az ablakhoz s a téli nap inkább holdszerüen
               ezüstös, mint arany sugara, szétfutó kéveszerü ragyogással foglalta keretbe szép
               fejét.</p>
				<p>Fáni most járt a huszadik évében és testi szépségének erőteljes és mégis gyöngéd
               vonalai mellett, legértékesebb báj benne; szemének öntudatos, nyugodt kifejezése
               volt. A kis pesti házmesterleányból, aki második férfikézen forgott, nem volt semmi
               sem. A pompás, fehér tollu, büszke nyaku hattyuban, ki a mesék fekete hollójából lett
               hattyuvá, nem maradt még csak egy szál toll sem. Olyan átváltozáson ment keresztül,
               mint egy gyönyörü selyempillangó, ami egy hernyóból buvik elő és gazdag szineinek
               pompáját olyan eredeti, ősi bájjal viseli, mintha előbbi lényének mivoltához, a
               mindenki előtt ismeretes dimorfizmushoz, semmi köze sem lett volna.</p>
				<p>- Miért hallgat olyan hosszasan? - kérdezte a gróf gyöngéden. - És miért huzza ugy
               össze a homlokát, mint mikor a berlini öreg professzorától a klasszikus müvészetet
               hallgatta?</p>
				<p>A leány kissé erőltetve mosolygott és föl sem nézett.</p>
				<p>- Maga valamit titkol előttem - folytatta a gróf. - Valami baja van. Gondja, fájdalma
               vagy titka, nem tudom, de nem olyan őszinte, nyilt, gyermekesen bizalmas hozzám,
               mióta visszajöttünk ide Pestre. Nem felel?... Hát elfeledte már a mi szép, bizalmas,
               boldog három esztendőnket? Mióta visszajöttünk, valami közénk férkőzött, ezt én
               érzem, látom. Maga többé nem az a nyiltszivü, rajongó kis diák többé, mint aki volt.
               Nem válaszol?...</p>
				<p>A grófnak volt egy nagyon értékes, Istentől kapott ajándéka, melynek fiatal korában
               rendkivüli hasznát vette a nők körül: a hangja. Ez a hang még most is szép, meleg
               hang volt, csak épp egy bizonyos nüanszát vesztette el - az érzéki varázsát. Ezt a
               meleg, kedves hangot Fáni nagyon szerette. Most is hatással volt reá.</p>
				<p>- Ne vádoljon - mondta egyszerüen s megszoritotta a gróf kezét.</p>
				<p>- Nem vádolom. Csak fáj a bizalmatlansága. Fáj annak a kellemetlen árnyéknak közénk
               való helyezkedése. Nem akarok hálára hivatkozni, hisz ismerhet már, ha nem is
               mentegetődzöm, de mégis arra kérem, feleljen, van ellenem valami kifogása?</p>
				<p>- Nincs! - felelte a leány és őszinte szenvedélyességgel rázta meg a fejét. - Jó volt
               hozzám, mint egy szent, mint az apám, mint az Istenem, mindent önnek köszönhetek. Az
               apám az életemet, Isten a külsőmet formálta meg, de önnek a lelkemet köszönhetem,
               amit életre keltett bennem, az ostoba, tanulatlan kis állatban. Ön tanitott meg reá,
               hogy az emberben két ember van: az anyag és a szellem embere s hogy ez utóbbi nélkül
               nem vagyunk egész, teljes emberek. Ön tanitott meg reá, hogy mi a levegő, amit
               beszivok, mi az ég, amelyre fölnézek és mi a föld, amelyen járok. És önnek
               köszönhetem, hogy megtanitott emberi méltóságom értékének ismerésére. Ha ezt előbb
               tudom, nem volnék az, aki vagyok: bukott leány és nem lenne fele sem a bukott leányok
               nagy számából, ha a szerencsétlen sötét tudatlanságuk el nem buktatja őket. Ez a
               leghatalmasabb kerítő, szegénységnél, nyomornál, mindennél hatalmasabb: a
               tudatlanság. Ezt ezerszer köszönöm önnek.</p>
				<p>Fölállt s kipirult arcát az ablak üvegéhez szoritotta. A pincér diszkréten
               bekopogtatott, hogy elszedheti-e az asztalt, de a gróf egy intésére visszahuzódott. A
               szalonban finom ételek, szivarfüst s egy nagy csomó fehér rózsa illata vegyült össze
               s a kék selyemfüggönyökön apró aranyfoltok, kerek napsugarak játszadoztak.</p>
				<p>Fáni hirtelen megfordult és visszaült székébe. A pir eltünt arcáról és márványos
               fehéren ragyogott. Szemét egy pillanatra lehunyta, azután hirtelen felnyitotta s a
               pillantása határozott és elszánt volt.</p>
				<p>- Az előbb ön kérdezett - mondta csöndesen - engedje meg, hogy most én tehessek föl
               néhány kérdést. Életkérdések reám nézve - tette hozzá nyugodtan.</p>
				<p>Az öreg gróf kiváncsian hajolt előre.</p>
				<p>- Három esztendő óta ismer engem - folytatta Fáni s az arca folyton halványult, mint
               virradat felé a csillagok - de nekem ugy tetszik, hogy mi nagyon régen, még az élet
               előtt ismertük már egymást. Lelkemnek fejlődését, amely aránytalanul rövid idő alatt
               végezte el a maga rendszertelen kialakulását s amit ön és tanitóim genienek
               mondottak bennem, ezt a fejlődést ön csecsemőkorától ismeri. Látta, tudja, mi voltam
               és látja, ki lettem. Feleljen most nekem arra, őszintén, teljes meggyőződésből:
               látja-e azt is, ki lesz belőlem?</p>
				<p>- Magából már nem lesz semmi egyéb - mosolygott a gróf - mint aki lett. Ez lett és ez
               marad. Erős, tiszta lelkü egyéniség.</p>
				<p>A leány előre hajolt és erősen nézett a gróf szemébe.</p>
				<p>- Aki méltó az ön barátságára? - kérdezte szilárdan. - Ne feleljen azonnal, mert
               nagyon komoly, nagyon egyenes feleletet kivánok.</p>
				<p>- Forditsuk meg a kérdést - mosolygott a gróf. - Ugy, hogy én kérdezem öntől, vajon
               méltónak talál-e barátságára?</p>
				<p>- Akkor - szólt Fáni egyszerüen, minden remegés és minden hangsulyozás nélkül - arra
               kérem önt, tartson meg egész életén keresztül maga mellett, csakhogy más formában,
               mint eddig. Mint: feleségét.</p>
				<p>Egy kis csönd következett, aztán valami történt. Nem sok, csak épp annyi, hogy a gróf
               letette szivarját s azután ránézett a leányra. És azt az embert, aki most Fánira
               ránézett, a leány nem ismerte. Soha életében nem látta. Ez nem a régi, tapintatos,
               finom szerelmes, sem a későbbi jóbarát s a még későbbi tiszta szeretetü, jóságos apa
               volt. Ez a pogányul hideg tekintetü, kardélességü vonalakból összerótt arcu főur ismeretlen volt a leány előtt. Fölállt és sápadtan nézett
               az ismeretlen arcba. Egy percig igy néztek egymásra, azután a leány pár lépést
               hátrált s egy leirhatatlanul keserü mozdulatot tett kezével.</p>
				<p>- Már ne feleljen! - mondta s kinyitotta a zongorát és leült játszani. Olyan
               technikával, mintha tiz esztendeig tanult volna, játszotta a Schumann szonátákat s a
               gyönyörű „Des Sängers Fluch”-t.</p>
				<p>A gróf, mintha semmi sem történt volna, odament a zongorához, forgatta Fáni előtt a
               kottalapokat és közbe beszélt:</p>
				<p>- Hogy a jövő mit hoz számunkra, nem tudom, de a jelennel le kell számolnunk,
               Fáni!</p>
				<p>A leány arcáról nem lehetett leolvasni, hogy hallja-e, amit a gróf mond. Érzéktelen,
               hideg arccal játszott, de azért ez folytatta:</p>
				<p>- Olyan kötelékek füznek bennünket össze, melyeket magyarázatok nélkül egyikünknek
               sincs jogában széttépni. Ön eddig bennem csak a jobbik énemet, hogy ugy mondjam: az
               erényeimet ismerte és nem ismerte azt a hibámat, mely meglehet, az összes erényeimet
               agyonüti: a Zólyomiak hibáját, a családi törvények és a faji jelleg iránti pietásnak
               legmesszebb menő formában való betartását. Hihetetlenül fog hangzani, pedig ugy van,
               hogy a mi hétszáz esztendős családunkban rangon aluli házasság még nem köttetett.
               Pedig a Zólyomyak nem voltak halvérüek. Ellenkezőleg. Nem egy Zólyomy halt meg, mert
               nem köthettek szivük szerinti házasságot és jóval többen költötték el vagyonukat
               arra, akinek szintén nem adhatták nevüket oda. Az élet és a vagyon tehát, amint
               láthatja, nem játszik nálunk szerepet. Csak a pietás az ősi név szentségével szemben.
               Nem megy erényszámba, tudom, de épp ugy nem védekezhetünk eme családi tradiciók ellen
               mintha például félszemmel vagy féllábbal jöttünk volna a világra. Hát rendelkezzék
               velem, Fáni, más formában. Az életem és vagyonom az öné. Csak a nevem nem. Ez nem az
               enyém. A családomé. A Zólyomiaké. Ha azonban férjhez akar menni, ha társadalmi
               poziciót akar magának teremteni, ha el akarja jogos, önt megillető helyét a világban
               foglalni, nyilatkozzék és tetszése szerint válogathat a nevekben és jövendőbelijének
               társadalmi állásában. - Tudja, hogy gazdag vagyok.</p>
				<p>És ismét a régi, kedves, fesztelen, szép hatvanesztendős öreg ur volt a gróf, finom,
               arisztokratikus vonásu arcával, ragyogó fehér nyakkendővel Párizsban mosott gallérja
               körül, aki fehér keztyüt huzat a pincérrel, ha nőtársaságban ebédel, akárki legyen ez
               a nő. Egy demimonde vagy vérbeli hercegnő.</p>
				<p>Fáni hirtelen abba hagyta a játékot. A billentyüket lecsukta s felkönyökölt a
               zongorára.</p>
				<p>- Ugy látszik - mondta nyugodtan - hogy ön, aki mindenre megtanitott engem, egyre
               elfelejtett megtanitani, az élet és a nagyvilági erkölcsök ismeretére és
               becstelenségére. Lássa, először és utoljára az életben szemrehányást teszek önnek,
               amiért a három esztendei csöndes, szép, diákos studiumok helyett, nem inkább az élet
               zavaros és piszkos ismeretére tanitott meg. Arra, hogy pénzen is lehet tisztességet,
               tisztaságot venni s hogy vannak férfiak, okos, müvelt, nagynevü férfiak és nem holmi
               ostoba, müveletlen kis házmester-leányok, kik közül az egyik veszi, a másik eladja a
               tisztességét. Még pedig, hogy az ügy érdekesebb legyen, a dolgok ugy állnak ebben a
               szerződésben, hogy mig az eladófélt becstelennek kiáltja ki a világ, a vevőfél
               tisztessége ellenben megmarad. Miért? Ha a két félnek kölcsönösen szüksége van
               egymásra, nem kölcsönösen egyforma becstelenség az üzletük és nem egyformán mocskos a
               kezük? Ha én tudva lopott árut vásárolok a tolvajtól, nem épp olyan tolvaj vagyok én,
               mint maga a tolvaj? Micsoda distinkciókat lehet itt fölállitani a két tolvaj között?
               Talán azt, hogy az egyik többet kockáztatott, mikor lopni indult, mint a másik, aki
               megvette a már készen kapott lopott árut? Ezt nem értem, nem tudtam, hogy ön, a
               mocsoktalan kezü főur: orgazdaságra vállalkoznék. Hogy ezt igy szokták csinálni az életben, a becsületesnek mondott és magukat annak tartó
               emberek. Ezt nem tudtam... Nem ismertem önt, vagy mondjuk: nem ismertem az életet. Én
               csak azt tudtam, hogy belekóstoltam az öntudatos tisztaságba, melyet megszerettem,
               melyhez ragaszkodtam és utáltam azt, amit elhagytam: az öntudatlan pocsolyát. Három
               esztendeig, mig a lelkem ujjászületését, gyerekéveit éltem, nem gondoltam egyébre,
               mint a leckéimre. Hogy fölszabaditottak a tanitóim és visszajöttünk ide a
               szülővárosomba, egyszerre ugy éreztem magamat, mint a nagy leánynyá érett kis leány.
               Amig tanultam, nem értem rá saját magammal törődni. Szinte tudtomon kivül fejlődtem,
               nőttem és szépültem ki: nővé. S egyszerre csak kezdtem észrevenni, hogy az emberek
               szeme megakad rajtam, hogy csodálnak, bámulnak és ekkor hirtelen eszembe jutott:
               nini, rólam három esztendő előtt is azt mondták, hogy szép vagyok, hát most
               valószinüleg még szebb vagyok!... És belenéztem a tükrömbe. Egy ismeretlen arc nézett
               vissza reám. Ez nem a régi kis kócos, kalaposinas, Schneider Fáni volt, ki modellt
               állt egy szobrásznak és az utcai gyerekek tudatlan, ostoba, perverz kiváncsiságával
               vesztette el azt, ami legdrágább a nőnek: a becsületét. Ez egy másik leány volt, egy
               öntudatos, okos, tisztaságért imádkozó és rajongó fiatal nő, ki most tanult meg
               először is igazán pirulni. Alig egy félesztendeig voltam az ön
               kedvese. Később a legjobb barátom, az apám lett. Az én megtisztult lelki életem
               elválasztott bennünket előbbi viszonyunktól. Ugy éltünk egymás mellett: mint apa és
               leány. És eljöttünk ide Budapestre, ahol ismerik önt és ismernek engem. Mentünk az
               utcákon, az emberek, a férfiak sorfala között és hallottam jobbról-balról: az öreg gróf kedvese... Elpirultam, fájt a vád, égetett,
               szégyeltem és szerettem volna az egész városnak odakiáltani; nem igaz! Nem az vagyok,
               aki voltam, az ostoba kis házmester-leány. Jártam a világban, láttam, tanultam minden
               szépet és jó vagyok, tiszta vagyok, mint a többi tiszta leányok, asszonyok! Ami volt,
               elmult, az a leány meghalt, nincs!... És ott az utcán - az én életemben, ugy látszik,
               nagy szerepet játszik az utca - elhatároztam, megkérem önt, tegyen a hitvesévé. Jó,
               igaz, becsületes, hű felesége lettem volna. Ön kinevetett a lelke mélyén. Láttam a
               gonosz mosolygását a szeme szögletén. A szobrász is mosolygott, mikor a bátyám azt
               kivánta tőle, hogy vegyen el feleségül. Egyiknek se kellettem... Pedig annak is
               hűséges felesége lettem volna. Nem igaz, hogy az elbukott nők tovább sülyednek! Nem
               sülyednek, ha nem sülyesztik el őket...</p>
				<p>A leány most hirtelen felállt. Megrázkódott, mintha valamit ledobott volna magáról. A
               karját keresztbe fonta mellén, kiegyenesedett, szemének irisze ismeretlen tüzben
               égett s most ment keresztül a második dimorfizmuson s mire az ablakhoz ért, honnét
               letekintett az utcára: a harmadik nő bontakozott ki
               belőle.</p>
				<p>- Csakhogy elsülyesztik - kacagott keserüen - mint a szivtelen gyerekek a kis
               kutyakölyköket! Jól van, hát sülyedjünk! Ez a város veszitett el, fosztott ki, most
               én fogom őt kifosztani! Egy orosz közmondás azt mondja: „A kezek változnak, a
               gályaláncok megmaradnak”. Hát hadd változzanak a kezek! En avant, Schneider Fáni!</p>
				<p>Megrázta az öklét, aztán visszament a zongorához és zokogva hajtotta rá fejét.</p>
			</div>
			<div type="chapter">
				<head>
               AZ UTCA ESTE.
            </head>
				<p>Liláskék, szürkével árnyalt köd ereszkedett le a nagyváros házai fölé és jöttek az
               alkonyat lélektestü, hidegkezü, szürke szárnyu szellemei, kiknek lábuk nyomán foltok
               támadnak a violás kis kertekben épp ugy, mint a gazdag és pompás parkok fölött s a
               kis falu akácfái között épp ugy, mint a világvárosok kőpalotáinak tornyai között.</p>
				<p>Fáni egy nagy, régi gobelin-himzésü székben ült az ablak mellett és nézte ezeket a
               szellemeket, mint surrannak tova a házak között, vagy keresztül a falakon,
               háztetőkön és mint tünnek el a házak megnyilt falai között.</p>
				<p>Egyik helyen beteg ember rémülete üzi el ágya mellől, másik helyen az élni vágyás
               türelmetlen örömével várják és az alkonyat szellemeinek szárnyaiból hull: a gond, a
               félelem, az öröm, a bün és a tiszta álmok, mint az indus jongleur homokszinü kaftánja
               alól: az exotikus világrészek csodástollu madarai, lepkéi és szörnyeteg állatai.</p>
				<p>A lámpákat most kezdték gyujtogatni odaát a pesti oldalon és a szigettől Tabánig,
               mintha egy kéz gyujtotta volna föl a hosszu lámpasort, olyan egyszerre gyultak fel.
               Csak a Duna másik oldalán, a Jánoshegy nyugati oldala állt sötéten, a maga
               mesterkéletlen, szinehagyott, letakart, csak gyengén átszürődő világosságában. Ott,
               ahol a nap eltünt, egy nagy kerek, halvány folt égett az alkonyat fátyolán keresztül,
               sápadtan, fénytörötten, mint a haldokló szemének tekintete.</p>
				<p>Fáni fanatikusan nézte ezt a pontot és energiátlan, beteges vágygyal iparkodott
               belőle valami jel segitségével kiolvasni a saját jövőjét.</p>
				<p>Előtte, az asztalon, pénz hevert. Egy csomó papirpénz. Egy óra előtt tette le ide a
               bátyja, Szepi. Visszahozta. Haraggal, megvetéssel, utálattal. Pedig nem neki adta, a
               szülőinek.</p>
				<p>- Se a lábadat ne merd betenni a mi tisztes hajlékunkba, - mondta fenyegetőleg a
               huszonkét esztendős fiatal ember - se a becstelen pénzeddel ne környékezd meg az én
               szülőimet, kikhez neked semmi közöd. Innét a selyem rongyaidban nem jöhetsz mi
               hozzánk, de abban a kis, keshedt kék szoknyádban, a foltos kabátodban, melyben
               elmentél, visszajöhetsz. Ha képes vagy a megbánásra és a vezeklésre, az örömtelen,
               egyhangu életre, ha ismét kezedbe veszed a seprüt, a surlókefét, visszajöhetsz. Akkor
               lesz: anyád, apád, testvéred!</p>
				<p>Egymás előtt álltak. Szepi kissé megnőtt, megvállasodott, kenderszinü haja sötétebb
               lett, vizszinü szemének szinét egy különös, vörösösen égő, állandó fénytől nem
               lehetett látni, s jól, urasan, sőt divatosan, csak izléstelenül volt öltözve.</p>
				<p>A leány figyelmesen nézett reá. A fiatalember keskeny, nőies metszésü kis szája
               rejtett érzékiséget és még szunnyadó kegyetlenséget fejezett ki, s a magas, széles,
               dudoros homloka nagy eszet sejtetett.</p>
				<p>Fáni kiváncsian, szeretettel, minden harag nélkül nézegette.</p>
				<p>- Bizonyos vagy benne, - mosolygott halványan - hogy mindent vissza tudsz adni, amit
               elveszitettem?</p>
				<p>A fiatalember hidegen intett.</p>
				<p>- A becsületedet nem adhatjuk vissza mi sem. Ez nem buzaszem, amit elvet az ember és
               learat s ujra elvet és ujra learat.</p>
				<p>- Látod, - mosolygott Fáni nyugodtan - akkor miért menjek vissza hozzátok? Kinek
               lenne abból haszna, ha én megtérek, de még sem lehetek az, aki voltam: becsületes?
               Sem a ti, sem a világ szemében. Nem látod, Szepi, milyen ostoba és komikus komédia
               lenne ez az egész megtérés, mi csupán annyiból állna, hogy a drága selyem rongyaimból
               kivetköződném, hogy ismét a karton rongyaimat vegyem föl? És nem látod, okos fiu
               létedre, hogy az én hősies - mert igazán az lenne, Szepi - kivetkeződésemet a világ
               nem hajlandó a maga értéke szerint felbecsülni és rekompenzálni? Ugy, hogy egy
               ünnepélyes ujrakeresztelési formával ismét bevennének a becsületesek sorába, honnét a
               becstelenségem számüzött. Mert látod, Szepi, én ugy látom, hogy az életben mindennek
               ára van, tehát, ha én megbántam eltévelyedésemet és visszakivánkozok a becsületes
               emberek társaságába, ha itthagyom ezt a csinos, tizenkét szobás kis palotámat és
               visszamegyek a ti szük, nedves, hagymaszagu egyszobás lakásotokba, ha levetem a drága
               selyemruháimat és fölveszem a hat esztendős, ordináré szoknyácskámat, ha ahelyett,
               hogy cselédséggel rendelkezzem, magam végzek cseléd-munkát, én tehát, ezért a nem
               köznapi lemondásért, elszántságért, hősiességért cserébe azt kivánom a világtól, azt
               az igen olcsó, neki semmibe se kerülő kis szivességet: hogy feledjen. Hogy legyen minden ugy, ahogy volt, azelőtt. Hogy azt a négy
               ominózus kis esztendőt ereszsze szélnek és ne emlékezzen semmire. Hogy ne állitson
               semmiféle emléktáblácskát utamra. Ez az egész, amit cserébe kivánnék, és azt hiszed,
               a humánus, a keresztény társadalom megadná? Nem adná meg, testvér! Aki bünbe esik,
               nem térhet vissza a becsület utjára. Ennek a ma társadalmának se szive, se vallása,
               ennek csak gyomra van, melylyel aranyat eszik. És ha ebben az aranyatevő
               társadalomban elbuksz, ne a javulás ostobasága járjon eszedbe, hanem az, hogy lakasd
               jól, széditsd el, vakitsd meg aranyaid nagyszerü sokaságával a társadalmat és ő
               imádni fog, maga fölé helyez, esküszik ártatlanságodra, ha kezed vértől csöpög is,
               mint egykor Néróé. Ez a társadalom nem a büntől, a becsülettől csömörlik meg és
               betegségét csak aranynyal gyógyithatod. Jön idő, mikor be fogod ezt látni te is,
               Szepi! Jön idő, mikor a pénz keletkezésének módját többé nem keresed, csak
               mennyiségét és az erény époszának antistrófáit aranyakkal vered ki. Akkor majd, ha te
               okosabb s én becstelenebb leszek, találkozunk. Tudom! Mi mindketten rendkivüli
               emberek vagyunk és valami rendkivüli jövővel fogunk megküzdeni. Te is, én is, melyben
               vagy mind a ketten, vagy egyikünk, belépusztul. Akkor találkozunk. Vagy nagyon fenn,
               egyenesen a napnál, vagy nagyon lenn, talán a sirnál. Addig adieu, Szepi!</p>
				<p>Megnyomta a csengőt, mire egy egyenruhás inas ajtót nyitott Szepi előtt. A fiatal
               ember sápadtan ment ki s az ajtóból visszanézett, de már nem látta a Fáni arcát. Ott
               ült az ablak előtt, háttal az ajtóhoz.</p>
				<p>Hét órakor felállt. Az ebédlőben megnézte a buffe-t, hol a szakács és két kukta
               szorgoskodott s innét a szalonokba nyitott be. Az utána jövő inas felgyujtotta a
               villanylángokat s a három nagy szalon tükör-falakkal, oszlopokkal, apró
               virágfülkékkel, tündéri fényben ragyogtak. A szineknek sajátságosan merész és mégis
               harmonikus, tompa, meleg fénye ugy olvadt össze, mint mikor különböző szinü virágokat
               felgyujt az ember s valamennyi egyszinü lánggal ég.</p>
				<p>Összevont szemöldöke alól élesen, figyelmesen nézett végig Fáni a termeken. Egyik
               sárgásbarna jászpisz-oszlopra apró, hajnalszinü rózsák futottak fel, a másik alatt
               borostyánsárga japán cserepekben ibolyák nyiltak s Fáni megsimogatta a virágokat.
               Mint egy élőlény arcához, olyan szeretettel nyult a virágokhoz és fehér ujjainak
               meleg érintése mintha mondta volna: szeretlek benneteket... Csak titeket...</p>
				<p>Az inast kiküldte s megállt az egyik terem közepén. Estélyi ruha volt rajta, még
               délután vette föl. Minden ünnepélyesebb öltözetet órákig viselt magán, hogy a ruha
               teljesen hozzánőjjön hajlékony vonalu testéhez, hogy a ruha hullámai mozgásához
               simuljanak, hogy vele együtt éljen, lélekzen a ruha, amit viselt.</p>
				<p>Egy különös, rózsaszinbe játszó, kék indiai selyemruha volt rajta, melynek minden
               disze egy ezüst, gyémántokkal kirakott kigyó-öv volt. A tükrök minden oldalról
               visszaadták gyönyörü alakját, arcát. Szép volt, mint egy fiatal keleti királynő.</p>
				<p>Egy sarokfülkéhez ment, hol ma esti vendégeinek virágajándékai álltak és kikereste
               közülök a szobrász, Hiry ajándékát. Kék és rózsaszinü nefelejtseket küldött, egy
               aranyozott, nagy, kétfülü kosárban. Fáni kivett belőle egy csomót s az övébe szurta.
               Azután csöngetett a teájáért, befogatott s az Operába hajtatott. Egy öreg francia
               nő, a társalkodónéja, ült mellette, de nem vett róla tudomást. Máskülönben jól bánt
               vele, mint ahogy jól bánt egész környezetével, akik már tudták róla, hogy kevés
               szavu, hallgatag természetü.</p>
				<p>Nyolc óra volt s a Belváros utcái tömve voltak sétálókkal. A Fáni ismert fehér lovai,
               elegáns livréjü kocsisa és inasa, kiknek gomblyukából soha sem hiányzott a virág,
               mint mindig, most is óriási feltünést okoztak. A nők izgatott pillantást vetettek a
               kocsiba, hogy Budapest legszebb és legelső divathölgyének toilettjéből
               megpillantsanak valamit, s a férfiak szinte lázasan mentek közel a kocsi
               ablakához.</p>
				<p>Fáni, szivében keserü gyülölettel nézte az embereket, kik közül egyet sem ismert más
               oldalukról, mint arról, hogy pénzre és szerelemre éhesek. Tudta, hogy az a sok
               tipegő, mosolygó, hazug szavu ember ott, a hiuságukon és hétköznapi érzéseiken kivül,
               semmi más egyébbel nem tartoznak: az ember magasabb eszményéhez. Közönséges állatok,
               ragadozók, alattomosak, meghunyászkodók és vérengzőek: asszonyok, férfiak, mind.</p>
				<p>Fáni megrázta a fejét s beleharapott az ajkába.</p>
				<p>- Hát én ezeket az embereket itt - mondta magában és megvetőleg nézett végig a sétáló
               publikumon - valamennyit, férfit, nőt, mindet, egytől-egyig, össze fogom morzsolni!
               Lehántom róluk, ami emberi külsőt és formát ad nekik: a pénzt és kacagni fogok
               velőnélküli csontvázukon.</p>
				<p>A kocsi megállt az Opera előtt és Fáni kiszállt. A portás földig hajolt előtte, a
               jegyszedők, ruhatárosnék szédülve bámultak utána s ahogy belépett páholyába, attól
               fogva a szinpadra senki se figyelt, pedig egy hires franczia müvésznő énekelt.
               Mindenki őt nézte. Ő azonban nem vette észre. Öve mellől elvesztette a Hiry virágját
               s azt kereste. Izgatottan, idegesen...</p>
			</div>
			<div type="chapter">
				<head>
               AZ ELSŐ.
            </head>
				<p>Éjfél után egy óra volt, a zenekar keringőket játszott s a tükörfalu, virágokkal
               diszitett kis táncteremben vagy tiz-tizenkét pár táncolt. Köztük a hires francia
               énekesnő, a legelőkelőbb nevü szinésznők és Fáni. A táncosok fiatal arisztokraták és
               müvészek s a táncterem és dohányzószoba óriási üvegajtóiban a vendégek
               gyönyörüséggel bámulták a táncolókat. Különösen Fánit. Sajátszerü, lassu, ringó
               ritmussal táncolt, miközben arcának lágy, érzékien mosolygó kifejezése volt.
               Leeresztett szempillái alól néha gyémántszerüen fölragyogott a szeme, ilyenkor arca
               kipirult és ujra elhalványult.</p>
				<p>A nagy, előkelő társaság az ajtókban állt. Az inasok folyton jártak körülöttük jeges
               pezsgővel és borokkal, de még inni is elfelejtettek. Tekintetük elragadtatást és
               forró vágyat fejezett ki. Hideg szemü mágnások, epés politikusok, fiatal, de
               megvénült szivü müvészek egyetértő, titkos pillantással néztek össze.</p>
				<p>A dohányzóban, a többiek háta mögött, Dobák, a hálóinges, goromba kritikus, sápadtan
               szivta a szivarját.</p>
				<p>- Gyere ide, - intett az egyik pezsgőt kináló inasnak és fölhajtott egy pohár jeges
               pezsgőt. Azután hátrament és leült egy nagy bőrkarosszékbe. Hódy, a divatos, szép
               regényiró, mosolyogva ment utána.</p>
				<p>- Hát te is, öreg? - kacagott.</p>
				<p>Dobák vállat vont.</p>
				<p>- Én is, te is és mindenki! És nemsokára nem lesz Budapesten férfi, aki ebbe a
               leányba belé ne szeretne.</p>
				<p>Hódy mosolyogva suhogtatott kezében egy kis vékony, fehér selyemmel bevont pálcát,
               ami öltözködésének legutolsó trükkjét képezte. Most ilyen kis vékony, selyempálcákkal
               járt a szalonokba, melyekkel épp oly bravuros kecscsel bánt, mint az asszonyok
               legyezőikkel.</p>
				<p>- Ezt a milieu is teszi, - mondta könnyedén. - Én soha se tudnék olyan nőbe
               belészeretni, akit nem látok drága, finom milieuben. Engem a nyers szépség nem
               érdekel. Nekem minden szépséghez keret kell. Illuzió, milieu.</p>
				<p>- Hát itt kapsz! - felelte Dobák nyersen. - De süsd meg az egész keretedet, ha
               hiányzik belőle: a nő! Az olyan nő, mint ez a leány itt. Ez illuzió, keret és minden
               nélkül is az lenne, aki: maga a költészet bája.</p>
				<p>- Na, - suhogtatta az iró negédesen kis selyem pálcáját, - ezt nem merném ilyen
               határozottan állitani. Épp ez a leány cáfol reá állitásod ellenkezőjére. Mondd meg
               nekem például, Hiry, a szobrász miért nem volt akkor szerelmes belé, mikor még
               kartonszoknyában járt, olcsó és ócska cipőben, naponta modellt ült előtte és talán
               csak egyedül ő maga birt tudomással a leány szépségéről, azt nem is számitva, hogy ő
               volt az első, ki a szerelem misztériumába bevezette? Nos, a leány az, aki volt, szép
               akkor, szép most, hát mi bolonditotta meg egyéb a fiut, ha nem a fényes, a nagyuri, a
               ragyogó milieu? Ah, - folytatta az iró s kéjesen nyujtózkodott a finom, vörös
               bőrszéken, - ennek a szerelemnek mivé való fejlődése pompás tanulmány lesz nekem.
               Soha életemben nem voltam még szerelmi ügyekre olyan kiváncsi, mint erre. A fiu
               őrülten szerelmes s a leány épp oly hüvös, nagyuri közönynyel bánik vele, mint veled,
               velem, vagy a többiekkel. A leány sem őt, sem más férfit nem fogad el egyedül, csak
               igy, társaságban. És Hiry őrjöng. Kémeket tart a leány körül, kik minden lépését
               figyelik; pontosan tudja, hova megy, mit csinál s ahol megjelenik a leány, mindenütt
               ott van...</p>
				<p>- És te, vagy én, vagy ezek a többiek, nem vagyunk ott mindenütt, ahol ez a leány
               megjelenik? - kérdezte Dobák gunyosan. - Szeretném tudni, mennyivel szereti jobban ez
               az ur ő nagyságát, mint teszem: én, te, vagy a többiek?</p>
				<p>- Na, na! - mosolygott Hódy. - Disztingválj öreg! Mindazonáltal sem te, sem én nem
               megyünk jobban tönkre, mint ahogy eddig tönkre mentünk anyagilag és idegileg. A mi szerelmünk és a többiek szerelme: tömeg-szerelem. A Hiryé: személyi-szerelem. Egy esztendő óta, amióta Fáni
               visszajött, ez a fiu nem dolgozik és az utóbbi időben erősen kártyázik, lumpol. Azt
               mondják, a villája már uszik.</p>
				<p>Dobák idegesen rugdosta lábával a drága perzsa szőnyeget.</p>
				<p>- Uszni fog itt még nemcsak egy villa és nemcsak egy palota, emlékezz reá! Ez a
               leány, azzal az összecsukott, halványpiros szájával, meg fogja enni egész Budapestet.
               Ez a nő, alapjában: egy angyal, lényegében: egy ördög. Én egy esztendő óta folyton
               figyelem. Szerelmes vagyok belé, megmondom nyiltan, nincs azon mit restelni; nekem
               soha életemben nem tetszett még nő, ez tetszik. Ezt elvenném, dolgoznék érte,
               aranycsinálásra adnám a fejem, vagy ölnék érte, gazember lennék érte, akármi!
               Szamárság!... Mintha csak azt mondanám: szeretem a napot, vagy a holdat, hát
               fölmászok hozzájuk, hogy megsimogassam őket. Nem is erről van szó. Csak azt akarom
               mondani, hogy ez a nő jónak született, hanem valami titok gonoszszá fogja őt tenni.
               Ki tudja, micsoda titok? Talán nem is titok, hanem a férfiak. Ki teszi jóvá vagy
               gonoszszá a nőt? A férfiak. Hát ez a leány majd visszafizet nektek, nekünk. Nem
               hiszem, hogy csalódnám!</p>
				<p>Hódy olyan érdeklődve hallgatta Dobákot, hogy még a kis selyem pálcájával is
               elfelejtett játszani.</p>
				<p>- Én azt hittem, - mondta bámulva, - hogy te csak a zenéhez és az italhoz értesz s
               most kisül, hogy jobban értesz a nőkhöz, mint én! Micsoda uj perspektivát nyitsz meg
               a szemem előtt, öreg! Épp itt jön Hiry, felénk tart...</p>
				<p>Egy magas, vállas, hanyag járásu, erősen szláv tipusu, szőke fiatal ember jött az
               egyik szalonon keresztül s a dohányzónak tartott. Széles orra, nyirott bajusza,
               puha, energiátlan szája és álla és igen szép, barna szeme volt.</p>
				<p>- Csak most jösz? - kérdezte Hódy.</p>
				<p>- Most, - felelte ez s fáradtan levágta magát egy székbe. - Ugy látom, - mondta
               körülnézve, - hogy itt jól mulatnak. Eljött a francia énekesnő, meg a többiek. Holnap
               az egész város erről fog beszélni.</p>
				<p>- Igen, - felelte Dobák közönyösen, - hogy milyen kitüntetés érte azokat a hölgyeket,
               akik meg lettek hiva.</p>
				<p>- Na, na, - szólt Hódy, - talán másként fogják ezt a kérdést odakünn elintézni. Mégis
               csak egy kitartott nő!</p>
				<p>Dobák most már végképp arrább rugta lába alól a szőnyeget.</p>
				<p>- És ezt a kintornást nagy irónak tartják, - nézett végig
               megvetően Hódyn. - Ezt, aki beállitja a régi kottákat és ledarálja. Hát nincs neked
               egyetlen egy uj nézőpontod sem? Egy uj üvegü messzelátód, amely megmutatná neked:
               hogy a vétek csak akkor válik alacsonynyá, ha ostoba ember kezében van? Hogy egy és
               ugyanazon vétek két különböző intellektusu emberben, különböző módon hat? És nem
               látod, hogy ennek a leánynak a rendetlen erkölcsi helyzetét a rendkivüli viszonyok és
               egyéni qualitásai megszépitik? Ugymint: a nagy szépsége, nagy intelligenciája,
               korrektsége és a gazdagságnak nagy fényüzése, ami körülveszi. Maradt volna csak
               müveletlen, ostoba, kis igényü kitartott nő, nemcsak hogy ezek a kitünő nevü
               asszonyok még a szobaleányaikat se engedték volna el az ő nagysága báljára, hanem mi
               magunk, férfiak se mutatkoznánk vele a déli korzón. Azért mondom, hogy a vétek csak
               ostoba ember kezében válik alacsonynyá. Ezeket a müvész-asszonyokat itt, a fényüzés
               artisztikus szeretete s a kiváncsiság a szokatlan merészségre, hogy egy kitartott nő
               meghivót küld nekik, vonzotta ide, de majd a többi előkelő nőket nem ez az
               asszonyosan poétikus vonás csalja majd ide, hanem maga az ördög: a pénz,
               meglássátok!</p>
				<p>A szobrász sápadtan harapta össze a száját.</p>
				<p>- Micsoda pénz? - kérdezte.</p>
				<p>A kritikus vállat vont.</p>
				<p>- Mit tudom én! Talán a grófé s ha ez nem lesz elég, talán a többieké. Mától fogva én
               is ráadom magam a minden valamire való polgár mellékfoglalkozására: a panamára. A
               mai naptól ugy nézzetek reám, hogy kapható ember vagyok. Mindenre. A tollam, a
               lelkiismeretem, minden! Még pedig ezért a leányért: hogy lerakhassam aranyaimat a
               lába elé. Gyere ide - intett a pezsgőt kináló inasnak és ujra kiivott egy
               pohárral.</p>
				<p>Odaát a zene elhallgatott s a táncot abbahagyták. Fáni a dohányzó üvegajtaja mellett,
               a tükör előtt igazgatta haját s Hiry kivörösödve, idegesen nézte s mint a holdkóros
               állt föl s a táncteremnek tartott.</p>
				<p>Fáni akkor már a francia énekesnőt karonfogva az egyik szalonba ment s egy kis
               fülkébe fagylaltot, süteményt hozatott az inasokkal. A férfiak követték őket s köztük
               Hiry. Fáni azonnal észrevette s a többieken keresztül kezet nyujtott neki.</p>
				<p>- Ilyen későn? - mondta egyszerüen. A körülállók kiváncsian figyeltek rájuk, csakhogy
               a leány arcáról semmit se olvashattak le.</p>
				<p>- Ez egy liaison accomplie - gondolták és tovább mentek. Fagylaltoztak, pezsgőt
               ittak, kacagtak és gorombaságokat mondattak maguknak Dobákkal. Mindenki boldognak,
               kedvesen, finoman könnyelmünek érezte magát s a müvészies pompa, a felséges hideg
               vacsora, a királyi italok, a nagyuri kiszolgálás, a háziasszony királyi bája, inkább
               mámorossá tette őket, nőket, férfiakat, mint a legszabadabb élvezetek. Az énekesnő
               francia és olasz dalokat énekelt s a jókedvü társaság mámoros gyönyörűséggel
               hallgatta. Csak Hiry ült sápadtan, szótalanul Hódy mellett egy másik szalonban,
               honnét jól láthatta Fánit. Minden mozdulatát követte, minden pillantását fölfogta és
               folyton ivott. Ezüst vödrökben pezsgős üvegek álltak előttük és Hiry egyre töltögette
               a poharakat.</p>
				<p>- Ma éjjel eldől a sorsom, - szólt hirtelen s kezét rátette Hódy vállára. - Mit
               szólsz hozzá?</p>
				<p>- Az a kérdés, mit nevezel te a sorsodnak? - kérdezte ez.</p>
				<p>- A nőt! - felelte szenvedélyesen a fiatal ember.</p>
				<p>Hódy csöndesen szürcsölte a pezsgőt s közbe már ráncos keretü, de még mindig szép,
               világos szemével mosolyogva nézett poharába.</p>
				<p>- Nem volnál müvész, ha nem igy beszélnél, - szólt halkan. - Én is azt mondom, nincs
               egyéb: csak a nő. Igy kell mondani, de nem igy kell elintézni. Forditva. Az ember
               megcsinálja a gravitáció fikcióját olyanformán, hogy egy-két vonzóerő közül az
               egyiket elektrizálja - saját magát. Nem éppen szolid ügy, de az embernek szüksége van
               a nyugalmára is, nemcsak a nőre. Már most, ha én vagyok az elektrizáló erő, a másik
               erő, a nő, nem csinál semmi galibát az életembe. Mig ha a szerelmi gravitáció
               fikcióját olyanformán intézem el, hogy az elektromosságot a nőre ruházom át és a
                  vonzást tőle várom, nem ő én tőlem, akkor lőttek a
               nyugalmamnak, müvészetemnek, sőt az egész életemnek. A nő kezébe nem lehet hatalmat
               letenni. Visszaél vele. A nő csak hadd maradjon rabszolga a szerelemben, akit te adsz
               hóhérkézre és nem ő téged.</p>
				<p>Hiry komoran nézett maga elé.</p>
				<p>- Hisz mind igy cselekszünk. Csak néha fordul a kocka.</p>
				<p>Az énekesnő Mignon románcát énekelte s a szalonban áhitatos csönd volt. Fáni
               hátrahajtott fejjel ült s hátulról egy rózsaszinü ernyőjü lámpa reflexe világitotta
               meg.</p>
				<p>- Nézd, mily csodaszép! - kapta meg Hiry az iró kezét. A fiatal ember keze lázasan
               forró volt, ujjai görcsösen szorultak össze s egész arcán látszott, hogy szenved.</p>
				<p>- Én, ha neked volnék, - mondta Hódy, - elutaznám. Hosszu időre. Amig
               kigyógyulsz.</p>
				<p>- Ma éjjel, talán csak néhány perc mulva, minden eldől! - sóhajtott Hiry s
               felkönyökölt az asztalra. Poharát fölemelte s kortyonkint szürcsölte belőle a
               pezsgőt. - Megkértem a kezét, - mondta tompán. - Most várom a válaszát. Azért jöttem
               ilyen későn... Rendkivül ideges vagyok; képzelheted... Pedig visszautasit, tudom.
               Nagyon büszke és nem fogja megbocsátani, hogy egyszer én utasitottam őt vissza. Ezt a
               leányt, nézd!</p>
				<p>Eltaszitotta maga elől a poharat, hátra huzódott s a szemét lehunyta. Olyan sápadt
               volt, mint az az elefántcsontszinü selyemkanapé, amelyen ült. Az iró kiváncsi és
               részvéttel vegyes tekintettel nézte. Ebben a percben Fáni fölállt, keresztül ment a
               szalonon s a két férfihoz tartott.</p>
				<p>- Jön! - szólt halkan Hódy s fölállt, hogy magukra hagyja őket.</p>
				<p>- Csak üljön vissza, - szólt Fáni egyszerüen. - Azt hiszem, ön Hirynek is, nekem is
               jó barátom s igy nincs előtte titkunk. Különben is nagyon gyorsan kell végeznünk,
               hogy vendégeimnek ne tünjön föl távozásom. Hiry ma este egy levélben megkérte kezemet
               s gondolom, türelmetlenül várja a választ. Rendkivül megtisztelő ajánlatát azonban,
               kedves barátom, nem fogadom el. Visszautasitom. Épp olyan rideg és mosolygó ajakkal,
               mint ön négy esztendő előtt engemet, mikor az együgyü bátyám arra kérte, vegyen
               feleségül. S amilyen együgyü kivánság volt az, épp olyan és meggondolatlan kivánság
               most az öné. Mert például, nem az voltam én négy év előtt, aki most vagyok? Sőt
               tisztább, üdébb, mocsoktalanabb. S mégsem kellettem. Hát mi kellene most rajtam? A
               selyem rongyaim, az ékszereim, az illat, a fényüzés, ami körülvesz? Mert a lelkem
               sem akkor nem kellett, sem most nem kellene önnek Akkor meg sem kérdezte: van-e és
               most sem kiváncsi reá. Maga most is csak a csókjaimra kiváncsi, kedves Hiry, ugy,
               mint négy esztendő előtt. S mert ezekre a csókokra most már egész Budapest férfiai
               kiváncsiak és éhesek, hát most maga hiuságból és fokozottabb éhségi vágyból, mint
               amazoké, hozzá akar engem kötni magához, törvényes formával. Megtisztelő szándék,
               nekem azonban nem imponál. Pedig nem mondhatom, hogy ön idegen a szivemre nézve; nem!
               Ha most találkoznánk először, azt hiszem, nem mondanám önnek: hogy én sem törvényes,
               sem törvénytelen liaisonokra nem aspirálok...</p>
				<p>Könnyed hangon, de komoly szemmel s olykor megránduló ajakkal, legyezőjével a szék
               karját ütögetve beszélt; a két férfi visszafojtott lélegzettel hallgatta.</p>
				<p>- Hogy a jövő mit hoz - végezte szavait, - nem tudom. Majd meglátjuk! Vállat vont,
               fölállt, mosolyogva kezet szoritott a férfiakkal s Hódytól kisérve visszament a
               szalonba.</p>
				<p>Az énekesnő dalai után Dobák magyar nótákat játszott s Hódy belevegyült a társaságba.
               Nem mert visszamenni Hiryhez. Sajnálta. Kis idő mulva mégis benézett az ajtón, de
               akkor a fiatal ember már nem volt ott. Haza ment s reggel az inasa átlőtt fejjel
               találta az atelierben... Hires szobra, Sába királynője előtt
               lőtte magát agyon.</p>
			</div>
			<div type="chapter">
				<head>
               A MÁSODIK ÉS HARMADIK.
            </head>
				<p>A kis Wilkie, a Fáni hires zsokéja, leszaladt a lépcsőkön. Száraz, csontos arca
               haragtól égett s a szája idegesen rángatódzott.</p>
				<p>- Nos, nos? - állta utját a portás. - Ugy van, ahogy mondtam - toporzékolt a kis
               angol dühösen. - Nem engedi, hogy Fifyt lovagoljam. Azt mondja, nem jó még a
               training. Ideges és félénk az állat. Én itt hagyom ezt a nőt!</p>
				<p>- Dehogy hagyja, - mosolygott a portás. - A mi urnőnket senki sem hagyja itt és maga
               sem fogja itt hagyni. Ennek a nőnek a körme alatt több ész van, mint a többi
               asszonyokból egy tucatnak a koponyájában. Ha ő azt mondja: hogy Fifi nem fut, annak
               oka lesz és szépen nyugodjon belé, Wilkie ur. Majd lovagolja Coxot.</p>
				<p>Csöngettek. A lovaregyletből jött egy szolga, majd sürgönyt hoztak a bécsi
               jockey-clubból és tizenegy órakor egy kis előkelő társaság jött déjeunerre. Hazai és
               külföldi sportsmanek, köztük két előkelő angol hölgy, kik az őszi versenyre
               jöttek.</p>
				<p>A kis társaság alig ült asztalhoz, mikor a kapu előtt a gróf Zólyomy fogata megállt.
               Egy félesztendő óta ritka vendég volt a gróf. Betegeskedett. Az azelőtti szép,
               egyenes, keménytartásu öreg ur összeesett, megvénült. Finom, arisztokratikus arca
               megnyult, beesett, megsárgult, a haja megőszült és látszott, hogy járásközben erősen
               rátámaszkodik botjára.</p>
				<p>A lépcsőkön lassan ment fölfelé, s mikor felért az emeletre, szédülve fogózott meg a
               karfába.</p>
				<p>Az inasok nagy tisztelettel nyitottak előtte ajtót s minthogy nem akart a társaság
               közé menni s az inasoknak meghagyta, hogy ne zavarják urnőjüket, egy kis
               oldalszalonban várakozott Fánira. A szomszéd teremből áthallatszott a vendégek
               társalgása, női kacagás s néha a Fáni szép, mély hangja.</p>
				<p>Az öreg gróf leült és szomoru mosolylyal nézte a szemközti falon Fáninak egy
               életnagyságu arcképét. Lóháton ült és szeméből az utolsó két évnek egy azelőtt
               ismeretlen kifejezése ragyogott ki, élesen, hidegen, kegyetlenül. Fehérposztó
               lovaglóruhában ült szénfekete lovának hátán s alakjának finom vonalai, gyönyörü
               arcának nemes, üde, harmatos bája és fejének büszke tartása, mint mindig, most is
               elvarázsolta az öreg grófot.</p>
				<p>Csöndes merengéssel nézte a képet és szomoruan sóhajtott.</p>
				<p>- A sóhajtásáról megismertem önt, gróf ur, - szólt egy hang közvetlenül mellette s
               egy rózsaszinü selyemparaván mögül egy kéz nyult feléje.</p>
				<p>A gróf meglepetten állt fel. Dobák, a kritikus, ült a paraván mögött s mosolyogva
               emelkedett fel.</p>
				<p>- Bocsánat, ha megijesztettem. Én már egy félóra óta várakozom a ház urnőjére,
               örülök, hogy a másik félórát nem kell egyedül végig unatkoznom.</p>
				<p>A gróf elmosolyodott.</p>
				<p>- Ön szellemes ember hirében áll és csodálkozom, hogy a saját maga társaságában
               unatkozik.</p>
				<p>- Nem tudja, gróf ur, hogy épp a szellemes emberek unják meg önmagukat leghamarabb? A
               szellemesség olyan, mint a szakácsnék természetrajza, kik a nélkül, hogy ennének, már
               a szaggal jóllaknak.</p>
				<p>- Különös hasonlat - mosolygott a gróf.</p>
				<p>- De igaz! Az ostoba emberek legutoljára saját magukat unják meg, de az okosak
               először is önmagukat.</p>
				<p>- Van benne valami! - sóhajtott a gróf s botjával a régi spanyol szőnyeg fakó
               virágait rajzolgatta. - Tisztán és egyedül csak életunalomból, ostoba ember még
               sohasem lett öngyilkos.</p>
				<p>- Nem, - felelte könnyedén Dobák. - Ahoz, hogy valaki az életet saját magában unja meg, egy külön, abstrakt és nem mindennapi intelligencia
               szükséges. Mert nézzük csak az életnek egész beállitását, strukturáját, nem csupa
               védekezés az unalom ellen? Az ember dolgozik, a nélkül, hogy egyéb okkal
               összefüggésbe hozná ezt a kényszerü robotot, mint: a struggle for life ősemberi
               intézményével. Pedig az ember nemcsak azért dolgozik, hogy jóllakjon, hanem azért is,
               a miért mulat: hogy ne unatkozzék. Mert az unalom nem kis Miska ám! Van olyan
               hatalmas ellensége az életnek, mint a betegség. Csakhogy alapjában, igazi
               mivoltában, csak a fölényes, kivételes agyvelők tudnak róla, kik kissé közel vannak
               az Uristenhez és elég merészek hozzá, hogy betekintsenek az öreg konyhájára, ahol
               őszentsége az életet kotyvasztja számunkra. Már most, ha elég merész vagyok ahhoz,
               hogy megkritizáljam az Ur müvét, hogy darabokra, atomokra, csöppekre, foszlányokra
               szedjem szét önmagamat, az életet és a halált, mély és alapos okom támad, lenézni és
               megvetni az Ur müvét. És ha idáig jutottam, már ott tartok, ahonnét többé sem a
               milliók, sem a hatalom nem huz vissza... Hanem hát beszéljünk más egyébről. Ugy
               hallottam, betegeskedik, ha nem veszi tolakodásnak kérdésemet, mi baja van?</p>
				<p>- Öreg vagyok, - mosolygott szomoruan a gróf.</p>
				<p>- Ez nem betegség. Az öregséggel tovább elél az ember, mint a fiatalsággal. Csak az a
               kérdés, mikor érzi már öregnek magát az ember? Én husz esztendős koromban épp olyan
               öregnek éreztem magam, mint most. És ez az érzésem már huszonöt év óta tart.</p>
				<p>Kissé elhallgattak, miközben a gróf szorgalmasan rajzolgatta a szőnyeg rózsáit s
               Dobák az ablaküveghez ütődő esőcsöppeket nézegette.</p>
				<p>- Ön jó barátja Fáninak, ugyebár? - kérdezte kissé zavartan a gróf.</p>
				<p>- Ha ön jó barátnak nevezi azt, aki kigyót-békát rákiált barátjaira, ha ezeknek jó
               dolguk van és odaadja utolsó fillérét, ha bajban vannak, - felelte Dobák vállat vonva
               - akkor jó barátja vagyok Fáninak.</p>
				<p>A gróf fölemelte tekintetét és szép barna, törtfényü szemével ránézett Dobákra.</p>
				<p>- Ön különös ember, - mondta.</p>
				<p>- Dehogy! - mosolygott ez. - Én csak goromba ember vagyok. Még csak nem is szellemes,
               mint az elébb mondta, ismétlem: csak goromba. Szerencsére, a gorombaság annyira
               szokatlan a mi hazug társas életünkben, mint az igazi szellemesség, hát az emberek
               önmaguk miatt rám fogták, hogy én szellemes vagyok. Legyen nekik hasznuk belőlem.</p>
				<p>Az öreg gróf erőltetve mosolygott. Látszott rajta, hogy gondolatai másutt vannak.</p>
				<p>- Szeretnék öntől valamit kérdezni, - szólt halkan és leplezhetetlen zavarral.</p>
				<p>A kritikus, mint egy ördög, mosolyogva nézett okos, éles, kegyetlen sasszemével az
               öreg arisztokratán keresztül. Ugy, mint egy szitán. Látta: a szivét, a máját, a
               veséjét, mindent látott benne.</p>
				<p>- Tőlem lehet kérdezni, - tréfálózott gunyosan, csak a feleletem ne bántsa gróf urat.
               Az udvariassággal rossz lábon állok.</p>
				<p>A gróf zavartan nézegette.</p>
				<p>- Csak őszinteségről van szó... És én önt őszinte embernek nézem. Csak arra kérem, de
               köztünk maradjon, azt szeretném tudni, kaphatna-e Fáni valahonnét még ma, most, egy
               óra mulva, ötvenezer forintot?</p>
				<p>A kritikus egy percig csodálkozva nézett a grófra, azután elmosolyodott.</p>
				<p>- Azaz, hogy ön kaphatna-e?...</p>
				<p>A gróf zavartan, lesütött szemmel hallgatott.</p>
				<p>- Igy gondolta? - kérdezte Dobák halkan.</p>
				<p>Az öreg gróf vállat vont. Volt valami nagyon kedves, léha, „minden-mindegy” bohémos
               keserüség a mozdulatában, ami mély benyomást tett a kritikusra.</p>
				<p>- Igy gondoltam, - mondta, botjával a szőnyeg virágain játszadozva - de nekem már
               ötven forintnyi hitelem sincs.</p>
				<p>Kissé hallgattak. A gróf szomoruan nézett maga elé s a kritikus lopva őt nézegette.
               Volt valami mélységesen megható az öreg arisztokratában. Látszott rajta, hogy beteg,
               de ragyogó, tiszta és előkelő volt igy is és minden rajta, amit viselt. Az
               aranygombos, vastag ébenfabotja, keskeny barna szarvasbőrkeztyüje, lakk-topánja és
               apró aranygombos, fehér mellénye. A kritikus különös szive elszorult. Felállt, majd
               hátratett kézzel megállt a gróf előtt.</p>
				<p>- Hát bizony, gróf ur, alaposan tönkrement! - mondta nyersen.</p>
				<p>- Tönkre, - felelte halkan, nyugodtan a gróf.</p>
				<p>- Tönkretette ez a szép hiéna, - mutatott Dobák hátra az ujjával. - Hanem
               vigasztalódjék. Nem ön lesz az utolsó.</p>
				<p>A gróf az előbbi vállvonással felelt.</p>
				<p>- Én ezt megérdemlem s magamért nem is aggódom. Kevés időm van már hátra, s csak a
               Fáni sorsa aggaszt.</p>
				<p>- No, az ne aggaszsza! - felelte Dobák gunyosan. - Egy husz milliós lengyel grófot
               most is ott tart a sarokban. Ez idő szerint együtt déjeuner-znek, ide hozzánk a
               harmadik szalonban, aki bármelyik percben hajlandó oltár elé vezetni Fánit s kinek
               ahoz három esztendőre szintén nem marad több aranya a husz milliójából, mint amennyit
               a botján és a mellényén fog hordani, épp ugy, mint most ön, gróf ur. Hát ez az
               ötvenezer forint ne aggaszsza. Fáni csak szól, vagy int a lengyelnek s egy óra mulva
               kezében lesz a pénz. Olyan sürgős?...</p>
				<p>Annyi sértő impertinenciával volt ez a kérdés fölvetve, hogy a gróf belésápadt.</p>
				<p>- Ön kissé messze megy, - mondta hidegen.</p>
				<p>- Meglehet, - mosolygott Dobák zavartalanul. - Nekem azonban megvan az a jó
               tulajdonságom, hogy a legmesszibb utról is vissza lehet forditani, ha kielégitik a
               kiváncsiságomat. Mert azt az olcsó mesét nem vagyok hajlandó elhinni, hogy - bocsánat
               - gróf ur saját pénzbeli zavarát Fánival korrigáltatná ki? Hogy a Fáni kiadásait egy
               idő óta adósságból fedezi, ezt tudja fél Budapest, de ez természetes és korrekt ügy.
               Ez a másik azonban, nem volna ilyen. Hogy ön... Fáni által... Bocsánat! ön tudja,
               hogy én nyers és kiméletlen ember vagyok, de nem rosszakaratu...</p>
				<p>A gróf halálsápadtan nézett a rettenetes emberre.</p>
				<p>- Hogy gondolhat felőlem ilyet?</p>
				<p>- Hisz nem gondolok. Tudom és látom tisztán, hogy ön valakin segiteni akar a pénzzel.
               Sürgősen. Valakin, kinél életkérdés ez az összeg... S mivel önnek nincsen hitele, hát
               Fáni által akar pénzhez jutni. Vannak némelykor olyan nemes cselekedetek, melyek
               jellemtelenségeknek látszanak és megforditva... Ilyen az élet!...</p>
				<p>- Ilyen az élet! - suttogta fázósan, maga elé bámulva a gróf. - Jól sejti, meg kell
               valakit mentenem.</p>
				<p>- Egy nőt? - faggatta kérlelhetetlenül a kritikus.</p>
				<p>Az öreg ember tehetetlenül mondta utána:</p>
				<p>- Egy nőt...</p>
				<p>- Társaságbelit?</p>
				<p>- Társaságbelit...</p>
				<p>- Aki váltót hamisitott, vagy más ilyesmit...</p>
				<p>A gróf fáradtan hunyta le szemét.</p>
				<p>- Ne kinozzon, - könyörgött. - Azt a nőt, nagyon régen, egykor szerettem. Most bajban
               van... Arisztokrata hölgy... Egy jótékonycélu egylet elnöknője... Hozzányult az
               egylet pénzéhez...</p>
				<p>A kritikus szeme megvillant s rut, ördögi arca kipirult az örömtől. A szeme tüzben
               égett.</p>
				<p>- Megmentjük! - felelte lázasan. - Fáni nélkül, én magam, csakhogy ennek ára lesz...
               A pénz egy óra mulva ott lesz a gróf urnál, hanem cserébe azt kivánom, hogy holnap, a
               verseny napján, ott, egész Budapest előtt, gratuláljon az az arisztokrata dáma
               Fáninak, mint az első dij nyertesének, leányával együtt. Ő utánuk majd jön a többi
               is...</p>
				<p>- Hát ön tudja, hogy ki az a hölgy? - kérdezte a gróf rémülten.</p>
				<p>- Tudom, - mosolygott öntelten Dobák. - Azért vagyok ujságiró!</p>
				<p>- Hát már közszájon forog? - kérdezte a gróf rémülten.</p>
				<p>- Nem forog.</p>
				<p>- Hát ön az első?</p>
				<p>- Igen, én vagyok az első, - mosolygott Dobák - csakhogy nem abban: ami megtörtént,
               erről nem tudtam, hanem abban: ami történni fog. Ez a mi
               mesterségünk müvészete. Tudni azt, kiben lappang benne: a szélhámos, a sikkasztó, a
               váltóhamisitó, vagy a genie. Mindig meg voltam győződve magamról is, hogy nem vagyok
               kóser, tizenhárom próbás jellemü ember. Csak épp azt nem tudtam, hogy a sátán asszony
               formában piszkálja ki belőlem valaha a szunnyadó parazsat. És épp ez történt... A
               lapomnál én kezelek egy csinos összegü alapot, épp elég lesz a grófné őméltóságának,
               melyet a Fáni nevében és biztos jóváhagyása tudatában, ezennel felajánlok gróf ur
               utján őméltóságának... Kéz kezet mos, gróf ur. Ne nézzen rám olyan rémülten. Egyszerü
               ügy az egész... Jött egy nő, akiért egy harminckét esztendős, nagytehetségü fiatal
               ember főbelőtte magát, egy gazdag öreg mágnás pedig anyagilag tönkrement érte s egy
               vén ostoba bohém, aki erkölcsileg megy tönkre érte. Hát nem egyszerü, tiszta és
               világos dolog ez? Képzelje azt a diadalt, amit szerzek ennek a leánynak! Egy büszke,
               gőgös, bár nem éppen makulátlan erkölcsü főrangu asszony, - ha jól tudom,
               csillagkeresztes és palotahölgy is, bár rendkivül korlátolt anyagi viszonyok között,
               - holnap kezet fog a mi leányunkkal, egész Budapest előtt. Ez lesz a Fáni eddig is
               fényes erkölcsi sikereinek: pièce de résistance-ja.</p>
				<p>Kacagott és sietve vette föl a télikabátját, miközben még ezeket mondta:</p>
				<p>- Én mindössze azért jöttem most ide, hogy lássam ezt a leányt egy pillanatra, mert
               három nap óta nem láttam s valami ostoba hazugsággal állitottam be... Most sietek
               elmenni, mert már nem is egy, hanem két asszonyról van szó. Az egyik az, akit ön
               régen szeretett, s a másik, akit én most szeretek. Csinos kis melodráma, melyhez
               zenekiséretet az arany csengése szolgáltat. Az emberiség nyomoruságának örök
               refrainje: szerelem és pénz...</p>
				<p>Megszoritotta a gróf kezét és elsietett.</p>
			</div>
			<div type="chapter">
				<head>
              A TÖBBI...
            </head>
				<p>Egy külvárosi ház második emeletén, piszkos, keskeny, nyirkos lépcsőkön haladt
               fölfelé Fáni. Rongyos, gyanus alakok, erősen a falhoz simulva, tüntek el mellette s
               fenn az emeleten, a függönyözetlen ablakok, egy nagyváros minden nyomoruságát és
               szennyét mutatták.</p>
				<p>Az egyik lakásban, egy majdnem félig mezitelen utcai leány festette magát egy
               sörösüveghez támasztott darab tükör előtt s egy nyolc éves kis leány, tányérba öntött
               spirituszláng fölött tüzesitette neki a kolmizóvasat.</p>
				<p>A másik egyszobás lakásban, két beteg feküdt egy ágyban. Egy öreg asszony s egy
               gyerek. A gyerek lábtól feküdt s majdnem olyan ráncos, sárga, öreg volt az arca, mint
               az asszonyé, aki a nagyanyja lehetett. Egy asztal mellett egy részeges kinézésü,
               mérges arcu férfi s egy szoptató fiatal asszony, könyvkötő-munkát végeztek.</p>
				<p>A szoba levegője tele volt füst és gőzzel s az enyv és főzött szappan szaga a csukott
               ablakon keresztül is kiérzett.</p>
				<p>Fáni az irtózat és undortól szinte megdelejezve állt a falhoz huzódva. Valamelyik
               ajtón egy férfi jött ki, mezitelen lábán papucs volt, rossz kabátja alól, mit csak
               nyakánál fogott össze, kilátszott bokánál összekötött alsónadrágja s fenn, a hosszu,
               gödrös, rémesen sovány nyaka, melyen egy sorvadásos ember feje ült.</p>
				<p>Fáni nem tudta szemét levenni az irtózatos alakról, s ez megszólitotta:</p>
				<p>- Kit tetszik keresni?</p>
				<p>- Dobák urat - dadogta.</p>
				<p>- Itt jobbra, kilenc szám - hallatszott a férfi rekedt hangja.</p>
				<p>Fáni megkereste a kilences ajtót. Hátul, a sarokban volt s a konyhaajtón gyereksirás,
               harmonika hangja, meg kalapácsütés hallatszott ki.</p>
				<p>Fáni benyitott az ajtón, mire a gyereksirás, a harmonika és a kalapács azonnal
               elhallgatott.</p>
				<p>A konyhából egy sötét kis folyosóról nyilt a Dobák ajtaja. Fáni benyitott a csöppnyi,
               piszkos, büzös szobába, amely olyan kicsi volt, hogy az ócska, rossz zongora és ágy
               között csak annyi hely volt, hogy az ágyon ülve lehetett csak zongorázni.</p>
				<p>Még egy asztal és két szék volt a szobában, meg sok kotta. A fal valaha festve volt,
               de már annyira megkopott a festés, hogy mindenünnét kilátszott a malterozás.</p>
				<p>Dobák, a hajdani hálóinges, nagy torzonborz, oroszlánfejü kritikus, a kitünő zenész
               és fényes tehetségü ujságiró, háttal az ajtónak, az ablak előtt állt és egy csizikét
               etetett a tenyeréből. Egy rossz kalitkában még három másik madár röpködött éhesen és
               Dobák igy biztatgatta őket:</p>
				<p>- Türelem, pajtáskáim! Az életben fődolog: a türelem... Ez minden poziciónak a
               trainingje... Aki ki tudja várni, mig a másik addig zabál, hogy jóllakik vagy
               felfordul, annak nyert ügye van...</p>
				<p>Fáni az ajtónál állt és kimeredt szemmel nézte a kopott, züllött, megöregedett
               alakot. A szive elszorult s a torkát sirás fojtogatta.</p>
				<p>- Dobák! - szólalt meg halkan.</p>
				<p>Az ötven éves, de már öreg Dobák összerezzent s felütötte a fejét.</p>
				<p>- Milyen különös - mormolta - a Fáni hangját hallottam.</p>
				<p>Fáni a háta mögé lépett.</p>
				<p>- Jó estét - szólt remegve, majdnem alázatosan.</p>
				<p>Dobák megfordult s előbb elsápadt, aztán elvörösödött.</p>
				<p>- Hogy jön maga ide? - kérdezte ijedten.</p>
				<p>- Milyen helyen lakik, milyen helyen! - sóhajtott Fáni.</p>
				<p>Dobák zavartan, meghatottan nézegette.</p>
				<p>- Hogy jön ide? - kérdezte ujra. - A nap az éjszakához? Mi jutott eszébe, vagy mi
               történt vele?... Már egy esztendő óta nem láttam, hogy végképp elzülltem, nem mertem
               eléje kerülni... Iszom, erősen iszom, nagysád - nézett gunyosan a leány szemébe.</p>
				<p>Ez a kezét fogta és bánatosan nézett reá.</p>
				<p>- S mindez én miattam... Maga és a többiek...</p>
				<p>Sápadtan, a fásult közöny hideg álarca alatt undort, fáradtságot rejtegető szép
               szemével kinézett az ablakon keresztül az alkonyatba. Az ablakon a ferencvárosi
               pályaudvar lámpái ragyogtak be s egy-egy vonat tompa, mély dübörgése megreszkettette
               lábuk alatt a földet. Volt valami titokzatos, végzetszerü abban a tompa dübörgésben,
               mintha a sors óriásai mozdultak volna meg odalenn, a föld gyomrában. Egy-egy
               lokomotiv, amint sebes vágtatással iramodott meg, mintha egyenesen ide tartott volna
               fel, hogy agyonzuzzon, agyonnyomjon rémes vastestével mindeneket.</p>
				<p>Hallgattak s Dobák hirtelen elkacagta magát, szokott régi modorában.</p>
				<p>- Még csak az kellene, hogy maga szemrehányást tegyen magának értem, értük,
               valamennyiért! Kért maga engem, vagy a többieket, hogy zülljünk el, lőjjük magunkat
               főbe, vagy menjünk Amerikába zsákot hordani, vagy eszceigot pucolni? Ellenkezőleg! Mi
               kértük magát, hogy fogadja el tőlünk e kisded áldozatokat. S maga elfogadta. Mert
               maga ugyan el nem széditette, meg nem bolonditotta őket, a csókjaival, szerelmes
               mosolygásával és igéretével. Ellenkezőleg, azzal bolonditotta meg őket, hogy semmit
               sem igért. És ez az uj tünet, ez az uj szerelmi perverzitás, ez a: szerelem szerelem
               nélkül, végképp elvette és elveszi az emberek eszét. Az ezreiket, százezreiket és
               millióikat oda öntötték a lába elé. Mint a galamb elé a buzaszemet... Abban a
               reményben, hogy a buzaszemen mégis csak elcsipik, megfogják a madárkát. Hanem hát
               maga igen okos kis galamb. Fölszedegeti a buzaszemeket és nem hagyja magát megfogni.
               Ellenben minden gavallérnak ajándékoz végkielégitésképpen, ugy a vége felé - egy
               revolverre, vagy egy hajójegyre való aranyat... Most pedig arra kérem, mivel nem
               szeretném, ha selyemruhájának szegélye kétes tisztaságu szobámnak padlóját érné,
               üljön föl az asztalra és engedje, hogy egy pohár pálinkával megkináljam.</p>
				<p>Egy csomó kottát dobott az asztalra s már hozta a pálinkát, miközben a kis csiz
               folyton a vállán ült.</p>
				<p>- Amint láthatja - mutatott a madárra - ezek között több szerencsém van, mint volt a
               nők között. Ámbár ne panaszkodjunk. Az ön jelenléte azt mutatja, hogy gondolt reám s
               akkor az én életem: szép élet volt. A vége már ugyse határoz...</p>
				<p>A pálinkásüveget a zongorára helyezte, ő maga az ágyra ült, Fáni az asztalra s ittak
               és cigarettáztak. Fáni, aki soha egyebet nem ivott egy kis pezsgőnél, most mohón
               itta a közönséges, erős pálinkát és szivta a komisz cigarettát. A szobát csak a
               pályaudvar lámpái világitották meg, misztikus foltokban, kisértetszerü, hosszu, fehér
               árnyakkal. A kalitkában a három madár már aludt s a kis csiz a gazdája vállán
               bóbiskolt.</p>
				<p>- Mégis - szólalt meg Dobák - minek köszönjem ezt a csodálatos szerencsét? Miről
               jutottam eszébe?</p>
				<p>A leány arcának fehérsége ugy világitott ki a sürü füst közül, mint a köd homályából
               a márványszobor fehérsége. Vállat vont.</p>
				<p>- Magam sem tudom! Tulságos közel láttam magam előtt a halált és magára gondoltam.
               Kellett gondolnom... Nem tudom miért, nem tudom micsoda eszmetársulás folytán. Hát
               azt hiszi, mindenről biztos tudomásunk van, analizálható tudomásunk, ami bennünk,
               vagy velünk történik?</p>
				<p>- Hogyisne! - kacagott Dobák gunyosan. Aztán hirtelen felkiáltott: - Micsoda láng
               ez?</p>
				<p>Fáni leeresztette válláról hosszu, fekete köpenyét s a szobában hirtelen mintha láng
               csapott volna fel a vörösselyem ruhájából.</p>
				<p>- A ruhám - felelte közönyösen. - Talán bántja a szine?</p>
				<p>- Nem bánt... hanem... kérem, huzza rá a köpenyét - dadogta a vén alkoholista
               zavartan.</p>
				<p>Fáni összecsukta magán a köpenyt s valami hideg megvetés volt a hangjában, amint
               kérdezte:</p>
				<p>- Hát még mindig?...</p>
				<p>Dobák lecsüggesztette a fejét s szeméből két könycsepp gördült le.</p>
				<p>- Még mindig és örökké - suttogta. Azután megtörülte a szemét s gunyos hangján
               folytatta: - Tehát a halál mellett jutottam eszébe?</p>
				<p>A leány összerezzent s cigarettájának tüzénél látszott, hogy arca rendkivül
               sápadt.</p>
				<p>- Igen... Egy különös eset... Tulajdonképpen közönséges, banális eset, csak az én
               szereplésem benne teszi tragikussá és félelmessé... Félek saját magamtól, mint a
               kegyetlenség eleven szimbolumától... Egy asszony halt meg miattam...</p>
				<p>Dobák vállat vont.</p>
				<p>- Tudtommal már két asszony halt meg maga miatt. Egy menyasszony, ki visszakapta a
               jegygyürüjét, ugy mondták, a maga hires „virágvacsoráján” saját maga huzta le a
               vőlegény ujjáról a gyürüt - fogadásból - s pakolta be és küldte el a menyasszonynak.
               A másik eset közönségesebb. Egy magáért tönkrement gavallér felesége mérget ivott...
               És most jön egy harmadik asszony. Remélem, ez a mindennapi rendőri hir már nem megy
               magánál szenzáció számba?</p>
				<p>Fáni felhajtott egy pohár pálinkát és komoran nézett maga elé.</p>
				<p>- Az más! - mondta. - Azokat nem ismertem. Nem láttam. Ezt láttam; tegnap még élve s
               ma már: halva. Onnét jövök... A hullakamrában feküdt, a többi öngyilkos között. Ugy,
               ahogy odavitték. Ahogy meghalt, ahogy tőlem eljött... Elegáns fekete selyemruhában,
               lábán drága lakkcipő s nyakán mélyen bevágódva a keskeny rózsaszinü szalag, melylyel
               az ablakba vert szögre felakasztotta magát... Töltsön!... Ez a nő megátkozott engem,
               irtózatosan...</p>
				<p>Ittak s a Fáni arcán piros foltok gyultak ki és szeme lángban égett.</p>
				<p>- Tegnap délután egy urinőt jelentett be a komornám. Neve ismeretlen volt előttem,
               személye nem. Én, maga s a többiek, valamennyien ismerjük tipusát. Ezek az asszonyok
               a társaságnak ugynevezett: közkatonái. Azok, akik mindenütt
               ott vannak, ahol a vezetők. A született vagy
               pénzarisztokrata-asszonyok, az előkelő politikusok és müvészek feleségei s a hires
               szinésznők és még hiresebb kokottok. Szinházakban, fürdőhelyeken, futtatáson, egyleti
               gyüléseken, az utcán és mindenütt. Külsejükben semmit sem külömböznek a vezetőktől.
               Ugyanannyi, sőt több izléssel, eleganciával, gazdagsággal öltözködnek, mint azok.
               Szabóik, susztereik, kalaposuk, keztyüsük ugyanazok, mint amazoknak. Ezeknek
               férjeik, társadalmi állásuk szerint, többnyire diplomás emberek. Orvosok, ügyvédek,
               hivatalnokok, épitészek, kereskedők. Az én vendégem egy orvos felesége volt.
               Ötvenezer forint hozományt vitt az urához, egy tisztességes, jóravaló vidéki
               orvoshoz. A nő igen csinos, elegáns, de pazarló és fényüző természetü volt. Tiz év
               alatt nyakára hágott nemcsak a hozományának, hanem a férje keresetének is, azután
               adósságokat csinált, mire a férj hitelét beszüntették, s erre a kisvárosi pletykák
               folytán a páciensek száma megfogyott és végül - teljesen elfogyott. Nem volt mit
               tenni, a szegény ember feleségével és három gyerekével feljött a bukott existenciák
               igéretföldjére: Budapestre. A rokonok még egyszer és utoljára kezükbe adtak tiz ezer
               forintot s azzal feljöttek.</p>
				<p>Az asszony azonnal elegáns lakást bérelt, cselédséget fogadott s a férjet azzal
               nyugtatta meg: a prakszis miatt történik... És nagy lábon éltek. Társaságot fogadtak,
               ők maguk mindenütt ott voltak s az asszony széditő elegánciája elkápráztatta az
               embereket.</p>
				<p>S a pénz ismét fogyott. Jövedelem alig került, képzelhető, mire mehet egy ismeretlen
               nevü vidéki orvos itt, Pesten! És az asszony fényüzési vágya, itt Pesten még jobban
               kifejlett és kezdett az őrületbe csapni át. Kezdett engem
                  utánozni... Sirva vallotta meg, a kezét tördelve, hogy én
                  miattam, hogy engem utánozhasson - szeretője lett egy dusgazdag öreg
               embernek... Csakhogy nagyon költséges hajlamait igy sem volt képes fedezni. És még
               egy szeretőre gondolt... De nem volt hozzá bátorsága. A gyerekeit imádta, az urát
               szerette és iszonyatos küzdelmeket vivott saját magával. A férje kezdett gyanakodni,
               a szeretője mind zsugoribb lett s a hitelezőktől már lélekzeni sem tudott. Már a
               háztartás kiadásait sem tudta fedezni és nem volt már előtte más választás, mint a
               halál vagy a teljes erkölcsi züllés... És ekkor eszébe jutottam én. A gazdagságom, a millióim azt az ideát érlelték meg benne, hogy eljön
               hozzám és könyörög nekem, hogy mentsem meg. Hogy fizessem ki a
               hitelezőit, hogy mentsem meg a haláltól, a zülléstől, hogy mentsem meg ártatlan
               gyerekeit...</p>
				<p>Kikacagtam... Érti ezt?...</p>
				<p>A leány leugrott az asztalról s ledobta magáról köpenyét. Mint egy magas, karcsu
               fáklya, vörösselyem uszályos ruhája lobogva égett rajta, fekete haja szikrázott s
               márványos arca, mint a vér közé állitott liliom, hidegen ragyogott.</p>
				<p>A vén Dobák irtózattal vegyes szerelemmel nézte, aztán eltakarta szemét és
               sirt...</p>
			</div>
			<div type="chapter">
				<head>
               SZEPI.
            </head>
				<p>Taps, füttyszó, éljenzés, lábak dübörgése, izgatott beszélgetések lármájától zúgott a
               dunaparti képviselőház - és a tiz esztendős kormány meg volt buktatva.</p>
				<p>Egy fiatal szocialista képviselő buktatta meg, dr. Szabó József, az egykori Schneider
               Szepi.</p>
				<p>A harminchárom esztendős, bajusztalan, keskeny arcu, széles orru, piros nyakkendős
               fiatal ember sápadtan ült le. A barátai körülfogták, a karzat éljenzett, a nők
               zsebkendőiket lobogtatták, virágot szórtak le s a miniszterelnök szólásra állt föl.
               Sápadtabb volt Szabó Szepinél s egyszerre száz és száz hang kiáltotta feléje:</p>
				<p>- Mit akar? Üljön le! A kormány megbukott!...</p>
				<p>Fáni két mágnásasszony között ült a főrendek karzatán és gukkerjén keresztül folyton
               Szepit nézte.</p>
				<p>- Teljes két órát beszélt, - nézte meg az óráját az egyik előkelő dáma.</p>
				<p>- Ez egy valóságos Cicero-beszéd volt, - jegyezte meg a másik.</p>
				<p>- Az! - intett az első. - Hát ez fait accompli. A bátyja kivégezte a kormányt, -
               mosolygott Fánira.</p>
				<p>- Igen, - felelte Fáni összehuzott szemmel, - ugy látszik, okos fiu.</p>
				<p>- Mi ezt már régen tudjuk, - hizelgett a másik dáma. - Csak az sajnálatos, hogy
               rendkivüli tehetségét nem más irányban értékesiti.</p>
				<p>- Például? - nézett vissza gúnyosan Fáni.</p>
				<p>- A szocializmus, - felelte a mágnásasszony vontatottan, - nem a legjobb tér a
               tehetségek számára. Megengedem, hogy népszerű, csakhogy kissé korai. Akik tiz, husz
               esztendő után következnek, azoknak már nem lesz ilyen exponált helyzetük. Azok már
               talán kormányképesek is lesznek.</p>
				<p>- És ki mondja, hogy már is nem kormányképesek? - nézett hátra Fáni mosolygó gúnynyal
               s a drága hermelin boáját vállára huzta és fölállt.</p>
				<p>A két mágnás asszony zavartan nézett egymásra.</p>
				<p>- Mi azt hittük, - szólalt meg az egyik, - hogy ön nem föltétlenül barátja a
               szocializmusnak.</p>
				<p>- Kedves barátnőm, - felelte Fáni komolyan s kezét a grófné karjára tette, - önök
               nagyon jól tudják, hogy én olyan vagyok, mint a füst. Az erő hajt: a levegő. Az én
               barátom tehát: az erő. Ha önök az erősek, önök a barátaim, ha a nép erős, a nép a
               barátom. Ami gyönge: annak ellensége vagyok. Sietek és segitek megsemmisiteni s az
               erőt: diadalra juttatni. A bátyámmal ugyanezt teszem meg. Au revoir, kedves
               asszonyaim, sietek, hogy meghivhassam magamhoz ebédre.</p>
				<p>Begombolta keztyüjét s kezet szoritott az asszonyokkal. Ezek sötéten néztek
               utána.</p>
				<p>- Hogy beszél ez az emberrel! - sóhajtott az egyik s fázósan összerázkódott.</p>
				<p>- Hja, - felelte a másik, - ő képviseli Magyarországon az erőt. A leggazdagabb és
               legszebb nő.</p>
				<p>- S még most, harminc éves korában is olyan szép, mint volt tiz év előtt.</p>
				<p>- Szebb! - felelte a másik s fölállt. Megigazitotta a kalapját, lehuzta a fátyolát és
               kedvetlenül nézett le a terembe, hol akkora volt a zaj, mintha ezer és ezer rajzó
               méhkasból jött volna. A képviselők rákvörös arccal, erősen gesztálva álltak
               csoportonkint s a miniszteri székek körül papok tolongtak, sápadtan, égő szemmel.</p>
				<p>- Nézd, - szólt az a dáma, amelyik fölállt, - Ajnács püspök már elfogta.</p>
				<p>- Kit? - kérdezte a másik.</p>
				<p>- Fánit. Nézd azt a hideg arcot, amint a püspökkel beszél. Most Keller érsek megy
               hozzá. Nézd, hogy nyujt kezet az érseknek!</p>
				<p>A két nő izgatottan figyelt.</p>
				<p>- Ennek a nőnek kezében van minden, - suttogta az egyik. - A nagy vagyona, az esze, s
               most mellette a bátyja, ez a véresszáju proletár. Mi lesz ebből?</p>
				<p>A másik vállat vont.</p>
				<p>- Semmi jó, az bizonyos, mert ennek a nőnek a száját semmivel sem lehet bedugni.</p>
				<p>- Már nem! - sóhajtott a másik. - Mindent elért. Tüneményes alak. Mesés vagyona,
               poziciója és minden megnyilt előtte.</p>
				<p>- S az a mulatságos, mennyire utálja és megveti az egész világot.</p>
				<p>- Menjünk! - sóhajtott a másik. - A klerikális kormánynak letünt a csillaga. Most jön
               a mezitlábosak és vörös nyakkendősök kora. Még jó, ha Szepiből csak miniszter lesz s
               nem lesz miniszterelnök.</p>
				<p>A lépcsőn szemközt jött velük Ajnács, a püspök. Homlokáról izzadságot törülgetett s
               apró szeme idegesen ragyogott.</p>
				<p>- Épp önökhöz tartok, - szólt az asszonyokhoz. - Most az arisztokrata hölgyeken a
               sor, hogy kapacitálják ő nagyságát. Mert bizonyos, hogy minden ennek a nőnek kezében
               van. Hisz mi portáljuk a bátyját. Az lesz, ami akar. Lehet: államtitkár, vagy
               főispán...</p>
				<p>Az asszonyok önkéntelenül elmosolyodtak.</p>
				<p>- Mennyire nem jól látják önök a helyzetet, - szóltak. - Sem önök, sem mi nem
               adhatunk ezeknek olyasmit, amit ők nem adhatnának meg maguknak.</p>
				<p>- Mégis, - felelte a püspök izgatottan, - vannak dolgok, melyekkel egy nőre mindig
               lehet hatni. Szerelem, nagyravágyás...</p>
				<p>A nők fölkacagtak.</p>
				<p>- Most eltalálta, kedves püspök! Ennek a nőnek nincs szive és nincs szerelme s ami a
               nagyravágyást illeti? Legföljebb egy királyi korona hozhatná még zavarba.</p>
				<p>- Hát mit tegyünk? - kérdezte a püspök sötéten.</p>
				<p>- Vessünk keresztet az elmult dicsőségre, - felelte komolyan az idősebb dáma - és
               legyünk rajta, hogy az uj kormányban legalább egy legyen benn a régiekből. És ezt
               elérhetjük Fáninál. A gavallérságára mindig lehet appellálni.</p>
				<p>Elbucsuztak a püspöktől s leverten szálltak be kocsijukba.</p>
				<p>Fáni ezalatt, az izgatott embertömegen ugy ment keresztül, mint hajdan Mózes a
               Vörös-tengeren. Az emberek szinte kettéváltak és kétrét görnyedtek előtte. A bátyja a
               pad előtt állt, körülvéve ujságirókkal, képviselőkkel és széles orrlyukai
               megremegtek, mint valami nemesebb állatnak és sápadt arca pillanatra kipirult, mikor
               Fáni megállt előtte, kezét feléje nyujtva.</p>
				<p>A két testvér, tiz év után, most fogott először kezet. Egy percig szótlanul néztek
               egymásra s két erős, okos, fegyelmezett lélek mosolygó tekintete alól két királynak
               egymás iránti hódolata ragyogott ki.</p>
				<p>- Gratulálok, - rázta meg Fáni a bátyja kezét. - Most pedig, hogy elvégezted hazád
               iránti kötelességedet, hadd jöjjön: a család. Az urak, - fordult édes bájjal a
               férfiakhoz, - átengedik nekem, ugy-e?</p>
				<p>Már karonfogta Szepit s a boldogan hódoló férfiak között vitte ki a kocsijához.</p>
				<p>A parlament előtt ezrével állt a nép. Munkások, a sok századokon keresztül alvó
               páriák, kiket egy uj kor varázspálcája ébresztett föl. Megelevenedett, emberré lett:
               állatok, igavonók, kik egyszerre két lábra álltak négy helyett, a gazdagok, a
               hatalmasok rémületére és csodálkozására s emberi hangon emberi jogokat kezdtek
               emlegetni, majd kérni, utóbb kiabálni s végre: követelni. Az alvó nép fölébredése
               olyan, mint ha a tengernek egyszer az jutna eszébe, hogy mélységét szélességben öntse
               ki a világra.</p>
				<p>Mikor a kis alacsony, vörös nyakkendős Szepit megpillantották Fáni mellett, annak az
               éljenzésnek moraját meghallották a szomszéd falvakban is. Benn a parlamentben
               mindenki az ablakhoz futott s együtt éljeneztek a lent álló néppel.</p>
				<p>Fánit ismerte és imádta a nép. Nem volt tagja semmiféle jótékony egyletnek, de ő
               neki, saját magának volt jótékony egylete, otthon, a palotájában, honnét bőkezüen
               segitette Budapest szegényeit. És ezek szerették: a szivét, melyről ugy látszott,
               mintha egyedül csak a népnek, a szegényeknek tartogatta volna, szerették: a
               szépségét, az eszét, a kegyetlenségét és büszkék voltak reá: hogy az övék, az ő
               vérük, az ő szülöttjük.</p>
				<p>A lovakat kifogták kocsijából, melyre Szepivel felült és a nép huzta, keresztül
               Budapest utcáin. Előttük, utánuk, mellettük a nép s a két testvér egymás kezét fogta
               a kocsiban. Az eget monoton, szürke hófellegek boritották, a levegő hideg volt s
               Fánin valami eddig ismeretlen forrósága az élet örömének és diadalának, futott
               keresztül. Mi volt ez? Az első percben nem tudta. Hisz végig kóstolta a diadalok
               minden italát, szerelem, szépség, gazdagság, minden előtte volt; megtörte az emberek
               gőgjét, büszke fejüket megalázta és semmi sem okozott lelkének különösebb gyönyört,
               sőt még emóciót sem. Minél jobban megismerte az embereket, annál gyöngébbeknek
               ismerte meg őket és megvetése annál mélyebb lett irántuk.</p>
				<p>Most azonban vérét mámorosan égni érezte s az az érzése volt, mintha tagjai egyszerre
               óriási arányokban nőni kezdtek volna s mintha valami láthatatlan erő huzta volna
               fölfelé, az ég felé.</p>
				<p>Ez nem a megszokott diadal érzése volt, ez egy hatalmasabb, erősebb, ősibb érzés
               volt, egy vágy: a hatalomvágy.
            </p>
				<p>A nép szinte ittas volt örömében. Nemzeti dalokat énekelt, szónoklatokat tartott
               utközben s a házak ablakaiból a lakók együtt énekeltek a néppel.</p>
				<p>Fáni megszoritotta a bátyja kezét.</p>
				<p>- Ezt a mai napot ne feledd el, Szepi! - szólt lángoló szemmel. - A hatalom kevés
               embernek adatik meg, de még kevesebb érdemli meg. Aki birja, az a végleteknek vagy a
               legmagasabb hőfokán, vagy pedig a fagypontján állhat. Itt középszerüségnek nincs
               helye. Vagy az isteni jóság, vagy az ördögi gonoszság jegyében kell uralkodnia.</p>
				<p>Szepi sápadtan hallgatta. Lesütött szemmel simogatta a huga keztyüs kezét s halkan
               kérdezte: </p>
				<p>- És rólam mit gondolsz?</p>
				<p>Fáni lehunyta a szemét és szomoruan mosolygott.</p>
				<p>- Azt gondolom, - felelte ugyanilyen halkan, - hogy te gonosz szivü vagy. Nem
               születtél annak, de azzá leszel.</p>
				<p>A fiatal ember összerezzent és fölvetette szemét.</p>
				<p>- Honnét gondolod? - kérdezte.</p>
				<p>- Figyellek, - felelte Fáni. - Évek óta, minden nyilvános szereplésedben és
               magánéletedben. Tudni akartam, mikor lesz rám szükséged. Mert tudtam, hogy lesz.
               Tudtam, hogy az én időm akkor érkezik el, amikor megnyilik előtted a hatalom. És
               ekkor eléd álltam. Ma. Most! Most már egymás mellett van a helyünk. A hatalomhoz
               nemcsak akarat és ész kell, hanem pénz is. És mi ismét testvérekké lettünk és te az
               én emberem vagy. Nekem két ember imponál: Krisztus és a Sátán. Vagy az ég, vagy a
               pokol. Te a pokol vagy. El fogod adni a népet, mert te az az ember vagy, aki a néppel
               érzesz, de az urakkal ebédelsz. Most még nem, de később igen. Vigyázz, - sugta s
               megszoritotta a kezét, - az ablakon keresztül figyelnek bennünket.</p>
				<p>A fiatal ember arca eltorzult a rémülettől s szótlanul huzódott a kocsi sarkába.</p>
				<p>Az emberek a nagy köruton keresztül a Belváros felé huzták a kocsit. A két testvér
               elgondolkodva ült. Fánin hosszu, testhez álló, drága szőrme kabát volt. Szepin
               szintén finom bunda s térdükön meleg, bélelt takaró.</p>
				<p>- Hol járunk? - kérdezte Szepi egyszerre fölriadva s kinézett az ablakon.</p>
				<p>- Amerre a gondolataid, - mosolygott Fáni. - Most megyünk keresztül a
               Muzeum-köruton.</p>
				<p>- Csodálatos! - sóhajtott Szepi s fejét hátrahajtotta a kocsi ülésén. - Ha mi ezt
               tizenöt esztendő előtt tudtuk volna!</p>
				<p>- Igen, - felelte Fáni, - mikor egy márciusi reggelen itt ültünk a Muzeum-kertben s
               te megátkoztad az utcát, az én elcsábitómat, a palotákat és a gazdagokat s azt
               igérted nekik: hogy ezért megfizetsz.</p>
				<p>Szepi szemére szoritotta a kezét.</p>
				<p>- Mennyit szenvedtem! - sóhajtott. - Irtózatos idők! Mikor rálőttem arra az emberre,
               aztán lezártak s a vizsgálati fogság... azután a fölmentés... Tele voltam gyülölettel
               s keserüséggel és a vizsgálati fogságban elhatároztam, hogy tanulni fogok, hogy ember
               lesz belőlem, hogy visszafizethessem a világnak a szenvedésemet, a szegénységünket s
               a te gyalázatodat... Két év alatt végeztem el az egész nyolc gimnáziumot. Eleinte
               lopva tanultam, a műhelybe is bejártam, hogy az apám meg ne tudja s később a gazdám,
               a derék Grünhut szerelő segitett és együtt tanittatott a fiával... Most majd meg
               kellene nekik hálálnom. Csakhogy nehéz. A fiuból mérnök lett, eszes, geniális fiu, de
               büszke, tartózkodó, karakter és nem fogad el semmit... Van egy huga, husz éves, szép
               leány... ezt...</p>
				<p>Elhallgatott, vállat vont s a lábát egymásra rakva, elegáns mozdulattal huzta meg
               bokánál szépen vasalt nadrágját.</p>
				<p>Fáni, muffját arcához szoritva, nézegette őt.</p>
				<p>- Ezt el kellene venned, - mondta halkan, közönyösen s térdére könyökölve nézett föl
               a fiatal ember arcába.</p>
				<p>Ez ismét vállat vont.</p>
				<p>- Kellene, de ilyesmit még se kivánhatnak tőlem... A karrièrem...</p>
				<p>- Persze! - vágott közbe Fáni s nem lehetett tudni, mi megy benne végbe, amint
               kinézett az utcára, muffja alatt idegesen rágva száját.</p>
				<p>- Nézd, - fordult vissza, - itt van a madame Berger kalapos boltja, ahol én
               inaskodtam.</p>
				<p>Szepi odanézett s könnyedén elmosolyodott.</p>
				<p>- Sokat fáztam itt, mikor téli estéken vártam reád, hogy ne menj egyedül haza.</p>
				<p>- Itt van a kávéház, honnét Tóni kisasszonynak, a bécsi mamzellnek, kávét hordtam, -
               mosolygott Fáni. - Egyszer pofon ütött, mert tiz krajcárt elveszitettem a
               pénzéből.</p>
				<p>Szepi undorodva rázkódott össze.</p>
				<p>- Milyen idők!</p>
				<p>Fáni ránézett.</p>
				<p>- Te utálod ezt az időt? Én szivesen gondolok reá. Nézd, mind a ketten ott állnak a
               boltajtóban, egy széken: madame Berger és Tóni kisasszony. Hogy megvénültek!... Tóni
               kisasszonynak alig van már haja s a szép kis kövér madame is hogy megcsunyult...
               Tizenöt év!...</p>
				<p>És ezek már huszonöt év óta nem csinálnak egyebet, mint reggel nyolc órakor kinyitják
               a boltot és este nyolcig ülnek benne. És nincs más gondolatuk: mint a tavaszi és őszi
               utazás a kalapokért Bécsbe és ha visszajönnek, azt mondják: Párizsban voltak, - meg a
               házbér, boltbér és egyéb semmi... Minden négy-öt esztendőben: egy hetven forintos
               selyemruha, háromszor egy évben: szinház... s azután majd jön a koporsó és be lesz
               végezve egy élet... Azt sem tudják, miért éltek...</p>
				<p>Szepi fölhuzta a bundája gallérját, fázott, Fáni a sarokba huzódott. Odakünn havazni
               kezdett, szél fujt, az idő hidegebbre vált, a nép már kevesebbet énekelt s mintha
               belefáradtak volna a kocsihuzásba, gyorsabban váltották föl egymást...</p>
			</div>
			<div type="chapter">
				<head>
             CAMPAGNE.
            </head>
				<p>Az óra mutatója, melyet egy fátyolba burkolt, bronz nő-alak keze kormányozott, három
               órát mutatott, mikor Fáni fáradtan bejött a kis szalonba, hol ebédhez volt teritve.
               Az ablak előtt, egy kis asztalka mellett, Szepi valami jegyzeteket csinált s közbe
               egy-egy darab zsemlyére kent káviárt kapott be.</p>
				<p>- Régóta vársz? - kérdezte Fáni s lehuzta kezéről hosszuszáru, hófehér bőrkeztyüjét s
               bedobta a tüzbe.</p>
				<p>- Alig egy negyedórája, - válaszolt Szepi, - de minek dobod tüzbe azt a vadonatuj,
               tiszta keztyüt?</p>
				<p>- Ez egy szennyes keztyü, ha nem is látszik rajta a piszok, - felelte Fáni s
               utálattal taszitotta be cipője hegyével a szürke porcellánkályha ajtaját. - Ebben a
               keztyüben szorongattam végig tizenegy órától, Budapest társadalmának kezét. Ebéd
               alatt elmondom, kiknek a kezét.</p>
				<p>Csöngetett a levesért s asztalhoz ültek. Az inas kétféle levest hozott be. Szepi elé
               finom francia levest tett s Fáni elé egy kis tál krumpli-levest.</p>
				<p>- Nem kóstolod meg? - kérdezte, a saját levesére mutatva.</p>
				<p>- Nem, - felelte Szepi, kényesen összerázkódva - eleget ettem valaha, megutáltam.
               Csodálkozom, hogy te, a mindenkinél finomabb dáma, hogy ragaszkodhatsz az ilyen
               közönséges ételhez?</p>
				<p>Fáni mosolygott.</p>
				<p>- Ami a saját táplálkozásomra vonatkozó izlésemet illeti, abban különös módon
               konzervativ maradtam, azaz: paraszt. És ez igy van minden urrá lett szegény embernél.
               Valami szokást, modort, izlést vagy jellembeli sajátosságot a régi énjéből sohasem
               képes levetni, vagy megtagadni. Ismerek egy kikeresztelkedett, előkelő külföldi
               müvészt, aki minden két hétben egyszer vöröshagymát vacsorázik s olyankor másnap
               estig nem megy ki a lakásából és aznap nem fogad senkit.</p>
				<p>Szepi kicsinylőleg mosolygott.</p>
				<p>- Az ilyen megrögzött szokás jellembeli gyöngeség s a rosz training eredménye. Akiből
               valaki lett, az igyekezzék helyzetének stilusához alkalmazkodni.</p>
				<p>Fáni megette a levest s felnézett tányérjáról.</p>
				<p>- Én szerintem, - mondta közönyösen - mindenki saját céljának megfelelő iskolákat
               végeztessen önmagával és lelki meggyőződése, vagy ami gyakoribb: tervszerü
               meggyőződése szerint nőjjön hozzá céljaihoz, ugy, hogy csak épp értelmileg emelkedjen
               felül régi énjén, de érzelmeiben és szokásaiban, inkább maradjon csak a régi.</p>
				<p>- Ez az idealizmus teoriája, - felelte Szepi szárazon, - ami távol áll a reális élet
               gyakorlati oldalától. S ami neked - tette hozzá tréfás gunynyal - nem áll jól. A
               hóhérnak sem áll jól, ha sajnálja a kezébe adott elitéltet.</p>
				<p>Fáni kissé elhallgatott. Villájával babrálva mosolygott, ugy, mint mikor az éjszaka
               sötétségében álmatlanul fekszik az ember és becsületesen, őszinte gunynyal arra
               gondol: mennyire nem ismerte őt az életben soha senki!... Azután megnyomta a csengő
               gombját s behozatta a másik fogást.</p>
				<p>- Valami husz-huszonöt embert fogadtam ma, tizenegy órától mostanig, - szólt. -
               Szerettem volna, ha titokban valami biológiai szociológus végignézte és hallgatta
               volna azokat a kreaturákat, kik: politikát, arisztokráciát, müvészetet, pénzt meg
               egyebeket képviselnek Budapesten. Ebből a nehány alakból, a legpontosabban össze
               lehet állitani ennek a városnak egész erkölcsi fotografiáját. Ugy az asszonyokét,
               mint a férfiakét.</p>
				<p>- Az asszonyokét is? - kérdezte Szepi kiváncsian. - Hogy-hogy?</p>
				<p>- Az asszonyok - felelte Fáni megvetőleg - épp oly stréberek, mint a férfiak. Azok az
               asszonyok, kik a férjük, születésük, vagy valamiféle müvészi tehetségük révén
               valakik, legnagyobb részben épp oly körmönfont taktikákkal stréberkednek, mint a
               férfiak. A terük megvan hozzá. A sok mindenféle nyilvános szereplés. Többnyire a
               jótékony egyletek az ő börzéjük, Monte-Carlójuk, hol csekély befektetéssel játszszák:
               a trente et quarente-ot. Mert ne hidd, hogy a férfiak poziciói mindig csak a saját
               genialitásuk eredménye. Majdnem a legtöbb esetben az asszony is hozzájárul a carrière
               felépitéséhez. Néha az asszonyi becsületével, néha az asszonyi eszével,
               ravaszságával, páratlan taktikájával, mi épp oly simulékony és bővithető, mint a
               harisnyakötőjük. Sajnos, a legtöbbnek ilyen a lelkiismerete is. Csakhogy ezt nem
               szokás meglátni. Az asszony lelke lehet akármilyen romlott, vagy akármilyen tiszta,
               nem vizsgálja senki. Ebben rejlik az ő alantas, állatias számbavétele. Csak testi
               előnyei vagy hátrányai és nemi élete irányadók. E szerint szortirozzák őt el a
               szépség és becsület klasszisába. S azok, a kik a nők elbukását csak a vérük,
               toilettjük vagy a nyomor rovására irják, nem csinálnak alapos statisztikát, mert
               majdnem ugyanannyi asszony bukik el a férj karrière-je érdekében. Sőt a gyerekük
               karrière-je érdekében is. Több mint tiz esztendeje nézem az életet fenn és lenn, a
               társadalom minden rétegében és tudom, hogy a nők majdnem épp oly korrumpáltak, mint a
               férfiak.</p>
				<p>- És mit gondolsz, - kérdezte Szepi érdeklődve - mi ennek az oka? A féktelen
               fényüzési hajlamuk és nagyravágyásuk?</p>
				<p>- Nem! - felelte Fáni. - Az ő fényüzési hajlamuk és nagyravágyásuk csöppet sem
               nagyobb, mint a férfiaké. Hogy azonban melyik nem irányitja ezeket a hajlamokat a
               másik nem felé, nem lehet pontosan megállapitani. Én azonban azt hiszem: a férfi
               irányitja. A nő még eddig nem volt egyéb, mint saját magának az az önarcképe, mit a
               tükörben látott meg: a férfiban. A férfi pedig enerválódott, gyöngült képmása saját
               magának és inkább képmása: a nőnek. A férfi el van nőiesedve s a nő, ki külsejétől
               lelkének legbensőbb világáig ugy kivánt mindig alakulni, hogy tessék a férfinak, most
               is ennek az enerválódott, asszonyos, puha férfinak akar tetszeni és igy jön létre a
               két hitvány, abszolut gyönge nem: férfi és nő, kik egymást okolják saját
               hibájukért... Utálom mindannyiukat!</p>
				<p>Ivott egy korty bort, a gyümölcsös tálból kivett egy fürt szőlőt s közönyösen vállat
               vont.</p>
				<p>- Olyan az egész társadalom, mint a vizben ázott hulla - folytatta - mely szétesik,
               szétmállik, ha érintik. Legyőzése már nem nehéz, mert semmi egyéb, mint egy
               praeparált mumia, ki förtelmes halotti táncát, mint a hipnotizált dervis, ugy járja a
               pénz bálványa előtt. Egy erős embernek ezt a bálványt kellene feldönteni.</p>
				<p>Szepi letette a villáját, kiivott egy pohár bort s fölállt. Az arca tüzelt, szeme
               égett.</p>
				<p>- Hát majd én feldöntöm! - mondta s megrázta a két karját. - Majd én rendet csinálok
               a társadalomban. Hisz erre vártam!</p>
				<p>- És én minden eszközt rendelkezésedre bocsátok hozzá - felelte Fáni nyugodtan s
               tányérjára szögezett tekintettel ette a szőlőt. - A régi kabinetből két embert meg
               kell tartani s a többi hadd legyen uj, teljesen uj, név, születés, erkölcs,
               gondolkodás tekintetében. Ha ugyan, - tette hozzá csöndesen, észrevehetetlen
               gunynyal, - egyáltalán lehetnek uj emberek.</p>
				<p>- Vannak és lesznek, - felelte Szepi. - Akik megtisztitjuk minden salakjától ezt a
               szennyes, korrupt társadalmat. A pénznek leszállitjuk ágióját s a becsülettel
               kufárkodókat kiüzzük a hatalom templomából, hogy ott csak egy trón legyen, a
               megsanyargatott, elgyötört: igazságé.</p>
				<p>Fáni fejet hajtott.</p>
				<p>- Helyes! Csak azt ne feledd, hogy a hatalom olyan, mint az ópium, minden embert
               egyformán megszédit. S aki megszédült, az már nem látja az igazságot.</p>
				<p>Szepi izgatottan járkált a szobában.</p>
				<p>- Te nem hiszel az én erőmben? - kérdezte szenvedélyesen.</p>
				<p>Fáni mélabusan mosolygott.</p>
				<p>- Minden emberben két erő van: a jó és a rossz ereje. Az egyiket, azt hiszem,
               diadalra viszed. Hogy melyiket, nekem mindegy. Ha a menyországot vagy a poklot éred
               el, melletted leszek. Ha lezuhansz az ürbe, a sötétségbe, hagylak elpusztulni.</p>
				<p>- Helyes! - rázta meg Szepi sápadtan a huga kezét. - Aki elbukik, pusztuljon! Én nem
               féltem magamat.</p>
				<p>Visszaült az asztalhoz, csöngetett, másik fogást hozatott, azután tésztát és mohó,
               kéjes gyönyörüséggel evett, amig Fáni beszélt.</p>
				<p>- Egész küldöttség járt nálam mágnás asszonyokból, hogy a gavallérságomra
               appelláljanak. Segitségemet kérték, legalább egy régi emberükhöz az uj kabinetben.
               Kettőt igértem nekik. Radosóczyt és Siklóssyt. Az egyik előbb elköltötte a felesége
               pénzét, aztán a szeretője pénzét és ezek után elhagyta őket. Nem régen nősült
               másodszor. Mikor elmondtam véleményemet az ilyen férfiról, a mágnás asszonyok
               mosolyogtak.</p>
				<p>- Ez semmi! - mondták. - A férfi szerelmi stiklijeit nem tartja az ember számon... -
               S ez volt s ez lesz: a pénzügyminiszter.</p>
				<p>A másik husz esztendő előtt elvett egy szegény leányt és három év után, közös
               elhatározással elváltak. Erre nem sokára, a báró ur elvett egy többszörös milliomos
               öreg kisasszonyt, kinek halála után ismét egybekelt az első feleségével. Ez volt és
               ez lesz: a közoktatás és vallásügyi miniszter.</p>
				<p>Itt volt a tervszerüen becsületes Kanuth is, a hiéna s azzal fenyegetett, hogy
               leleplez engem, téged, le az egész világot, ha nem lesz belőle államtitkár. A szeme
               közé kacagtam, de ezt azért be kell dugni egy főispáni székbe, mert az olyan kutya,
               amely folyton ugat, folyton ébren tartja a közvéleményt. Ez: az ország
               virrasztója.</p>
				<p>Itt járt Sirák is, a közbeszóló, ki egész karrièrjét a közbeszólásainak köszönheti. Ő
               az ostoba emberek himnemü Minervája. A legnagyobb genialitással tudja elrejteni azt,
               amit nem tud. Ki kell őt tüntetni, mert fél Magyarország ilyen emberekből áll.</p>
				<p>Továbbá: ostoba nagykereskedők, kik uj kormányt vártak azon reménynyel, hogy olcsóbb
               lesz a tanácsosi cim és okos bankárok, kik remegnek az à la hausseért. Ujságirók, kik
               egy maroknyi szüz hirért odaadják tulvilági jussukat, azután: társasági asszonyok,
               fiaik, uruk, kedveseik érdekében s mindenféle aspiránsok: a müvészet, politika, ipar,
               kereskedelem teréről.</p>
				<p>- Aljas banda! - felelte Szepi megvetőleg s fölállt, szivarra gyujtott s az előbb
               csinált jegyzeteket rakosgatta a kis asztalnál. Fáni az ablakhoz állt. Sürü, fekete,
               téli köd ült odakünn a világon, mint valami nagy, sima szárnyu, gyászos burnusz. És
               apró, tühegynyi esőcseppek hulltak belőle, melyek ezüstösen ragyogtak a házak
               tetején, a faágakon s azon a két kis verében, kik dideregve huzódtak egymáshoz az
               ablak alatt álló gázlámpa tetején. Olyanok voltak, mint valami folyékony ezüstbe
               mártott, mesebeli madarak...</p>
			</div>
			<div type="chapter">
				<head>
               VISSZAFELÉ.
            </head>
				<p>A hálószoba plafondjáról, mely kék selyem kárpitjával az eget imitálta, apró
               csillagokban villanyfény ragyogott s ezeknek sápadt világitása mellett Fáni a kanapén
               feküdt s egy régi, fekete kötésü kis imakönyvben lapozgatott.</p>
				<p>Gyerekkori emléke volt a könyv, melynek barnásan sárga, gyerekkézzel összefirkált
               lapjait még 1853-ban nyomták.</p>
				<p>Az első lapra esetlen, nagy, kerek lutriszámok voltak jegyezve, még az apja álmai és
               hosszu arcu, szögletes fejü, vékony angyalok metszeteivel volt tele a könyv, mely már
               régen nem volt kezében.</p>
				<p>Most elővette. Nyughatatlan, rossz, komor napja volt. Egész nap havaseső esett,
               lomha, sötét köd ült a város fölött s mintha egész nap tompa dübörgést hallott volna
               a föld alól. Mintha a föld kisértetei megindultak volna és jöttek volna följebb,
               mindig följebb. És látta maga előtt egész életét, a sikerült, hatalmas, de hiábavaló
               életet. Benne: a nagy, céltalan - célokat.</p>
				<p>Fáradt volt, mint a hadvezér, ki életét tette föl, s hogy győzött, a siker untatta,
               anélkül, hogy ujabb harcra vágyott volna. Már fárasztotta a saját ereje és untatta
               céljainak folytonos sikere. Csupa legyőzött ellenség, hódoló derekak és szirupos
               mosoly vette körül.</p>
				<p>De nem vágyott vihar után sem. Amit akart, elérte, s amire vágyott, azt nem érte el.
               És most már nem vágyott semmire. Csak unatkozott. Az emberek között, kivül rajtuk és:
               egyedül. Az életnek minden dicsőségéből és keserüségéből ivott már. S többé nem
               szomjazott. És a lelkét nem látta senki. Álarcot hordott. Az emberek egyik részének
               szemében: kegyetlen volt, a másikéban: féktelenül hatalomra vágyó.</p>
				<p>S a mesterséges csillagok enyhe fénye mellett olvasta a hatvankilencedik
               zsoltárt:</p>
				<p>
               Szégyenüljenek és piruljanak meg, akik keresik lelkemet, térjenek
                  hátra szégyenük miatt, akik mondják: ehe! ehe!...</p>
				<p>És elmerengett a multon, mikor az apja énekeltette kettejükkel, vele és Szepivel:</p>
				<p>
               Én pedig nyomoru és szegény vagyok. Isten, ó, siess hozzánk és a
                  Sionról oltalmazz meg minket...
            </p>
				<p>És látta a kásástálat a piros abroszos asztalon, az apja kenderszinü haját, ritka,
               szétálló szálu bajuszát, bütykös ujju kezét, amint keresztet vetett magára, mielőtt
               leült az asztalhoz. És látta Szepit, amint téli napokon, mikor az apja nem keresett,
               a hideg, sima, elkoptatott kövü budai templomban ministrált a pap mellett. Látta a
               vörösre fagyott fülét, hosszu, vékony orrát, didergő, kék száját és látta most, a
               drága prémes bundában, saját fogatán, amint a miniszteriumba hajtat. Már nem volt
               vörös az orra s pirosra érett, keskeny, érzéki száján az öntelt emberek lenéző
               mosolya.</p>
				<p>És érezte, hogy az egyetlen érdeklődés, mi még izgatja és várakozással tölti el: a
               Szepi élete.</p>
				<p>Ez az élet még érdekelte. Tudta, hogy Szepi rendkivüli tehetséggel megáldott és
               megbizhatatlan jellemmel megvert ember. A hatalomra és az életre egyformán
               kiéhezett, éhes ember. Modern Neró, kinek érzékei a pokol szolgálatában és esze a
               Lucifer fejében van.</p>
				<p>Tudta, hogy ifjukora egész lelkesültségének eszméjét föl fogja lassankint áldozni a
               hatalom máglyáján. Látta, a népen, az emberlépcsőkön hogy lépeget fölfelé, s mikor a
               hegynek tetejére ér, hogy rugja ki maga alól a lépcsőt.</p>
				<p>S anélkül, hogy előre elkészitett, elvetemült terv szerint cselekedne majd. Nem. Csak
               amint halad majd lépcsőről-lépcsőre, a magasság fokozatai széditik meg...</p>
				<p>*</p>
				<p>Ugy tiz óra felé, olyan erővel csöngetett be valaki a kapun, hogy a csengő hangja,
               melyet fönn sohasem hallott, most ide is fölhallatszott.</p>
				<p>Nemsokára egy névjegygyel jött be az inas, melyre ez volt irva: Élet- és halálkérdésben kérem, fogadjon el. A bátyjáról van szó. Grünhut,
                  mérnök.
            </p>
				<p>Fáni gondolkodva forgatta ujjai közt a névjegyet és összerázkódott. Ez a késői
               látogató annak a szerelőnek fia volt, kinél Szepi inaskodott, s aki később
               iskoláztatta őt.</p>
				<p>Bevezettette a vendéget a fogadó-szalonba és fölkelt. Fehér posztópongyola volt
               rajta, fekete haja a tarkóján egy arany nyillal volt keresztülszurva s benyitott a
               szalonba.</p>
				<p>Egy Szepi korabeli fiatal ember állt az ablak mellett, szemközt az ajtóval s
               felöltőben, kalapját kezében tartva, krétafehéren állt, csak szép, barna szeme
               csillogott, mint a tőr hegye.</p>
				<p>Fáni meglepetten állt meg az ajtóban s hirtelen ugyanolyan sápadttá vált az arca,
               mint a fiatal emberé volt.</p>
				<p>Három villanyláng égett egy angyal szárnyában s Fáni hirtelen fölsrófolta a többi
               lángot is, hogy jobban lásson.</p>
				<p>Káprázott a szeme, a feje szédült, a torka elszorult, s a szive szét akart pattanni.
               Az a fiatal ember, feltünően hasonlitott Hiryhez. Az elegáns, magas alakja, erősen
               szláv tipusu arca, széles orra, szép, barna szeme, csak a szája volt energikus,
               kemény vonásu, férfias száj, nem olyan puha, energiátlan, mint a Hiryé volt.</p>
				<p>Mozdulatlanul néztek egymásra. Odakünn az eső elállt s nagy, puha hópihék csapódtak
               az ablakhoz, mint valami pillangók, kik be akarnak repülni.</p>
				<p>A fiatal ember megszólalt.</p>
				<p>- Bocsánatot kérek a késői alkalmatlanságért, rendkivüli ok kényszerit reá. Az ön
               bátyja elcsábitotta a hugomat. Most tudtam meg, egy óra előtt. A húgom öt hónapos
               anya és azért jöttem először önhöz, a nőhöz, hogy arra kérjem, figyelmeztesse a
               bátyját kötelességére. El kell vennie a húgomat. Ha én szólitom föl és visszautasit,
               én megfojtom, vagy lelövöm, mint egy kutyát. Már pedig visszautasit. Ismerem őt!
               Sohasem biztam a jellemében. Az apám ugy szerette, mint engemet. Második apja volt.
               Tanittatta, s mikor látta a rendkivüli eszét s különösen a közben felnőtt hugom
               iránti vonzalmát, az volt legforróbb vágya, hogy összeházasitsa őket. A húgom fiatal
               és szép leány, müvelt, jó nevelésü és tele volt fiatal szive rajongó idealizmussal
               azokért az eszmékért, melyekért Szepi küzdött és egy földönjáró istent látott benne.
               Mikor azonban a Szepi karrièrje kezdett kibontakozni, kevesebbet járt hozzánk s
               amióta miniszter lett, egyszer látogatott meg bennünket. Ezt is arra használta föl,
               hogy titokban, fontos négyszemközti beszélgetés ürügye alatt, elcsalta a lakására és
               azután ott többször találkoztak. Akiknek becsületes házasságban kellett volna
               egyesülniök... Most tudtam meg... Már régóta gyanakodtam... Ha az apám megtudja,
               megöli a leányt is, azt a gazembert is...</p>
				<p>A fiatal ember hangja reszketett az indulattól s Fáni rémülettel hallgatta és valami
               megmagyarázhatatlan boldogsággal nézte. Még mindig ott állt az ajtó mellett, egy
               asztalhoz támaszkodva, kitágult szemmel, visszafojtott lélegzettel s ugy nézte,
               hallgatta a fiatal embert.</p>
				<p>Mikor ez elhallgatott, megnyomta a csengőt, befogatott, köpenyt vett magára, a fiatal
               embert maga mellé ültette s áthajtatott Pestre, az Andrássy-utra, hol Szepi egy
               fényes, hat szobás lakásban lakott.</p>
				<p>Az uton egyetlen szót sem váltottak. A fiatal ember zsebébe mélyesztett kézzel,
               lehunyt szemmel ült s Fáni képtelen volt egyébre gondolni, mint arra a boldogságra,
               hogy Hiry ül mellette. Hogy mit akar, miért megy Szepihez, miért viszi magával ezt az
               elszánt, düh- és keserüséggel teli lelkü ellenséget, arra nem gondolt. Nem is tudott
               gondolkodni. Lopva a fiatal ember arcát nézte, a remegő, kemény vonásu, sápadt ajkát
               s a ködös, télvégi éjszakában mintha tavaszi nap simogatta volna arcát és tavasz
               illatát szivta volna föl a lelke...</p>
				<p>Megérkeztek. Féltizenegy volt. A házmester beengedte őket s Fáni becsöngetett a Szepi
               lakásán. A szobákban világosság volt, zene hallatszott ki és női ének.</p>
				<p>Az inas elképpedve, zavartan ismert Fánira.</p>
				<p>- Mi van itt? - kérdezte Fáni összehuzott szemmel.</p>
				<p>- A kegyelmes ur néhány barátjával vacsorál, - dadogott az inas.</p>
				<p>- És az a nő, aki énekel?</p>
				<p>- Szinésznő, - felelte az inas.</p>
				<p>Fáni hirtelen átváltozott. Az arca kigyult, fejét fölvetette és harag, megvetés volt
               a szemében.</p>
				<p>- Ezt az urat vezesse be a hálószobába, - szólt szigoruan s ő maga benyitott a mulató
               társasághoz.</p>
				<p>Két fiatal mágnás, egy előkelő festő és két nagyon szép, fiatal szinésznő vacsoráztak
               együtt Szepivel. A cigányok a szomszéd szobában huzták, s mikor Fáni benyitott a
               szalonba, Szepi épp egy szőllőszemet csókolt ki az egyik szép lány foga közül.</p>
				<p>Fáni utálattal taszitotta be az ajtót, mire a társaság ijedten hallgatott el. Sőt a
               zene is.</p>
				<p>- Egy percre, kérlek, - szólt Szepihez s megvetéssel nézett végig rajta és előre
               ment. Szepi utána.</p>
				<p>Fáni benyitott a dolgozószobába. Szepin szmoking volt, fehér mellény, gomblyukában
               virág, a szemén monokli s zavartan nézte Fánit. Ez lerázta fejéről köpenyének
               csuklyáját s az iróasztalhoz támaszkodva, hidegen és keményen nézett a szemébe.</p>
				<p>- Azért jöttem - szólt szép, csengő hangján - hogy megkérdezzem tőled, mi a szándékod
               egykori mestered és jóltevőd leányával, kit megrontottál?</p>
				<p>Szepi durván fölkacagott. Kissé ittas volt, látszott a szemén s a szeme alatti piros
               foltokról.</p>
				<p>- Hát mi szándéka van a férfinak egy szép leánynyal?</p>
				<p>A Fáni szeme megvillant s a hálószoba ajtaja kinyilt. Nem hallották...</p>
				<p>- Ugy érted, hogy el akarod venni?</p>
				<p>- Dehogy! - kacagott Szepi. - Majd mással vétetem el. A titkárommal. Kiből pár év
               alatt miniszteri tanácsost csinálok. Remélem, nincs kifogásod korrektségemet
               illetőleg? Amit vétettem a kis Grünhut leány ellen, azért fényesen rehabilitálom.
               Hanem honnét tudod te mindezt?</p>
				<p>Fáni elutasitólag intett.</p>
				<p>- Itt csak egy rehabilitáció van, ha magad veszed el.</p>
				<p>- Ugyan, kérlek, ne ártsd magad az én dolgaimba, - felelte Szepi durván. - Csak nem
               őrültem meg, hogy egy kis zsidóleányt vegyek el s ezzel vágjam ketté a
               karrièremet!</p>
				<p>Fáni keserüen mosolygott.</p>
				<p>- A karrièredet! Hisz te a szocialista pártot képviseled, a demokratizmust s igy
               magánéletedben is követheted, sőt kötelességed követni politikai
               meggyőződésedet.</p>
				<p>- Eh, - felelte Szepi türelmetlenül, a monoklija zsinórjával játszva - te nagyon jól
               tudod, milyen két különböző in puris naturalibus állapot: a politikai és az egyéni
               meggyőződés. És nekem határozottan elvem ellen van egy ilyen ostoba házasság.</p>
				<p>Fáni irtózattal hallgatta.</p>
				<p>- Jól van, - szólt, - még ezt is értem. Nagyravágyó vagy és a becsület előtted csak
               egy kis akadály-ugrás. Átugrod s megvan. De ott van a mult a hátad mögött! Neked is
               volt húgod, fiatal, tiszta leány: én, és ölni akartál értem. Ha semmi más nem, de ez
               a mult kötelez. Ezt megtagadni nem lehet.</p>
				<p>Szepi vállat vont.</p>
				<p>- A fiatal kor ostobasága nem kötelez. Ma, veled szemben is másként gondolkoznám.
               Okosan, reálisan, hidegen.</p>
				<p>Ebben a percben a hálószoba ajtaját kitaszitotta a mérnök s állati orditással ugrott
               Szepire.</p>
				<p>Fáni, amint közéjük akarta magát vetni, karjával leütötte az iróasztalról Napoleon
               nagy márványszobrát s ennek csörömpölése közt dördült el a revolver. Egyszer,
               kétszer, háromszor... És Szepi holtan feküdt a szőnyegen...</p>
				<p>A szobában nem lehetett a füsttől látni s a vendégek, cselédség, tehetetlenül álltak
               az ajtóban.</p>
				<p>Mikor a füst ritkult, fölemelték a földről Szepit s a kanapéra fektették. A gyilkos
               ott állt az iróasztal előtt, krétafehéren és nyugodtan mutatott a halottra.</p>
				<p>- Én öltem meg, hivjanak rendőrt, hogy letartóztasson.</p>
			</div>
			<div type="chapter">
				<head>
             AZ UTOLSÓ ÉJSZAKA.
            </head>
				<p>Hajnalodott. Az utcákon a gázlángok fénye már fátyolosan szürődött át a kékesszürke
               hajnalon s Fáni lehunyt szemmel ült kocsijában. Köpenyének prémes csuklyája fejére
               volt huzva s fehér posztó pongyolájának uszálya, mint valami nagy fehér macska,
               huzódott a kocsi ülése alá.</p>
				<p>Ha valaki benézett volna az ablakon keresztül, azt hitte volna, a zajtalanul robogó,
               elegáns kocsi egy szép halottat visz. Meglehet különben, azt vitt. Hogy egy-egy ember
               mikor hal meg tulajdonképpen, senki sem tudja; igen sokszor maga a halott sem.</p>
				<p>A hamis világitásban, mely az éjszaka és nappal ellenséges küzdelmének leszürődése
               volt, kijózanodott, önmagukat utáló és szégyenlő lumpok siettek hazafelé és
               ujságkihordók, meg pékek szaladoztak szerteszét Budapest utcáin.</p>
				<p>A homályos, különös, olykor érdekes hajnali járó-kelők között, bizonyosan ott volt az
               az ijedt arcu hirhozó is, aki először adta le Budapest számára a ma szenzációját
               valamelyik kávéházban:</p>
				<p>- Szabót, a minisztert agyonlőtték...</p>
				<p>S a hir futott, mint a futó láng, gyorsabban, mint a Fáni lovai.</p>
				<p>És Fáni halottfehéren, nem az ijedtség, hanem a tehetetlenség bénultságával ült a
               képzelet szuggeszciójában, valami lilaszinü, különös formáju fellegen s nem látott
               maga előtt egyebet, mint egy fehérre festett ajtófélfát, melynek két oldalán egy-egy
               emberi alak sápadt dombormüve állt, mint az utszéli feszületeken, a bádogból préselt
               fél-Jézus. Egyik: Hiry, a másik: Szepi volt.</p>
				<p>Fáni a köpönyegje alatt rátette ujjait az üterére. Csak gyönge láza volt, de a feje
               szédült s az az érzése volt, mintha nyakán valaki előre hátra forgatta volna a fejét.
               De meg se mozdult helyén; szeme le volt csukva, csak a szája mozgott és alig
               hallhatóan beszélt magában:</p>
				<p>- Különös, nem vagyok képes előre gondolkodni, csak hátra. Most például tisztán látom
               magamat, mint tiz esztendős kis leányt, az első áldozási fehér ruhámban, kezemben egy
               fehér máslis gyertyaszállal, de ami ennél is különösebb, látom azt az álmomat is,
               melyet első áldozásom előtt, háromszor egymásután álmodtam... Egy mezőn mentem
               keresztül. Köröskörül érett buzakalászszal tele földek s a buza közül egyszerre csak
               egy ember emelkedik ki egy éles karddal és felém vág... Most is ott áll az az ember
               előttem és felém vág. Szeretnék sikoltani, de nem merek. Meghallanák... Pedig valamit
               szeretnék tenni. Kiszállni a kocsiból és menni ebben a szürke derengésben mindaddig,
               mig valami utamat nem állja. Egy nagy viz, egy nagy hegy, vagy egy ember, kezében
               karddal... Szeretnék valakivel találkozni... A halállal... Tudom, hogy ez éretlen
               hisztéria, a megmagyarázhatatlan, gyors és különös események tragikus levertsége,
               csakhogy megvan bennem. Érzem. Ur fölöttem...</p>
				<p>A kocsi keresztülment a Lánchidon s Fáni felnyitotta a szemét. Hosszu, keskeny, lapos
               árnyak suhantak tova a Duna vizén, mint valami domboru tükör lapján s a sziget sötét
               fáival, melyek fantasztikus ércszobrok formájában emelkedtek fölfelé s a fölöttük
               kavargó varjuk csapatával, hasonlitott a holtak szigetéhez.</p>
				<p>Mikor a kocsi megállt a palota előtt s a portás felgyujtotta a kapu alatt a két
               óriási kandelábert, melyek közül egyiket Átlás, másikat Héraklés tartotta vállán,
               Fáni intett a portásnak, hogy oltsa el. Szemét bántotta a fény s egy szál gyertya
               világossága mellett ment föl az emeletre. Egy inas ajtót nyitott előtte s leemelte
               róla a hosszu fekete köpenyt s egy puha, meleg, kék indiai kendőt tett vállára.</p>
				<p>A szalonban illatos, enyhe meleg volt, egy asztalon szamovár állt, melyet Fáni
               azonnal felgyujtott s egy tükör elé állt. Hajából kiszedte a hajtüket, mire fekete
               hajfonatai végig-kigyóztak fehér ruháján.</p>
				<p>Az inas az ajtó mellett állt. Feszesen, mintha ércből öntötték volna ki. Várta a
               parancsot. Fáni észre sem vette. Végre az inas megszólalt:</p>
				<p>- Mikor az éjjel nagyságod elment, egy látogató jött.</p>
				<p>- Tizenegy órakor? - kérdezte Fáni csodálkozva. - Kicsoda?</p>
				<p>Az inas régi cseléd volt. Ismerte a régi és uj barátokat, mindenkit, aki bejáratos
               volt s kissé megindultan mondta:</p>
				<p>- Az öreg Dobák.</p>
				<p>Fáni összerezzent s leült a szamovár elé, melyben a teaviz már főtt s intett az
               inasnak, hogy készitse el a teát. Ő maga az asztalra könyökölve nézett maga elé. Épp
               két év óta nem látta Dobákot. Azóta, hogy a ferencvárosi kis nyomorult lakásában
               fölkereste. Akkor a halál házából jött hozzá. S most, egy év mulva, mikor ő ismét a
               halál mellől jön, ismét találkoznak... Megborzongott. Ivott egy korty teát, kendőjét
               összehuzta magán s a szemét lehunyta.</p>
				<p>És ismét látta maga előtt a napsütötte, buzaföldes mezőt s látta a buza közül kilépő
               embert, kezében villogó, élesre fent kardjával. Sajátságos, satyr-arcu ember volt;
               olyan magas, mint a régi, szerecsen hóhérok, arca szőrös, még a szeme alatt is s a
               száján olyan mosoly, mint egy gunyolódó halottén. Fagyos, merev, boszuálló.</p>
				<p>Fáni másodszor ivott a teából s felállt. Végigment a szobán s az egész gyötrelmes
               szenvedés, mi lelkét őrölte, künn ült sápadt arcán. Az inas ujra megszólalt az ajtó
               mellett:</p>
				<p>- El akartuk küldeni, de nem ment. Azt mondta, halaszthatatlanul beszélnie kell
               nagyságoddal, mert holnap igen messzire elutazik.</p>
				<p>Fáni fölvetette fejét.</p>
				<p>- S mit mondtak neki?</p>
				<p>- Hogy nagyságod már lefeküdt.</p>
				<p>- És elment?</p>
				<p>- Nem! Azt kivánta, költsük föl nagyságodat. Ekkor megmondtuk, hogy nincs itthon.</p>
				<p>- És erre elment?</p>
				<p>- Nem. Azt mondta, megvárja nagyságodat, amig haza jön. A szürke szalonba vezettem, -
               folytatta az inas megindult hangon - s a kanapén, ültében, elaludt. Ugy, ahogy jött,
               a kopott, rossz télikabátjában... Egy plaiddal betakartam, hogy ne fázzon. És a
               lángokat lesrófoltam... Nagy beteg. Azt mondja, gégerákja van s hogy holnap meg
               akarják operálni, de ő megszökik ez elől. Azért most is olyan vicces, mint régen.
               Pedig alig tud beszélni.</p>
				<p>Fáni hirtelen fölállt, keresztül ment két szobán s benyitott a szürke szalonba.</p>
				<p>Az ablakon keresztül már a hajnal világos szinei törtek be s mint egy szürke arcu,
               kékre fagyott ajku, szögletes csontfejü halott, ült Dobák a kanapén. Aludt. Fáni
               fölnyitott egy villanylángot. Az egykori félelmes mesteren csak a hajdani
               oroszlánsörény volt a régi; egyéb csak hamuszinü bőr és kiálló, kék csont volt rajta.
               Da a haja most is kabátja gallérját verte, csakhogy ez a haj szürke volt már. Ősz,
               poros, gondozatlan, tapadós s kezében egy nagy csomó kottatekercset tartott.</p>
				<p>Fáni lélegzet nélkül, ijedten nézte a szoba tulsó oldaláról. Nem mert feléje
               közeledni. Egy székhez támaszkodva, megdelejezve nézte s lassan közeledett feléje,
               lábujjhegyen s arca olyan szürkésen sápadt volt, mint egyik asztalon egy csomó
               hervadó liliom. Mikor hozzáért, kezét egy önkéntelen reflex mozgás fölemelte s
               ujjaival megérintette az alvó ember szemét.</p>
				<p>Dobák fölébredt s hosszan, fájdalmasan nézett Fánira, miközben egy könycsepp gördült
               végig arcán, azután rekedten elnevette magát.</p>
				<p>- Megmondom előre, ha feltámadás napján, az Uristennek szeszélyei közé tartozna az én
               csontjaim összeszedése is, hát engem ne a Jozafát völgyében szóló angyali trombitával
               költessen föl, hanem magával, ó, örök fényességü csillag! Habár!... Álljon csak egy
               lépéssel arrébb, a világosságra! Mintha kisebb lenne a fénye Vénusnak. Ön tulságosan
               sápadt, madame, és ez nem válik előnyére. Különben is, én a nőkkel szemben Napoleon
               igényével lépek föl. Napoleon, ugyanis, nem állhatta ki a kendőzetlen arcu nőket,
               akár csunyák, akár szépek voltak. Vagy talán már nincsen pirositó Budapesten?...</p>
				<p>Kinos, rekedt köhögés szakitotta félbe, melytől még a csontok is reszkettek bőre
               alatt. Aztán szótlanul nézegették egymást.</p>
				<p>- Amint itt nézegetem magát, - szólalt meg Dobák, - arra gondolok, hogy nemcsak olyan
               emberek vannak, akik az életnek csak felét élik le saját magukért, hanem olyanok is
               vannak, akik felét sem élik le.</p>
				<p>Fáni fáradtan ült le.</p>
				<p>- Mit akar ezzel mondani? - kérdezte szomoruan.</p>
				<p>- Azt, - felelte Dobák, régi gúnyos vállvonásával, - hogy utóljára beszélünk
               egymással és meg akarom magának mondani, hogy én ismerem magát. Egyedül én, ebben az
               egész városban, ebben az egész országban és az egész világon.</p>
				<p>Fáni elutasitólag intett.</p>
				<p>- Az idő csak az értéktelen, sekélyes lelkü emberek orvosa. Egyebet nem
               mondhatok.</p>
				<p>Fölállt, büszkén kiegyenesedett és hidegen állt a szoba közepén, a hajnal és az
               éjszaka opálos tószinében.</p>
				<p>- És én mégis ismerem, - felelte Dobák köhögve s a kotta-csomóval térdét ütögetve. -
               Ismerem, - folytatta makacsul. - Tudom, hogy szerette Hiryt és most is szereti... És
               mégis megölte... Ne értsen félre. Nem kárhoztatom érte. Sőt! Imádom érte. Az emberben
               a sok szolgai vonás között csak egy királyi vonás van: a meg nem bocsátás. Csak az
               állatot lehet felrugni és egy darab hussal kibékiteni. Igazi embert soha! Most pedig
               elmondom, mig végképp cserben nem hagy a hangom, miért kerestem föl éjszaka tizenegy
               órakor, mig maga valószinüleg valami előkelő bálban táncolt.</p>
				<p>- Tudja, hol voltam én az éjjel? - kérdezte Fáni eltorzult arccal, vállon fogva
               Dobákot. - A bátyámnál, akit előttem, a saját szemem láttára agyonlőttek. Egy fiatal
               ember, kinek a hugát elcsábitotta.</p>
				<p>Fönn a várban öt órát harangoztak s a csöndes hajnal olyan tisztán hozta le a
               hangokat, mintha a szomszédból hallatszott volna. Fáni keresztet vetett magára s
               lehajtott fejjel leült egy székre. Kendőjét összehuzta magán és hallgatták a hajnali
               harangozást...</p>
			</div>
			<div type="chapter">
				<head>
             FÁNI.
            </head>
				<p>- Noir! - kiáltott a bankár izgatottan, mire a roulette-asztal mellett ülők
               elsápadtak s egy pillanatra csönd lett.</p>
				<p>Még a szomszéd szalonban is elhallgatott a zene, a táncoló párok kiszaladtak s a
               vendégek valamennyien a roulette-asztalhoz siettek. A szemek izgatottságtól
               ragyogtak, egyik-másik elsápadt, végigfutott rajtuk a hideg, csak egy vörös parókás,
               átlátszó fekete mousselinebe öltözött, márványosan fehér arcu, nagyon szép nő ült
               nyugodtan az asztal mellett s a háta mögött álló harisnyás inas kezéből kivette
               drágakövekkel kirakott retikul-jét és fizette a veszteségét, nagy összeget, egy
               valóságos kis vagyont.</p>
				<p>A körülállók megborzongtak s a bankár tiszteletteljesen huzta maga elé a pénzt,
               melyet a nő legyezőjével taszitott odább. Azután fölállt, vállát és karját
               kiegyenesitette, mint a hattyu hófehér nyakát, melyet sokáig tartott viz alatt s a
               fejét fölvetette.</p>
				<p>Fáni volt. Magasabb a többi nőnél, karcsubb, szebb, előkelőbb, titokzatosabb és
               gonoszabb. Telt ajka ki volt festve s kék szeme valami állandó belső láztól ugy
               égett, ragyogott, mint a vas a tüzben; aranykék lánggal.</p>
				<p>Nem a régi Fáni volt. Uj, szebb, démonibb, elérhetőbb és csábitóbb.</p>
				<p>Egy inas jégbehütött pezsgővel ment el mellette, megállitotta. Fölhajtott egy pohár
               pezsgőt, azután kezét egy bankigazgató karjába füzte, ki mellette állt.</p>
				<p>- Tudja, hogy megvan már az uj bankom, a filléres bank engedélye? - kérdezte gúnyosan
               s a szeme megvillant.</p>
				<p>- Tudom - felelte a bankigazgató kedvetlenül. - És Budapestnek nem sokára nem lesz
               szegény embere sem, csak kéregető koldusai.</p>
				<p>- Micsoda idea! - kacagott Fáni. - Ezt a filléres szisztémát előttem már jóval üzték,
               kereskedők, szatócsok. Minden korona után két fillér kamat hetenkint, a nép meg sem
               érzi és könnyü kölcsönhöz jut. Vagy megérzi? - kérdezte egy különös tekintettel,
               melytől a gyémánt inggombos igazgató összerezzent, mintha delejes tűt szurtak volna
               beléje és bambán elmosolyodott.</p>
				<p>- Nem, nem hiszem, hogy megérezzék - suttogta s alázatos szerelemmel nézett föl
               Fánira. - Rendelkezzék a kölcsönnel, nem akarok kevésbé szolgálatára lenni, mint a
               miniszter.</p>
				<p>- Na lássa! - kacagott Fáni s kihuzta kezét a kövér igazgató karjából. - A népet csak
               el kell altatni s akkor levághatni kezüket, lábukat, nem érzik meg.</p>
				<p>Sokat- és semmitmondóan megszoritotta az igazgató kezét, aztán egy hires mérnököt
               intett magához legyezőjével.</p>
				<p>- Mi van a vén kertészszel? - kérdezte s ugyanazzal a különös pillantással nézett a
               hatalmas termetü, oroszlánfejü emberre, mint előbb az igazgatóra.</p>
				<p>A negyvenöt-ötven éves, okos, hideg szemü férfi hirtelen elsápadt és zavartan
               mosolygott.</p>
				<p>- Csodálatos fanatizmussal ragaszkodik az öreg a kertjéhez.</p>
				<p>Fáni összevonta szemöldökét.</p>
				<p>- Mindhiába - mondta határozottan - nekem arra a telekre szükségem van. Igérjen
               dupla, akár tripla árt érte.</p>
				<p>- Nem adja - legyintett a mérnök. - Már igértem. Két gyümölcsfa van benne, egy alma
               és egy dió. Mindegyiket akkor ültette, mikor a két felnőtt korában elhalt gyereke
               született. Nincs senkije az öregnek, csak ez a két fája. Ha látná, hogy szereti ezt a
               két fát, mint valami élő lelkeket, lemondana erről a szándékáról - szólt komolyan a
               férfi és kérőleg nézett Fáni csodásan szép szemébe, amint szerelmesen megcsókolta
               keztyütlen kezét.</p>
				<p>De Fáni hidegen intett.</p>
				<p>- Még vannak törvények az ilyen makacs, vén bolonddal szemben - mondta közönyösen. -
               Beszélni fogok a belügyminiszterrel. Nekem épp félmilliót ér meg a telek.</p>
				<p>És belenézett az oroszlánfejü, darabos arcu, geniális ember szemébe és azt kérdezte
               tekintetével: megteszed, vagy nem teszed?... És a férfi remegve hajtott fejet, ami
               azt jelentette: megteszem!</p>
				<p>A zene megszólalt benn, a rubinvörös szalonban, melyben sajátságos világitás fogta
               körül a táncoló párokat. Derékig mintha rubinvörös lángban égtek volna s onnét, le a
               földig, kékesfehér sugarak játsztak körültök, mint valami délibáb. Ez a világitás
               széppé tette a legcsunyább nőt is s mikor Fáni egy fiatal gróf karján bement
               táncolni, a játékosok is fölálltak s az ajtóban szorongott mindenki.</p>
				<p>- Gyere ide! - hallatszott egy ismerős hang s egy XVI. Lajos korabeli öltözetü,
               selyem nadrágos, fehér harisnyás férfi, két széket huzott a többiek háta mögé s
               másodmagával a szék tetejéről nézte Fánit.</p>
				<p>Ez a férfi Hódy volt, a még mindig divatos, excentrikus iró s a fiatal ember
               mellette, egyik tanitványa.</p>
				<p>- Istenien szép! - suttogta ez.</p>
				<p>- Ah! - sóhajtott a regényiró mélabúsan - itt már inkább a müvészet szép, fiam, mint
               a valóság! Láttad volna tizenöt év előtt ezt a nőt! A legtöbben ugyan azt mondják:
               most szebb! Ez a tömeg véleménye. Az enyém nem. Nekik azért szebb, mert
               mesterkéltebb, hazugabb lett a szépsége és egész lénye és igy közönségesebb. Tehát a
               tömeghez most van közelebb. Mikor közel jár hozzájuk: a földhöz.</p>
				<p>- Nem tudom elhinni, hogy valaha szebb lehetett - felelte a fiatal ember lelkesülten.
               - Különben is azt hiszem, a nő csak az első ifjuság után lehet igazán szép, amikor
               érvényre juttatja asszonyi tapasztalatait, vagy másként: az intelligencia
               müvészetének érettségét. Ez az ő teljes, egész, nagy szépsége.</p>
				<p>- A te huszonkét esztendős szemedben - mosolygott Hódy szomoruan - és a mi közös,
               müvészi szemünk lencséjén, de nem az én korom, a negyvenöt éves férfi szemében. Már
               pedig, fiam, tanuld meg, minden müvészben több a férfi, mint a müvész.</p>
				<p>Leszállt a székről s a fiatal emberrel egy sarokpamlaghoz ment.</p>
				<p>- Nem tudok neked elég hálás lenni, mester - áradozott a fiatal ember - hogy magaddal
               hoztál.</p>
				<p>- Elhiszem - mosolygott ez. - Az udvari bálra hamarabb lehet meghivót kapni, mint
               ebbe a házba. Ide csak tizenhárompróbás gavallérok tehetik be a lábukat, olyanok,
               akik, ha elveszitik odaát az utolsó garasukat, a legmélyebb diszkrécióval tartoznak
               erről a földről, ideiglenes lakásukat áttenni a másvilágra. Ezek a tovább utazók,
               semmiféle nyilatkozatok és levelek hátrahagyásával nem csukhatják be maguk után az
               ajtót. És ez helyes. Az élet nagykoruak számára nyittatik meg a földön, akik jönnek
               és eltünnek a sülyesztőben, minden betanult vagy improvizált végszó nélkül.</p>
				<p>Ebben a percben a háziasszony, egy igen homályos származásu grófné, ment el előttük.
               Hervadt arcu, festett haju, de még mindig szép s különösen rendkivül elegáns és
               előkelő fellépésü asszony volt. Kezet fogott a férfiakkal, pár szót váltott Hódyval s
               mentében még mosolyogva visszafordult:</p>
				<p>- Fáninak ma ismét rossz napja volt! Nagy összeget veszitett!</p>
				<p>- Tönkre fog menni - suttogta a fiatal ember elsápadva.</p>
				<p>A játékosok visszamentek asztalukhoz s Fáni kijött a szalonból, egy huszonkét
               esztendős fiatal ember, a leggazdagabb majoresko karján. A buffetbe akartak menni, de
               amint Fáni megpillantotta Hódyt, hirtelen elengedte a fiatal ember karját s az iró
               felé tartott. Ez eléje ment. Kezet fogtak s a leány egy percig szótlanul, elváltozott
               arccal nézett régi ismerősére.</p>
				<p>- Mikor magát látom - szólt halkan - olyan érzés fog el, mint olykor, ha kinyitom a
               gyerekkori imakönyvemet. Régi emlékek ujulnak föl láttára. De miért, hogy most magát
               olyan ritkán látni?</p>
				<p>Hódy komikus páthoszszal vetette föl szemét.</p>
				<p>- A szerelem az oka!</p>
				<p>- Hallottam - mosolygott Fáni, - de azért kissé nehéz elhinni. Maga, aki három hétig
               a miloi Vénus mellett sem tudott megmaradni?</p>
				<p>- És most három esztendő óta ülök egy távolról sem Vénus mellett, sőt még csak nem is
               a tavasz mellett, hanem a valóságos ősz mellett. A késő ősz mellett. Aki se nem
               szeptember, se nem október, de maga a hamisitatlan november. Hisz ismeri?!</p>
				<p>Fáni nem tudta visszafojtani mosolygását.</p>
				<p>- Mindenki ismeri - felelte - de senki sem érti...</p>
				<p>Hódy kacagott.</p>
				<p>- Pedig egyszerü a magyarázat! Én és ő, fejbe ütöttük azt a szerelmi paradoxont: hogy
               az ellentétek vonzanak. Mi rájöttünk, hogy nem az ellentétek, hanem az egyenértéktelenségek vonzanak... Ne nevessen, ez tény. A
               szerelemben folyton és fokozott mértékben illuzióra van szükség, egészen a
               hazugságig. Mert ha a szerelmet kölcsönös hazugsággal balzsamozzuk be, még pedig
               naponkint, megóvjuk az enyészettől. Mi tehát egész nap hazudunk egymásnak már három
               esztendő óta s minthogy ennek a hazugságnak eredménye nem a kölcsönös szerelem
               fokozódása, hanem az önszereteté, hát valószinüleg nem fogjuk
               megunni - önmagunkat.</p>
				<p>Fáni mosolyogva hallgatta.</p>
				<p>- Akkor maguk nem tesznek egyebet, mint elhitetik egymással, hogy mindegyikőjük külön
               egy-egy Isten.</p>
				<p>- Éppen ezt teszszük - felelte Hódy. - Mert ha azt akarnánk elérni, hogy ki-ki saját
               személyét adja be a másiknak Isten gyanánt, az első hét után meggyülöltük volna
               egymást.</p>
				<p>- Igaza van! - sóhajtott Fáni s megnézte az óráját. Két óra volt éjfél után. A fiatal
               gróf, a bankigazgató, a mérnök és valamennyi férfi, lopva őt nézte s vártak valami
               jelt, valami igéretet a szeméből, kezének intéséből, de Fáni nem vett róluk
               tudomást.</p>
				<p>Odaát keringőt játszottak s a nagy strucctoll-legyezője mögött hallgatta. Egyszerre
               ölébe tette a legyezőt s az iróhoz hajolt.</p>
				<p>- Volna kedve egyet kocsizni velem? - kérdezte hirtelen.</p>
				<p>- A legnagyobb örömmel - felelte ez.</p>
				<p>- Bármerre?</p>
				<p>- A menyországba és a pokolba egyforma örömmel - felelte Hódy.</p>
				<p>Fáni fölállt.</p>
				<p>- Szaván fogom - szólt. - Én néha, igy éjszaka, ki szoktam menni a temetőbe.</p>
				<p>- Ilyenkor? - kérdezte Hódy kissé megütődve. - Télen?</p>
				<p>- Na lássa! - mosolygott Fáni.</p>
				<p>Hódy vállat vont.</p>
				<p>- Nem magam miatt csodálkozom. Csak ön miatt. Havazik és nem is értem, hogy
               engedhetik be az őrök ilyenkor?</p>
				<p>- Jó isten! - mosolygott Fáni gúnyosan - csak épp a temető kapuját ne nyitná ki a
               pénz?</p>
				<p>- Vagy ugy?! - mondta Hódy - akkor menjünk!</p>
				<p>Keresztül mentek nehány szobán s a nagy, tükrös előcsarnokban az inas ráadta Fánira
               hosszu hermelin-köpenyét, a kocsiba melegitő-zsákokat tett s beültek.</p>
				<p>Havazott, az utcák fehéren csillogtak s a füstös, poros város fölött, mintha
               angyalkezek tiszta gyémánt port szórtak volna el.</p>
				<p>A kocsi Budáról jött, keresztül ment a Margithidon s Hódy lopva Fánit nézegette. Ez
               az ablakra könyökölt s mintha egyedül ült volna a kocsiban, megfeledkezett társáról
               és hallgatott.</p>
				<p>Keresztül mentek a hidon s a nagykörutra értek. Hódy megszólalt:</p>
				<p>- Azt mondják, hogy ön itt, igen nagy összegeket veszit.</p>
				<p>Fáni vállat vont.</p>
				<p>- Magam is azt hiszem.</p>
				<p>- Egész vagyonokat - folytatta Hódy.</p>
				<p>- Valamivel csak kell szórakozni - felelte Fáni.</p>
				<p>Kissé hallgattak.</p>
				<p>- Unatkozik? - kérdezte az iró.</p>
				<p>- Nem unatkozom, csak nem szeretem sem a magam, sem a mások társaságát és ezért
               játszom.</p>
				<p>- S nem félti a vagyonát?</p>
				<p>Fáni az iró szeme közé kacagott. Cinikusan, kegyetlenül.</p>
				<p>- Amig másoknak van, addig nincs mit féltenem.</p>
				<p>- S ha másoknak se lesz?</p>
				<p>- Ezt ugy érti, ha megöregszem és megcsunyulok? - kérdezte Fáni könnyedén. - Akkor se
               halok éhen. Az öreg Dobák gondoskodott rólam.</p>
				<p>- Dobák? - kérdezte az iró csodálkozva. - Ezt most hallom először. Hisz utóbbi időben
               már alig volt meg a betevő falatja s ha meg volt, elitta.</p>
				<p>- És mégis, ő hagyta reám a legnagyobb örökséget - erősitette Fáni. - Egy vagyont érő
               operát, melyen öt esztendeig dolgozott, hogy amikor megöregszem s nem lesz senkim,
               semmim, megmentsen a nyomoruságtól. Addig azonban - igy szól a végrendelete, nem
               szabad előadni... Lássa - folytatta a leány térdére könyökölve - ez az ember
               szeretett engem, mindannyi között legjobban. Szeretett fiatalon és szeretni fog
               öregségemben is. Dolgozott értem öt hosszu esztendeig s mielőtt meghalt, pár órával
               előbb, késő éjszaka hozta el hozzám az örökségét...</p>
				<p>Hallgattak. A kocsi az Erzsébet-körutról a Kerepesi-utra ért.</p>
				<p>- Itt halt meg, a Rókusban - mutatott Fáni tekintetével az öreg, sárgára meszelt
               kórházra.</p>
				<p>A kocsi nesztelenül siklott tova a puha uton. Szemközt velük, a pályaudvar
               kivilágitott órája majdnem hármat mutatott s a kocsi befordult a Köztemető-utra.</p>
				<p>Az iró megborzongott.</p>
				<p>- Fél? - kérdezte Fáni.</p>
				<p>- Nem, csak utálom a halált és a nyomort. És ön?</p>
				<p>- Én csak az időt utálom - felelte Fáni az ablakhoz könyökölve - és egytől félek:
               saját magamtól.</p>
				<p>Az iró kiváncsian nézett rá.</p>
				<p>A temetőkapu előtt az inas leugrott a bakról s becsöngetett.</p>
				<p>Egy szikár öreg ember nyitott kaput, lámpás volt a kezében, vállán női kendő s a szél
               jobbra-balra lengette ősz haját. Fáni kihajolt s egy nagy papirospénzt tett az öreg
               ember kezébe.</p>
				<p>S a kocsis csöndesen hajtott előre a temető havas utjain. Már tudta, merre kell
               mennie s hol kell megállnia. Az inas kivágott cipője fölött meleg hócsizmával, földig
               érő prémes kabátban, a kocsi mellett ment s az első megállónál Fáni kinyitott a kocsi
               falában egy hosszukás kazettát, mely tele volt friss rózsákkal s egy csomót belőle
               kinyujtott az inasnak.</p>
				<p>- A Zólyomy gróf kriptája - magyarázta Hódynak.</p>
				<p>S minden megállónál kivett egy csomó rózsát, oda adta az inasnak és magyarázta:</p>
				<p>- A Hiry sirja...</p>
				<p>- A Szepié... Merő véletlenségből, közel kerültek egymáshoz.</p>
				<p>A kényes, asszonyosan puha iró, dideregve huzódott össze drága bundájában.</p>
				<p>- Most három asszony jön... Emlékszik?...</p>
				<p>- Emlékszem - intett Hódy.</p>
				<p>- Az egyik fölakasztotta magát... Egy rózsaszinü szalagra, az ablakba vert
               szögre...</p>
				<p>A temető falán tul dübörögve rohant el egy vonat, haragos tüzes szikrák pattogtak ki
               a kazánból s a füst és korom bepiszkitotta a szüzi fehér földet és fákat.</p>
				<p>- Dobák - szólt be az inas az ablakon s Fáni benyult a rózsás kazettbe. Már üres
               volt...</p>
				<p>Behuzódott a sarokba, kezét prémje közé rejtette s a szemét lehunyta.</p>
				<p>- Ez volt életében is a sorsa - szólt egy idő mulva, amint a kocsi künn volt a
               temetőkapun. - És mindenkié, aki szeret...</p>
				<p>Hallgattak. A kocsi a Dunapart pesti oldala felé tartott, a Hódy lakásához.
               Elbucsuztak, az iró kiszállt, s Fánit vitte a kocsija, végig a sötét téli hajnalon,
               egyedül, az ismeretlen jövő felé. Vörös paróka volt a fején, a szája ki volt festve s
               a szive meg volt halva...</p>
			</div>
		</body>
	</text>
</TEI>