<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01040" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Vissza a pokolba</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">12980</measure>
				<measure unit="pages">35</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Vissza a pokolba</title>
					<date>2003-08-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01040"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Lukács József</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>Vissza a pokolba</title>
					<author>Rejtő Jenő</author>
					<date>1936</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-10"/>
		</revisionDesc>
	</teiHeader>
	<text>
		<body>
			<div type="chapter">
				<head>1.</head>
				<p>Barátom, Rézfejű egy pálinkásüveggel könnyedén fejbe sújtotta a Kormányost, aztán
                    a tőle megszokott udvariassággal, mintegy kedvesen invitálva, ahogy a fogorvosok
                    szólítják be a következő pácienst, vigyorogva odaszólt az uraknak: “Parancsol
                    még valaki?” A Kormányos bezúzott fejjel hanyatlott a véres üvegcserepek közé a
                    padlóra, és egy pillanatra, mint vihar előtti szélcsend, némaság állt be.</p>
				<p>A helyzet most ez volt: mi hárman voltunk: Rézfejű, Bobi és én. Velünk volt, de
                    nem számított Csenevész nevű újdonsült ismerősünk, egy csinos, sovány, nagy
                    szemű suhanc, aki egyik kezével még mindig a nyakát tapogatta, mivel ez a nyak
                    néhány perccel előbb még az imént leütött Kormányos szőrös, nagy mancsaiban
                    fuldoklott. Velünk szemben öten álltak, mozdulatlanul és támadásra készen a
                    “Gyilkosok” nevű állástalan matrózok segélyegyesületének tagjai, akik karitatív
                    működésüket, a önsegélyezést a szónak abban a szoros értelmében űzték, hogy
                    önmagukon segítettek, tekintet nélkül a segélyezés eszközeire, amelyek
                    feszítővastól késig a legkülönbözőbbek voltak. Támadásukat néhány másodpercre
                    elodázta az a körülmény, hogy Bobi és én nyitott késsel álltunk, míg Rézfejű már
                    egy széket tartott magasra. Tisztában voltunk azzal, hogy a legtöbb, amit
                    elérhetünk, a menekülés. A Gyilkosok pozíciója annyival volt kedvezőbb, hogy
                    elállták a bejáratot és a söntéspolc irányába kezdtek húzódni, félkörbe
                    fejlődve. Gyorsan odasúgtam Rézfejűnek, aki a székkel állt: “Üsd le a
                    lámpát!...” Egy kissé megmozdította a fejét, jelezve, hogy megértett. Bal
                    kezével hirtelen feléjük dobott egy asztalt, és a magasra tartott széket máris a
                    lámpához lökte. A lámpa leverését évszázadok óta a gyengébbek törvénye alapján
                    űzik a menekülni kívánó verekedők.</p>
				<p>A sötétség még jóformán be sem állt, mikor én már dobtam a széket az utcára néző
                    kirakatablakba, nyomban utána, még hulló cserepek között repültem én, és mire
                    az utcára értem, Csenevész keskeny árnyéka suhant mellém. Ha Rézfejű és Bobi
                    utánunk akarnak menekülni, végük van, mert hátukba kapják a késeket. Ők az
                    egyetlen helyes stratégiai elgondolás alapján belerohantak a Gyilkosok közé,
                    akik éppen szembe készülve ugrani, a váratlan összeütközéstől szétperdültek.
                    Bobi átugrotta a söntéspolcot, Rézfejű felugrott a polcra, ötösével dobálta az
                    üvegeket, és mialatt az ellenfelek megtorpantak egy pillanatra, felborította a
                    likőrökkel megrakott állványt, és egy hatalmas ugrással eltűnt Bobi után a
                    gyékényajtó mögött... Megragadtam Csenevész karját, és futni kezdtünk...
                    Rendőrfütty hasított élesen az éjszakába... Egy kemény tárgy ütött a homlokomra,
                    valakit hasba szúrtam... Bobi már távolabb állt, úgyhogy odakiabáltam: “A régi
                    kikötő felé”. De Csenevész a Repoublique felé futott, kénytelen voltam
                    utánaszaladni... Még láttam, hogy egy üres telek kerítésén kiugrik Rézfejű,
                    utána Bobi és utánuk egy hatalmas sötét tárgy, nyilván eltévesztette a fejüket,
                    csörömpölve zuhant a kövezetre... Rohantunk a Repoublique-on végig, nyomunkban
                    három csaholó, dühös kóbor kutyával...</p>
			</div>
			<div type="chapter">
				<head>2.</head>
				<p>Az egész bajt tulajdonképpen én idéztem elő, mert nem hagytam megölni Csenevészt.
                    A marseille-i kikötőnek megvannak a maga íratlan, de az írottnál is szigorúbb
                    törvényei. Azért szigorúbb, mert aránylag igen csekély törvénysértésekért
                    agyonveretéssel fizetnek. Ilyen törvény például, hogy: “ne avatkozz a te
                    felebarátod magánügyeibe, sem kíváncsiságból, sem erkölcsi felháborodásból, sem
                    részvétből, sem anyagi érdekből és egyáltalán semmiféle oknál fogva, hacsak
                    valami jogod, vagy közöd nincs hozzá.” Ezekben a kocsmákban már többször
                    előfordult, hogy valaki a szó legszorosabb értelmében agyonverte a szeretőjét,
                    anélkül, hogy a számos jelenlevő közül bárki is közbelépett volna. A kikötő
                    pampáin az asszonyt verő férfi tabu. Két ember, akiknek valami késelnivalójuk
                    van: tabu. Minden ember, akit vernek, ha nem a barátod, rokonod, vagy
                    jövedelmező üzletfeled: tabu. Aki a parancsolatokat nem tartja meg, az igazán
                    nem lehet hosszú életű, speciel ezen a földön.</p>
				<p>Nos, a “Kikötői Vénasszony”-ról elnevezett vendéglőben Csenevészt, akit előzőleg
                    nem ismertem, agyon akarták verni, mert rendőrkémnek nézték. Nem is tudom, miért
                    sajnáltam meg ezt a vézna, rémült suhancot annyi ember közül, akiket már verni
                    láttam... Éppen ezt a szomorú kölyköt, de annyira, hogy szinte önmagam
                    ellenőrzése nélkül vettem ki a Kormányos mancsaiból, aki természetesen úgy
                    vágott rögtön szájon, hogy hanyatt estem, és ha Rézfejű meg Bobi nincsenek
                    jelen, a Gyilkosok bizonyára “megszigonyoztak” volna, ahogy ők a késelést
                    nevezik tréfásan.</p>
				<p>Nagy kerülővel leértünk a régi kikötőbe, és törzscsapszékünkben, a Grand bar du
                    Lyon D’orban lemostuk a sarat és a vért magunkról. Aztán pálinkát rendeltünk, és
                    fixírozni kezdtük Csenevészt, aki remegő kézzel, ügyetlenül cigarettázott. Meg
                    akart szólalni, de olyan vékonyka hang jött csak ki a torkán, hogy kénytelen
                    volt krákogni egyet, aztán illedelmesen ezt mondta:</p>
				<p>- Köszönöm... amit tettek...</p>
				<p>- Miért kezdte a Kormányos azt kiabálni, hogy spion vagy?</p>
				<p>- Mert én keresem a bátyámat... aki itt eltűnt.</p>
				<p>- Eltűnt embereket keresni a kikötőben nem hálás dolog vélte Bobi.</p>
				<p>- Mi a foglalkozása?</p>
				<p>- Lakatos... vagyok...</p>
				<p>- Ne hazudozz, fiam - szólt rá Rézfejű, és felemelte Csenevész piszkos kis kezét.
                    - Még soha életedben nem dolgoztál fizikai munkát. Mit csinálsz
                    Marseille-ben?</p>
				<p>- Itt lakom.</p>
				<p>- Ne hazudozz - szóltam közbe -, soha életedben nem voltál Marseille-ben,
                    különben nem kezdtél volna a Repoublique felé futni, mikor azt kiabáltam, hogy
                    “a régi kikötőhöz!”</p>
				<p>Hallgatott.</p>
				<p>- Hát nézd, Csenevész mondta Rézfejű miután összevissza hazudozol mindenfélét,
                    nem fogunk veled barátkozni. Egy tanácsot adhatok: hordd el magad ebből a
                    városból, mert ha még egyszer a Kormányos kezébe kerül a nyakad, hideg lesz,
                    mire elereszti.</p>
				<p>Csenevész maga elé nézett, és egy idő múlva, mint aki végre elszánta magát, hogy
                    vallani fog, megszólalt:</p>
				<p>- Én... - kezdte akadozva - egy Bremont nevű férfit keresek, aki három hónappal
                    ezelőtt Rómából jött ide... üzleti ügyben... A fivérem az illető... Egy
                    rejtélyes levelet kaptunk tőle, hogy valami bűnt követett el, és ezért örökre
                    búcsúzik...</p>
				<p>- A rendőrség is kereste?</p>
				<p>- Igen, és nemrégen értesítettek, hogy a nyomozás holtpontra jutott. Most én
                    eljöttem őt megkeresni...</p>
				<p>Rézfejű tűnődve fújta a füstöt, láttam rajta, hogy ideges és ezt leplezni
                    igyekszik.</p>
				<p>- Azt mondod, Bremontnak hívták?... Rajzoló, húsvét táján járt
                    Marseille-ben...</p>
				<p>- Igen, igen! Az Istenért... - megragadta Rézfejű karját - maga tud róla
                    valamit?</p>
				<p>- Tudni éppen nem tudok róla, de valamit hallottam... Rémlik... Lehet, hogy meg
                    fogom tudni, hol van, ha egyáltalán van, ami magában véve is külön probléma
                    tárgya. Egy kellemes hölgyismerősöm, bizonyos Micsuri, azt hiszem, tud valamit
                    erről az úrról.</p>
				<p>- Kérem, hozzon össze vele - könyörgött szinte lihegve Csenevész.</p>
				<p>- Nem hiszem, hogy ezt megtenném. Megint csak úgy járnál, mint a Kormányossal.
                    Eltűnt emberek után érdeklődni nem valami szalonképes viselkedés itt, a régi
                    kikötő környékén. Ezzel szemben ajánlatom a következő: feküdj le aludni, holnap
                    délután találkozunk itt, és addigra megtudom, ami tőlem telik.</p>
				<p>Miután Csenevész belátta, hogy legokosabb, ha szót fogad nekünk, hazament. Mi
                    hárman nekivágtunk az éjszakának.</p>
				<p>- Tudjátok - kezdte Rézfejű -, azt hiszem, ezt a szegény ördögöt megszigonyozták.
                    Nem tudom pontosan, mit mesélt Micsuri, de úgy emlékszem, hogy Vörös Pofa és az
                    orosz Szasa intézték el.</p>
				<p>Itt a kikötőben, mint a vad népeknél, találó nevekkel jelöltek meg mindenkit, és
                    ez volt tulajdonképpen az igaz neve, mert a legtöbbnél a valóságos kereszt- és
                    vezetékneve jóformán ismeretlen volt a barátai előtt. A fenti két név rettegett
                    volt a külvárosban.</p>
				<p>Micsurit, a japán táncosnőt, gyengéd szálak fűzték Rézfejűhöz, és a zenétől,
                    lampionoktól, matrózoktól zajos és mozgalmas rue de la Mure egyik csapszékében
                    szórakoztatta a vendégeket.</p>
				<p>A keskeny utca zsivajában és torlódásában részeg légionisták és tarkabarka árusok
                    között préseltük magunkat a Golyó mulató irányába.</p>
				<p>- Úgy tudom, hogy Micsuri is benne volt a játékban. A lánynak nagyon rossz
                    emlékezőtehetsége van, ezt próbálom majd kihasználni, mert egyenes úton még
                    nekem sem mondana meg őszintén semmit - mondta Rézfejű.</p>
				<p>*</p>
				<p>A Golyó a külváros jobb mulatói közé tartozott. Vágni lehetett volna a füstöt,
                    amit még súlyosabbá tett az olajban rántott hal nehéz szaga. Egy félszemű matróz
                    harmonikázott, és érzelmes dalt énekelt Dodóról, aki levelet ír babájának a
                    Társaság-szigetekről. A helyiség hátsó falát négy boksszal látták el, ezek
                    egyikébe ültünk be hárman, és iderohant hozzánk rögtön Micsuri, mikor
                    megpillantotta Rézfejűt. Valahonnan egy borízű hang ordított feléje:</p>
				<p>- Ki jött?!</p>
				<p>- Rézfejű, Bobi és a Füttyös!</p>
				<p>A Füttyös az én voltam. Közbevetőleg megjegyzem, hogy triumvirátusunk elég jó
                    hírnévnek örvendett a kikötő százezrekre menő verekedő csirkefogói között. Az
                    ilyen hírnév nagyon kétes értékű, mert ha az emberek év végén mérleget
                    készítenének az afférjeikről, senkinél sem mutatkozna nagy különbözet a bevett
                    és kiadott pofonok egyenlegénél. Itt már voltak legendás hírű verekedők,
                    hallottam herkulesi gyilkosokról, de olyanról, akit több ízben nem vertek volna
                    félig holtra, nem hallottam.</p>
				<p>Micsuri bájos kis japán teremtés volt, és vizespohárból itta a rumot. Rézfejű
                    titokzatos és aggódó arccal hajolt hozzá:</p>
				<p>- Hol van a Vörös és az orosz?</p>
				<p>- Ők most Olaszországba mentek... Nőket visznek valahová Genuából - és ijedten
                    hozzátette: - Miért, mi van?</p>
				<p>- Emlékszel, mit csináltunk húsvétkor avval a francia fiúval, aki Rómából jött? -
                    gyors oldalpillantást vetett felém. - A rendőrség a nyomunkban van.</p>
				<p>- De hát... - révedezett bizonytalanul Micsuri - te ott sem voltál.</p>
				<p>- Hülye! Én álltam az ajtóban... hogy neked milyen rossz fejed van!</p>
				<p>- Én tulajdonképpen nem is csináltam semmit...</p>
				<p>- Nekem ne magyarázz! Nagyon csúnyán eltettük láb alól azt a pasast...</p>
				<p>- Arról nem is volt szó, hogy megölitek.</p>
				<p>- Nem nézzük azt babám, hogy miről volt szó! Ebbe az ügybe csúnyán belemásztál te
                    is.</p>
				<p>- Én?!... Mit csináltam én?! Mikor az a szőke elsütötte a revolvert, akkor
                    halottnak tetettem magam, én azt hittem, hogy csak egy viccről van itt szó,
                    valami tréfáról...</p>
				<p>Lassan kezdett kibontakozni az egész aljas gaztett. Marseille-ben nem is ritka
                    csíny, hogy valakit, aki kellemetlen bizonyos embereknek, egy jó ötlettel
                    “beugratnak” a légióba. Egy óra múlva már rekonstruálni tudtuk a történteket.
                    Valami párizsi úr felbérelte Szaszimovot és a Vöröst, hogy Bremont-t ugrassák be
                    a légióba. Éjjel leitatták a fiút, zajos mulatozást csaptak a Golyó
                    különszobájában, valahogy revolvert adtak Bremont kezébe, a revolverbe olyan
                    puha rugót tettek, hogy mozdulatra elsüti. Mikor a részeg ember kezében dörrent
                    a fegyver, Micsuri a földre vetette magát... A jelenlevők nagy riadalom
                    közepette megnézték Micsurit, aztán “meghalt” felkiáltással szerteszéjjel
                    rohantak... A holtrészeg Bremont-t a Vörös ragadta magával, és a kétségbeesetten
                    síró fiatalembert még jobban megijesztette: “Holnap már minden kikötő megkapja a
                    személyleírásodat. Ha megkerülsz: tíz év Cayenne... Adok neked egy jó tanácsot,
                    itt ez a szerpentinút, eredj fel a Fort Saint-Jeanbe és jelentkezz a légióba,
                    ott nem kereshetnek, és egy év múlva már a kutya sem törődik az üggyel...” Ő
                    maga támogatta az erőd kapujáig a részeg Bremont-t. A fiatalember, aki azt
                    hitte, hogy megölte Micsurit, belépett a poszt mögött a citadella kapuján, ahová
                    mindenkit beengednek, de civil még soha sem jött ki...</p>
			</div>
			<div type="chapter">
				<head>3.</head>
				<p>Mi hárman azért voltunk elválaszthatatlanok, mert a múltunkban volt egy nagy
                    közös emlék: a Légió! Rézfejű három év előtt szerelt le, miután hat és fél évet
                    szolgált. A szolgálati idő csak öt év, de a kényszermunkát, a másfél év
                    “travaux”-t nem számítják be. Bobi három év előtt szökött meg, én öt év előtt.
                    Itt, Marseille-ben valahogy találkoztunk, és múltunknak ez a közös vezérszólama
                    összehozott hármunkat. Mi tehát nagyon jól megértettük szegény Bremont
                    tragédiáját, akit egy ócska, színpadi trükkel jobban elpusztítottak, mintha
                    megszigonyozták volna. Odakerült a legnagyobb földi nyomorúságba, a
                    kínszenvedések tüzes katlanába, egy afrikai garnizonba, ahonnan, ha vissza is
                    tér öt év múlva, testben és lélekben már roncs. Olyan gorillaszervezetű, ősi
                    óriás, mint ez a Rézfejű, millió ember között egy, ha van.</p>
				<p>Afrika! Erre a szóra az irtózatnak egy hányingerrel párosult görcse szorított meg
                    belülről mind a hármunkat. A pokol! Egyszer visszatértem onnan, egy szaharai
                    garnizon embermalmából, ahol hatalmas vaskerekek őrlik nap-nap után az ideget,
                    a lelket, a csontot, hőségben, elhagyatottságban és végtelen hónapokon át
                    azonosan múló órák súlyos ritmusában, egyszer eljöttem onnan, egy minden
                    képzeletet felülmúló, több hónapos ájult vánszorgással, gyilkolva, haldokolva,
                    sírva és félig tébolyultan... Fehér falakról vakító, izzó reflexei a napnak,
                    moszkitók, lármák, kinin és forró porhullámok, a délnyugati sirokkó agyvelőbe
                    nyilalló légáramlása... Miazmás kikötők, bástyaszerű kaszárnyák, alattomos
                    beduinok, barbár franciák...</p>
				<p>Mondom, mi hárman tudtuk nagyon jól, hogy menynyire elveszett ez a francia, és
                    milyen szomorú sorsban, ezért szótlanul mentünk délután a Grand Barba. Csenevész
                    olyan sóvárgó arccal nézett ránk, hogy legszívesebben elszaladtunk volna.
                    Leültünk, és Csenevész kezdte megérteni komolyságunkat.</p>
				<p>- Meghalt? - kérdezte csendesen.</p>
				<p>- Él - mondtam szomorúan.</p>
				<p>Megragadta a kezemet, és felugrott, mint aki rögtön Bremonthoz akar sietni.</p>
				<p>- Hol van?</p>
				<p>- Mindenek előtt ülj le! - mondta Rézfejű. - Nincs semmi okod az örömre, és még
                    kevesebb az okod, hogy siess valamerre.</p>
				<p>Lassan elmondott mindent, amit megtudtunk.</p>
				<p>- De hát... ha mindezt megmondjuk a hadügyminisztériumban...</p>
				<p>- Nem érsz vele semmit. A légióból nem hozzák vissza... Csúnyán elintézték.</p>
				<p>Hallgatott. Sokáig meredt maga elé, idegesen rágta a cigarettát a szájában, és a
                    szeme lassan fényesedett, nedves csillogással. Egészen fiatal gyerek
                    lehetett...</p>
				<p>- Köszönöm - mondta, és köszörülte a torkát. Azután hirtelen felállt.</p>
				<p>- Mit akarsz tenni?</p>
				<p>- Megyek Afrikába. Ki fogom szabadítani, vagy én is elpusztulok.</p>
				<p>- Ostoba kölyök vagy - mondta Rézfejű. - Az újoncokat leviszik a déli
                    határvidékre, ahová az ilyen legény, mint te, még akkor sem érkezik meg élve, ha
                    a legkényelmesebben utazik.</p>
				<p>Eszembe jutott a saját utam, láttam a vakító sárga port, éreztem a perzselést, a
                    halál ízét a számban...</p>
				<p>- Ne próbáljatok lebeszélni! Én megyek. Előbb még elmondok nektek valamit. - Újra
                    visszaült. - Mi franciák vagyunk, de Rómában telepedtünk le. Az az ember, aki a
                    fivéremet tőrbe csalta, Corot, tulajdonképpen a nagybátyja. Ő bérelte fel ezeket
                    a csirkefogókat. Nekünk Ausztráliában meghalt egy nagyon gazdag rokonunk, aki
                    kétmillió frankot hagyott hátra Bremontnak. A végrendelet úgy szól, hogy ha
                    Bremont egy éven belül nem jelentkezik az örökségért, Corot doktor kapja meg. Az
                    a rokonunk ugyanis, aki meghalt, egyszer megjárta egy örökséggel, amit tíz évig
                    nem bírt megkapni, mert a fivére eltűnt a világháborúban, és nem lehetett
                    megszerezni a halotti bizonyítványát. Viszont az örökség a fivéréé volt, és ő
                    csak utána következett. Ez az emlék arra a jóindulatú gondolatra vezette, hogy a
                    végrendeletben kikösse: amennyiben valamelyik rokona eltűnt, vagy meghalt, ne
                    kelljen igazolni a halálát, hanem egy év türelmi idő után, ha személyesen nem
                    jelentkezik, szálljon a következő örökösre. Ez az örökös Corot doktor, akire
                    Bremont után marad a vagyon. Corot doktor Ausztráliában tudta meg a végrendelet
                    tartalmát, a legrövidebb úton Európába jött, és fivéremet, akinek fogalma sem
                    volt a végrendeletről, elcsalta magával Rómából Marseille-be. Két hónap előtt
                    érkezett meg a római angol követségre a végrendelet, amely szerint, ha Jules egy
                    éven belül nem jelentkezik, minden további igazolás nélkül Coroté a vagyon.</p>
				<p>Csendben ültünk. Bobi köpött.</p>
				<p>- Szeretnék evvel a Corot-val éjszaka valamelyik dokkon véletlenül találkozni...
                    Akkor lehet, hogy ő sem jelentkezne. - Bobi előtt egy új eshetőség körvonalai
                    bontakoztak ki saját szavai nyomán. - Mondd Csenevész, ha ne adj Isten, ezt a
                    Corot-t valami váratlan esemény megakadályozná abban, hogy tovább éljen, ez
                    esetben te lennél az örökös?</p>
				<p>- Nem. És itt nem is az örökség a fontos... Hanem szegény Bremont... - És
                    kétségbeeséssel ismételte: - Szegény Bremont, meg kell menteni...</p>
				<p>- Az, sajnos, jól el van intézve. Ez a nyomorult Corot tiszta munkát végzett.</p>
				<p>- Ide hallgassatok, fiúk! - folytatta, mint egy váratlan ötlet lendületében
                    Csenevész. - Ha mondjuk, Bremont jelentkezne egy év múlva, és ha ti segítenétek
                    őt visszahozni, százezer frankot kapnátok fejenként.</p>
				<p>- Hogy érted ezt?</p>
				<p>- Ha mondjuk, velem jönnétek Afrikába...</p>
				<p>Olyan csend lett, hogy egy nagyon távoli autóduda hallatszott fel hirtelen. Aztán
                    Rézfejű válaszolt igen komolyan.</p>
				<p>- Kedves fiam, és harminchat éves vagyok, bejártam az egész világot, sokféle
                    halállal bratyiztam. Halásztam szardíniát Svédországban, ástam guanót
                    Új-Zélandban, voltam légionista, ópiumcsempész, bányásztam salétromot Chilében,
                    és több évig mint utcasöprő működtem Londonban. Ha valaki azt mondaná, hogy
                    százezer frankért menjek el motorcsónakkal a Déli-sarkra vagy vitorlással az
                    északira, szó nélkül hozzáfognék. De Afrikába, ha minden lépésemért egy kiló
                    aranyat fizetsz, akkor se megyek. Mi hárman különös véletlenek következtében
                    visszakerültünk onnan, és azt hiszem, ha az összes hindu alkirályok minden
                    kincsét össze lehetne ott lopkodni egy hónap alatt, akkor se mennék érte. Mert
                    az, kedves fiam, a pokol!</p>
				<p>A lelkünkből beszélt. Bobi, mint az elmondottak rezüméjét, még hozzáfűzte:</p>
				<p>- És ahová három ilyen veszett csavargó nem mer elmenni, ott, elképzelheted,
                    milyen sors vár egy nyeszlett fiúcskára.</p>
				<p>- Köszönöm az őszinteségteket - mondta és felállt. - Én most elmegyek Afrikába,
                    és vagy elhozom Julest, vagy én is ott halok meg. Talán, ha ti velem jöttetek
                    volna, akkor sikerül. Így valószínűleg csak feláldozom magam. Köszönöm a
                    jóságtokat, szervusztok...</p>
				<p>És elszántan nyújtotta felénk a kezét.</p>
				<p>- Hát várj, te kis hülye! - mordult rá Rézfejű. Csak nem akarsz így elindulni
                    Afrikába, mintha itt lenne a másik utca sarkán?</p>
				<p>- Elárulom nektek, hogy a kabátom bélésében tízezer frank van bevarrva, ezzel
                    talán megvesztegethetek ott valakit. Lebeszélni ne próbáljatok! De ha tudtok
                    valami tanácsot adni, azt nagyon megköszönném...</p>
				<p>- Tanáccsal majd ellát a Füttyös. Neki minden fel van írva a fejében.</p>
				<p>Tényleg, volt bizonyos tekintélyem, mint olyan embernek, aki jártas az afrikai
                    dolgokban.</p>
				<p>- A tízezer frankhoz ne nyúlj hozzá! Ez tényleg az egyetlen lehetőség, hogy
                    kiszabadítsd, ha megtalálod. Elsősorban Oranba menj, ahol a Fort St. Therèse-ben
                    megtudhatod, hogy az első vagy a második századnál van-e, szóval Bell Abbesben
                    vagy Saidában. Ha véletlenül Indokínában van, akkor vége. Ha Marokkó valamelyik
                    oázisában vagy erődjében van, akkor ezer az egyhez áll a lehetőség, hogy eljutsz
                    hozzá.</p>
				<p>- Most még csak azt mondd meg, hogy juthatok el “feketén” Afrikába? - Arról tehát
                    már hallott, hogy a kikötő népe kizárólag mint potyautas közlekedik városok és
                    világrészek között.</p>
				<p>- Holnap reggel hétkor indul a Teneriffa, a harmadik szekció második bazenjéből
                    egyenesen Oranba. Keresd meg Nurét, a munkafelügyelőt, adj neki húsz frankot, és
                    mondd, hogy a Lyon D’or tulajdonosa üdvözli. Ő majd ad neked egy számot, és te
                    megindulsz a csomaghordókkal fel a hajóra. Vigyél magaddal egy üveg vizet és
                    négy vagy öt tábla csokoládét. Bújj el a fenékben, a gépházat elválasztó falnál,
                    mert ha szorosan hozzátapadsz éjjel, az ad valami meleget.</p>
				<p>- Nagyon köszönöm nektek... Holnap reggel utazom.</p>
				<p>- Eredj a fenébe! - rivallt rá dühösen Rézfejű. És Csenevész szinte boldogan
                    elsietett.</p>
				<p>- Micsoda hülye pasas! - mondta gúnyosan Bobi. - Ahogy az ilyenek elképzelik
                    Afrikát!</p>
				<p>- Hála Istennek - mondtam én -, hogy semmi közöm többé hasonló ügyekhez. Jövő
                    héten utazom haza, addig becsavargom Provence-t, végig megyek gyalog a
                    tengerparton, és ha fürdeni akarok, ruhástól ugrom a tengerbe.</p>
				<p>- Nálam, barátom - röhögött Rézfejű - már elmúltak azok az idők, mikor még
                    napirenden volt a lábon felrepedező bőr tikkadt gyaloglások közben, rettegés,
                    vérhas, pofonok az őrszobán! Ez többé nem lesz...</p>
				<p>És valahogy nem jól éreztük magunkat. Meg is jegyezte Bobi, hogy “tudjátok, azért
                    van valami megható ebben a macskányi kölyökben, van valami megindító, ahogy ez
                    az izomtalan, sápadt bőrű fiúcska nekimegy az öreg Afrikának, hogy elhozza a
                    bátyját. És közben azt sem tudja, mi az a moszkitó!”</p>
				<p>- Torkig vagyok evvel a kölyökkel! Értitek?! Nem érdekelnek más emberek
                    nyavalyái! - kiáltotta Rézfejű, és otthagyott bennünket.</p>
				<p>- Mi lesz evvel a szerencsétlen fráterrel Afrikában? - kezdtem meditálni, de Bobi
                    felállt.</p>
				<p>- Nézd, igaza van a Réznek. Mindenki úgy hal meg, ahogy neki tetszik. Semmi
                    közünk hozzá. És ő is elment.</p>
				<p>Hat óra volt, gondoltam, még beérek a menhelyre. Esőre állt az idő, ilyenkor a
                    bálák büdösek, nem lehet jól aludni rajtuk. Vágyódtam a menhely száraz, kemény
                    ágya után. Ahogy mentem a rue Forbinen, újra rajtakaptam magam, hogy Csenevészen
                    jár az eszem. Láttam őt, amint az országúton elfogják a goumièrek, és
                    hátracsavarják pálcikavékony karjait, lökdösik egy széles, nagy országúton,
                    viszik az őrségre... Dühösen és erőszakosan eltereltem a gondolataimat. A
                    menhelyen még elértem a levesosztogatást, és megbeszéltem Salátával, hogy jövő
                    héten lemegyünk Korzikára, és áthozunk egy pár ezer cigarettát, mielőtt a
                    viharok kezdődnek. Lodoc azt mondta, hogy háromszoros árat fizet, meg a vitorlás
                    bérét...</p>
				<p>A pap végigment a termen, és eloltotta a villanyt. Aludni akartam, de újra
                    Csenevészre kellett gondolnom. Mi kényszerít, hogy állandóan magam előtt lássam
                    ennek a fiúnak ijedt, sovány arcát, azokkal a szomorú szemekkel, azokkal a
                    kedves, csüggedt vonásokkal?... Végre is mit tehetek?...</p>
				<p>*</p>
				<p>Reggel fejfájással ébredtem. Lementem az utcára, és csodálatos, minden rossz
                    érzésem elmúlt. A nap már felkelt, egy villamos lépcsőkön és kapcsolókon
                    kapaszkodó emberfürtökkel igyekezett a Que de Belges felé. Autódudája
                    utálatosan szól, mindenfelől munkások özönlenek a Piacé de la Joliette
                    irányába... Egy fűszeresnél öt tábla csokoládét vettem, és megtöltöttem az
                    üvegemet szódavizes vörösborral. A szekció rácsos kapujában Rézfejűvel
                    találkoztam. Csokoládé táblák lógtak ki a zsebéből. Agresszíven fixíroztuk
                    egymást, aztán fel-alá járkáltunk szó nélkül. Rövidesen megérkezett Bobi egy
                    üveg vörösborral. Búgás. Hét óra volt.</p>
				<p>- Elaludt az a kölyök, vagy mi az istennyila?! - mordult fel Rézfejű.</p>
				<p>- Tudjátok - mentegetőzött Bobi -, gondoltam, nekem már úgyis mindegy... végre is
                    mi lehet? - mondta az ő sajátos beszédmódján.</p>
				<p>- Gyerekek - mondta Rézfejű -, sajnos el kell mennünk evvel a kölyökkel! Végre is
                    100 000 frank rengeteg pénz!</p>
				<p>Jött Csenevész. Hálálkodó szavakat akart mondani, megilletődve szorongatta a
                    kezünket, de Réz nyersen elébevágott:</p>
				<p>- Hagyjuk ezeket a marhaságokat, és induljunk. Egyesével, vigyázzatok!</p>
				<p>Milyen hihetetlen! Itt kuporgok a sötétben a gépház oldala mellett, türelmetlenül
                    búg a hajó, erősen dohog a gép, ahogyan bejáratják, és mezítlábas lépések
                    döngenek a fejem felett. Vészesen csörög a horgonylánc... Hórukk!... Most ér fel
                    a vasmacska... A csavarlapátok harsogva járnak... Most biztosan ledobják a
                    kötelet a pilótagőzösnek. A szellőztető ablakon beszűrődő fény megremeg, azután
                    lassan tolódik...</p>
				<p>- Megyünk... - dörmögi Rézfejű.</p>
				<p>Vissza a pokolba!</p>
			</div>
			<div type="chapter">
				<head>4.</head>
				<p>És megint széles, sárga sugarak, fehér falak, dobozszerű házak, fülledtség,
                    rongyszag, fekete vigyorgások, burnuszok és millió szállongó porszemecske.
                    Ismerlek benneteket, ismerlek...</p>
				<p>Ennyi év után nem kellett attól tartanunk, hogy Bobit, vagy engem felismernek
                    mint szökött légionistákat, de ezzel nem is nagyon törődtünk volna. Olyan
                    emberek voltunk, akik nem nagyon latolgatják a következményeket, ha már
                    belefogtak valamibe. Megszoktuk a kényszermunka, a késelés állandó kockázatát,
                    amihez nem is kell rendkívüli bátorság, mert a társadalmon kívül élő
                    kikötő-páriák között ez éppen olyan váratlan, de magától értetődő eshetőség,
                    mint tisztes polgároknál a szívszélhűdés, vagy az influenza következtében beálló
                    halál. Tudjuk, hogy van, félünk is tőle, de úgysem tehetünk ellene semmit.
                    Rézfejű kezdte növeszteni a bajuszát és a szakállát. Bobi valami furcsa főzettel
                    feketére akarta festeni a haját, de zöld lett. Ez aztán végképpen elvette a
                    kedvét a “maszkírozástól”. Expedíciónk - négytagú kopott társulatunkat ugyanis
                    így neveztük el - egy humánus felfogású arab hotelban szállt meg, ahol nem
                    érdeklődnek a vendégek személyazonossága iránt.</p>
				<p>Írásokra mindenesetre szükségünk volt, és Rézfejű, az expedíció főnöke
                    elővetetett ezer frankot Csenevész kabátjából. Délután két kosárral tért haza,
                    amelyek színültig meg voltak töltve önborotvákkal, noteszekkel,
                    bugylibicskákkal, fésűkkel és cigarettaszipkákkal. Az ő zárkózott modorában,
                    ügyet sem vetve ránk, két batyuba kezdte szortírozni a töméntelen filléres
                    pakfong- és pléh-ócskaságot.</p>
				<p>- Ha meg nem sértlek érdeklődésemmel, talán a Szunda-szigetekre készülsz
                    csereberélni a bennszülöttekkel? - kérdeztem.</p>
				<p>- Ószeres leszek - felelte röviden Rézfejű, mintha direkt ebből a célból jöttünk
                    volna Afrikába a legsürgősebben. Nem zavartuk tovább, mivel sejtettük, hogy a
                    legközelebbi kérdésünkre már egész közvetlen dolgokat mondana. Később elővett
                    négy certifíkátot.</p>
				<p>- Házalók vagyunk, az afrikai vasút mentén kereskedünk ilyen apróságokkal. Ez
                    elég megszokott mesterség, a hatóságok egyenesen pártolják itt a házalókat.
                    Négyen nem mehetünk egy kosárral, mert az feltűnő, tehát ketten-ketten alkotunk
                    egy céget. Az egész hecc papírokkal, áruval együtt hatszáz frankba került. A
                    négyszázat elosztjuk, mindegyikünknél legyen legalább száz frank.</p>
				<p>- És mi a legközelebbi teendő? - kérdezte izgatottan Csenevész.</p>
				<p>- Elmegyünk, fiam, pálinkát inni, mert átkozottul szomjas vagyok.</p>
				<p>És az expedíció felfedezett valahol egy Etrangers nevű kitűnő csapszéket, ahová
                    bevonultunk.</p>
			</div>
			<div type="chapter">
				<head>5.</head>
				<p>Tulajdonképpen el sem tudtuk képzelni, hogy mit csinált volna Csenevész itt
                    egyedül. Még hármunknak is nehéz munka volt kinyomozni Oranban, hogy hetekkel
                    ezelőtt egy átutazó légionistát merre irányítottak a Fort St. Therèse-ből?
                    Csenevész már itt, Oranban nagyon szenvedett a melegtől, de igyekezett ezt
                    palástolni. Napközben csak ült az ágy szélén, állával a tenyerében, a térdén
                    könyökölve, cigarettázott és a padlót bámulta. Ha valamelyikünk bejött, olyan
                    hirtelen izgalommal ugrott fel, mint aki minden pillanatban azt várja, hogy már
                    hozzák a bátyját.</p>
				<p>Bobi egy őrmesterrel kvaterkázott egész nap, Rézfejű meg én a városon kívül
                    csatangoltunk, a sivatag kezdetén, ahol egy kis emelkedésen látható a St.
                    Therèse erőd. Öszvéreket és tevéket hajtottak be, gyakorlatozó újoncokat
                    vezettek ki, gyümölcsöt s kalácsot áruló arab nők ólálkodtak a falak körül.
                    Messziről a La Carmagnola kórusa hallatszott, bizonyára egy leváltásra vezényelt
                    század katonáitól, akik most a kör alakú udvar közepén pihennek az indulást
                    várva. Estig hiába cserkésztünk, hogy valami kompetensnek látszó személyt
                    találjunk. Kilenc óra felé visszatértünk a városba, mert Rézfejű ismét szomjas
                    lett.</p>
				<p>Az Etrangersben ott találtuk Bobit. Egyedül ült és fütyörészett. Mikor leültünk,
                    egy cédulát tolt elénk, amin ez állt: “Jules Bremont, első század, Saramra
                    helyőrség, utolsó állomás Igli, karaván-út Beni-Abbesig”. Bobi indolens
                    hidegvére sokszor a végsőkig dühített minket. Most is úgy nézett ránk, mint aki
                    egy lóversenyhalmozás tippjét tette elénk.</p>
				<p>- Szóval megvan az ipse. - mondta megelégedetten Rézfejű. Aztán megivott egy fél
                    liter pálinkát, és kiadta a jelszót: - Gyerünk!</p>
				<p>Csenevész hanyatt feküdt az ágyon, és cigarettázott. Most a mennyezetet bámulta.
                    Azt hiszem, mind a hárman azt a furcsa gyengédséget éreztük iránta, amit egy
                    fészekből kihullott szerencsétlen madárfióka vált ki az emberből. Nem mondom,
                    hogy a százezer frank csábító lehetősége nem ösztönzött, de az bizonyos, hogy
                    expedíciónk fő mozgatóereje mégiscsak az a gyengéd érzés volt, amivel Csenevészt
                    sajnáltuk. Még a látszólag nagyon durva Rézfejű is. Kiterítettünk egy térképet,
                    és nekiláttunk az útitervnek.</p>
				<p>Saramra bizony jó messze bent volt a Szaharában, de szerencsére aránylag közel a
                    főútvonalhoz. Iglinél el kellett hagyni a vasutat. Innen Beni-Abbesig az új
                    Szahara-országút vezetett, amit jól ismertünk. Akkor építették, mikor Rézfejű a
                    “Zephyreknél” volt. (Zephyreknek hívják a büntetőszázadokat.) Beni-Abbestől egy
                    rövid sivatagi úttal elérhettük Saramrát, amely egy úgynevezett “wadi” keleti
                    partján terült el. Afrikában a wadik tulajdonképpen hosszú kanyonokat,
                    szakadékos medreket jelentenek, amelyekben az esős időszak idején hatalmas
                    folyók hömpölyögnek, viszont a szárazság idején ezek a folyók hónapokra
                    eltűnnek. A wadi Saukra az év nyolc hónapjában nem létezik, az év további négy
                    hónapjában viszont lapos fenekű járművekkel hajózható. Ilyen felfordult világ
                    Afrika. Én már keltem át úgy a Saukrán, hogy a széles víz erős sodra, amely a
                    Közép-Atlaszból zuhog alá, elszakította a pontonokat, légionistákat, öszvéreket
                    ragadva a mélybe, és két hónappal később ugyanezen a helyen hiába ástunk több
                    méter mélységig, nem bírtunk egy kortyra való pocsolyát találni. Ez a
                    “wadi”.</p>
				<p>Este már vonaton ültünk, és a Szahara-vasút döcögő kemencéjében megindultunk
                    Colomb-Igli felé.</p>
			</div>
			<div type="chapter">
				<head>6.</head>
				<p>Nagyon meleg volt. Bizonyos fokig eldurvult és érzéketlen emberek voltunk, de
                    szántuk és csodáltuk ezt a kimerült, sovány fiúcskát, ahogy kedves arca lassan
                    felvette a beteges, sárgás afrikai színt, ahogy a szív és a tüdő tehetetlen
                    légszomjától percenként sóhajtott, és homloka, keze lassan állandóan nyirkossá
                    vált a verejtéktől. Folyton aludt. Ha néha ébren volt, igyekezett mosolyogva
                    beszélni, mint aki aránylag igen jól érzi magát. Mint aki fél, hogy hazaküldik,
                    ha meglátszik rajta, hogy beteg.</p>
				<p>Bár az Atlasz-hegység változatos sziklái között mentünk, a hőmérő lassan
                    közeledett a negyven fok felé, és bent a fülkében sokszor ötven felett is
                    lehetett, ahogy ez a vaskazetta reggeltől estig haladt a perzselő napsugarak
                    alatt.</p>
				<p>Számunkra mégis az volt a legrosszabb érzés, midőn este fél kilenckor befutott
                    vonatunk a világ legnevezetesebb garnizonjába: Sidi bel Abbesbe.</p>
				<p>Itt kapják a légionisták az első nagy adag Afrikát, amelytől vagy meghalnak, vagy
                    vasemberek lesznek. Itt gyalogolnak először negyven kilométert teljes
                    felszereléssel sivatagi terepen, és itt lövöldöznek addig célba naponta, amíg
                    izzadó kezük feltörik a forró fegyveren, és válluk kisebesedve sajog a nehéz
                    Lebel-puska “rúgásától”. Ehhez a kisebesedett, izületekig nyilalló vállhoz kell
                    újra meg újra odanyomni a puskatust, amelynek minden egyes rándulása a
                    nyúltagytól a lábujjakig hasít görcsös fájással, és aki maródira jelentkezik, az
                    patriarchális szokások szerint négy nap salle de police-t kap.</p>
				<p>A kocsisor végéről újoncokat vagoníroznak le. Sorba állítják őket. Névsorolvasás,
                    elkínzott hangok: “present”... A pályaudvar felett látszik a szpáhi-laktanya
                    magas, lapos teteje, szemben vele a légió kaszárnyájának várszerű ornamentikája.
                    Távol egy mecset karcsú, oszlopszerű árnya, és mindez a poros, holdas, afrikai
                    estébe burkoltan. A fújtató mozdony pöfög, és az újoncok előtt felharsan a
                    káplár éles torokhangon: “Par fills de quatre!” Pillanatnyi szünet, aztán
                    mintegy rövid vakkantás: “An avant!” Megindul az újoncok szomorú serege...</p>
				<p>Már szeretnénk tovább menni. Halk jelzőcsengés, távírókopogás, és egy öszvér
                    ordít fel valahol kint az utcán. De hirtelen fegyvercsörgést hallunk, egy káplár
                    és négy ember megy végig a vonaton, összeszorul a szívünk... A stentori hang
                    közeledik: “Legitimations... certifícats...”</p>
				<p>Bakancsok és puskatusok dobbannak, szuronyok villannak, kék kabátok, fehér
                    tarkófátylak és barna, markáns arcok: mint egy lidércnyomás, olyan az egész, és
                    rettentő súllyal nehezedik a mellkasomra... Minden szakaszba alsókarra
                    fektetett, szuronyos puskákkal lépnek be, támadó szándékkal, a bejáratot
                    gyakorlott gyorsasággal elállva, mint akik biztosan tudják, hogy itt az a
                    gazember!</p>
				<p>És valószínűleg minden szakasznál van valami igazuk. Egy gyors, szúrós pillantás
                    siklik végig az arcunkon, az írásainkon, a poggyászainkon, aztán visszadobja a
                    káplár a papírokat, és vakkant egyet: “An avant!...” Elmennek. Megkönnyebbülten,
                    szinte elgyengülten dőlünk hátra az ülésen, pedig ez még igazán csak ártalmatlan
                    előjáték. Már a szomszéd kupéban dong és csörömpöl a négy ember, és harsan fel a
                    farkasordítás: “Legitimations... certificats...”</p>
				<p>Azután döcög tovább a vonat alagutak és vulkanikus sziklák között. Délután
                    megérkeztünk Saidába...</p>
			</div>
			<div type="chapter">
				<head>7.</head>
				<p>Itt már jobban kellett vigyázni. Kisebb város, közel a Szaharához, kevés az
                    európai, és légió, légió, mindenütt légió... Már két napja utaztunk a rossz
                    szagú, forró fülkében, egy ismeretlen helyre, valami lehetetlen dolgot csinálni.
                    Csenevész szemmel láthatólag nagyon szenvedett, de minden erejét összeszedte,
                    hogy ne essen le végképp a lábáról. Váratlanul kicsapódott az ajtó, és valaki
                    magas orrhangon szitkozódott visszafelé, hogy amennyiben Igliben sem lenne külön
                    kocsi, úgy az összes hanyag és lehetetlen állomásfőnököt nyugdíjaztatja. Azután
                    megjelent a fülkében egy magas, vállas, gőgös arcú kapitány, azután a
                    tisztiszolga, nyomban mögötte egy káplár, utánuk az arab hordár kofferral és
                    egy katonaládával. A katonaláda nyilván a kápláré volt.</p>
				<p>A kapitány káromkodásaiból kivehettük, hogy valami inspiciáló úton van, és
                    nemcsak a külön kocsit kellett nélkülöznie már Saidáig is, hanem, az
                    állomásfőnök szerencsétlenségére, rövid kis vonatunkhoz, amely nem vásárra
                    indult az utazási szezon végén, másodosztályú kocsit nem is kapcsoltak. Ez a
                    kapitány, akinek már az arcszínén is látszott, hogy életében először látja
                    Afrikát, szörnyen haragudott. Az ilyen alakok azok, akiknél ezerszer többet
                    konyít a gyarmati tudományokhoz egy hat hónapos baka, az őrmesterről nem is
                    szólva, mert azok mindegyike túlszárnyalja őkegyelmességét, a hadügyi
                    államtitkárt is a gyarmati katonai szakkérdésekben. A hadügyminiszter
                    érthetetlen szokásai közé tartozott, hogy időnként egy ilyen kapitányt vagy
                    őrnagyot nekiszalajt az ártatlan afrikai garnizonoknak, ahol ezek a kedves
                    francia világfiak, akik rendkívül méltóságteljesek és szigorúak, egyik bakot
                    lövik a másik után. Káplárok, sőt ezredesek átka kíséri őket útjukon, amelyről
                    hosszú jelentéseket írnak, majd maláriásan hazatérnek, és rablóhistóriákat adnak
                    elő az igazán kitűnően elgondolt és keresztülvitt afrikai militarizmusról.</p>
				<p>Ez a fehér arcú és gőgös katona egyik típusa volt a fenti hadügyi
                    informátoroknak. A kék huszárok előkelő uniformisát hordta, nyílt megvetéssel
                    mért végig bennünket, és kisétált a folyosóra. Ott kigombolta a zubbonyát, amit
                    például egy igazi gyarmati katonatiszt a lakásán kívül sohasem tesz. Szemmel
                    láthatólag szédelgett a hőségtől, és a tisztiszolgája egyre-másra töltötte
                    termoszából az italt. Látszott, hogy utál közénk ülni, és a nyaka még fehérebb
                    volt, mint az arca. Mindezeket mi szemmel elmondtuk egymásnak, sőt a káplár is
                    részt vett a pillantásainkban. Régi, zupás légionistának látszott.</p>
				<p>Hajnalban elértük a Szaharát. Egyhangú homoksivatagokon döcögött át a vonat. A
                    végtelenbe nyúló dűnék finom hullámvonalait csak néha szakította meg kopár,
                    cserjés táj és az egyhangú alfafűsíkság. A hőség percről percre nőtt. A kocsi
                    belsejében talán hatvan fok is lehetett... Csenevész gyors, apró lihegéssel vett
                    lélegzetet, az arca fényes lett és sárga.</p>
				<p>Délfelé a kocsi falai olyan forróak voltak, hogy szinte égették a kezet, és a
                    tiszt már az ingét is kigombolta. Nagyon szenvedtünk, de belénk verték, hogy a
                    szenvedést hosszan, türelmesen és egyhangúan kell tudni elviselni. Aztán
                    Csenevész egyszer csak előrehanyatlott, és egy artikulátlan hörgéssel ájultan
                    terült el. A tiszt meg sem mozdult. A káplár azonban nem törődött avval, hogy ez
                    tetszik-e a tisztnek vagy sem, töltött egy kis hideg teát a termoszból, amit a
                    kapitány egy lusta oldalpillantással vett tudomásul. Kigomboltuk Csenevész
                    kabátját...</p>
				<p>Aztán gyorsan újra begomboltuk...</p>
				<p>Csenevész nő volt.</p>
				<p>Bután néztünk egymásra. Milyen ostobák voltunk, hogy nem jöttünk rá! Rézfejű
                    elkáromkodta magát. Bobi, aki talán még egy földrengéstől sem veszítette volna
                    el a nyugalmát, csendesen így szólt:</p>
				<p>- Fiaim, hozzánk képest a legbárgyúbb sivatagi teve egy lángész!</p>
				<p>- Nem történt semmi, nem tudunk semmit! - adta ki az utasítást Rézfejű. Valami
                    megdöbbenés, megindultság és ijedelem vett rajtunk erőt. Itt robogtunk a föld
                    leghalálosabb és legsivárabb foltján keresztül egy gyenge, beteg, szerencsétlen
                    kislánykával, akiről e pillanatban már tudtuk, hogy nagyobb hős sok kiszolgált
                    és medáliákkal ékes hadastyánnál. Akiről most már sejtettük, hogy nem a
                    szeretet, hanem a szerelem hajtotta ide, ebbe a halálos kalandba. Mert amit ő
                    tett, azt csak nő teszi és csak a párjáért... És az is milyen nő! Milyen
                    csodálatos, milyen szent és milyen szerelmes! Felelősségünk súlya egyszerre
                    elviselhetetlen teherré fokozódott, de elhatározásunk, hogy kiszabadítjuk azt az
                    ismeretlen katonát a Szahara poklából, ha kell, bármi áron is, ugyanilyen
                    mértékben növekedett. A tiszt és a káplár mit sem vett észre. Csenevész lassan
                    magához tért és egy ösztönös mozdulattal a kabátjához markolt, aztán megnyugodva
                    érezte, hogy minden úgy van begombolva, ahogy volt. Kint végtelen, vakító, sárga
                    hullámokban rohant a sivatag, és ettől a látványtól egy undorodó grimasszal
                    újból elájult. Az ájulás mély, hörgő alvásba ment át. Elhatároztuk, hogy mi nem
                    iszunk többet Colombig. Vizünk egy részével lemostuk az arcát, másik részével
                    időnkint megitattuk...</p>
				<p>Fél hétkor minden átmenet nélkül este lett, és a hőmérő úgy lesüllyedt, hogy a
                    nagy forróság után januári hidegnek illett be a hirtelen, durva
                    hőmérsékletváltozás. Csenevész magához tért, és hisztérikus rázkódást kapott a
                    hidegtől. Három kabátot tettünk rá, a kézfejét és a lábát dörzsöltük, amíg
                    megnyugodott. Éjfél felé a hideg annyira fokozódott, hogy a tiszt becsavarta a
                    nyakát egy sálba, majd felvette a köpenyét. A káplár alva aludt a sarokban. Mi
                    szinte megkékültünk, ahogy ingujjban voltunk kénytelenek utazni, míg Csenevész a
                    három kabát alatt végre elaludt.</p>
				<p>A vonat váratlanul lassított. A hideg dacára leeresztettem az ablakot, és
                    kinéztem. Hatalmas máglya égett a síneken, messzire bevilágított a sivatagba,
                    szuronyos fegyverek csillognak mindenfelé, és maris golyók fütyülnek el a
                    kíváncsi utasok feje körül. Visszarántom az ablakot. Nem arabok voltak, tisztán
                    láttam a vékony francia szuronyokat. A vonat állt.</p>
				<p>- En masse... - mondtam Rézfejűnek, aki bólintott, és nyugodtan odaszólt
                    Csenevésznek:</p>
				<p>- Akármi történik, ülj nyugodtan a helyeden.</p>
				<p>A tiszt végre kitüntetett minket megszólításával:</p>
				<p>- Mi történik kint?</p>
				<p>- Nézze meg! - mondtam egyszerűen, és leültem.</p>
				<p>A tiszt nem tudott válaszolni, mert lövöldözés és kiabálás hallatszott kintről.
                    Előhúzta a revolverét, és kinyitotta az ajtót. Kint kiabálás: “Mindenki maradjon
                    a helyén, aki megmozdul, golyót kap!” Vagonajtók csapódnak, a tiszt keményen
                    kiszól a lépcsőn: “Halt! Qui est la?” Hang felel egy megvillanó szurony mögül:
                    “Szökött légionisták vagyunk, üljön szépen le, kapitány úr...” A folyosó felől
                    most egy másik marcona légionista nyomul be. A kapitány fejbe lövi a lépcsőn
                    álló szökött légionistát. A szurony egy kiáltással lehanyatlik. A fülkénkben
                    álló katona útját elállja a káplár. Lövés! Csenevész sikolt, a káplár lerogy, a
                    tiszt átszúrt mellel bukik be a fülkébe, és jól látni, amint egy golyó éppen
                    belecsap az arcába, és vérpatak önti el az orra mellett. Több légionista átlép
                    rajtuk, majd a folyosón indulnak el minden irányban...</p>
				<p>Egyedül maradunk a két mozdulatlan testtel: a kapitány és a káplár. Csenevész
                    régen elájult, vagy az is lehet, hogy én ütöttem le, mikor fel akart ugrani.</p>
				<p>Az egész másodpercek alatt zajlott le, és minket, akik nyugodtan ültünk, nem
                    bántottak. Mint utóbb kiderült, senkit sem bántottak, csak a kapitányt és a
                    káplárt, akik harcba keveredtek velük. Rézfejű a kapitányt vizsgálta, én a
                    káplárt. De minden hiába, halottak.</p>
				<p>Az “en masse” a légióból való megszökés modern intézménye. Tízen, tizenöten
                    összeállnak, nekivágnak a sivatagnak vagy az Atlasz-hegységnek, ahol az arabok
                    tíz-tizenöt puskáért cserébe - mert a Lebel-puska hatalmas értéket jelent
                    kabilnak, arabnak, tuaregnek - átsegítik a légionistát spanyol, vagy angol
                    tartományba. Minden elcsendesedett, és a vonat megy. Bobi cigarettát sodor, és
                    megnyálazza a papírt. Az ajtóból egyszerre négy szurony mered ránk. Bobi éppen
                    befejezi a sodrást, és mintha kapóra jönnének a lázadók, odaszól egy hatalmas
                    legénynek, aki nyilván a vezér:</p>
				<p>- Nincs egy szál gyufátok?</p>
				<p>Az imponálni kívánó legény ettől zavarba jön. Aztán összeszedi magát, és ránk
                    kiabál:</p>
				<p>- Kik vagytok?!</p>
				<p>Bobi úgy érezte, hogy ő hivatott a válaszadásra, tehát készséggel bemutatott
                    mindannyiunkat:</p>
				<p>- Részemről a stockholmi opera balettmestere vagyok. Ez itt barátom, Rézfejű, egy
                    jó nevű kanadai ügyvéd, nem egészen normális. Ez a másik itt Füttyös,
                    hegedűtanár. Az a sovány, sápadt fiú pedig egy mormon hittérítő, aki meg akarja
                    keresztelni a tuaregeket a quecker vallásra, és aztán Amerika költségén
                    átszállítja mindet a Nagy Sós Tó vidékére.</p>
				<p>A marcona légionista még jobban megzavarodott, de társainak tetszett a válasz,
                    mert valamennyien nevettek.</p>
				<p>Később dohányoztunk, és nagyon kedélyesen elbeszélgettünk. Ha jól emlékszem,
                    Rézfejű valami csekélységért pofonokat is ígért nekik. Csenevésznek eleinte zöld
                    volt a szája, és egész testében remegett, de később ő is megnyugodott
                    valamennyire. A katonák egy Colomb melletti helyőrségből dezertáltak. Harmincan
                    vannak. El Mungur előtt akarnak leszállni a vonatról, ahol Izmin sejk vár rájuk.
                    Izmin sejkkel megállapodtak, hogy harminc puskáért angol tengerpartra segíti
                    őket. Izmin sejkben meg lehet bízni, mert nem az első eset, hogy légionistákat
                    “en masse” hazasegít.</p>
				<p>Hajnalig utaztak velünk. A nap már piros és aranysárga reflexekkel derengett a
                    keleti látóhatár peremén, mikor a mozdony megállt. Fegyvercsörgés,
                    ajtócsapkodások, és a légionisták kis csapata nekivágott a sivatagnak. Gyönyörű
                    látvány volt. A szürkületben talán száz méternyire a vonattól egy mozdulatlan
                    karaván. Térdelő tevék mellett, mint heverő rongyok, egy csomó fehér burnusz a
                    homokban: Izmin sejk kis karavánja. És minden burnusz mellett egy rövid, sötét
                    csík; lövésre kész, célba emelt puskacsövek. Izmin minden eshetőségre elkészült.
                    Az egész olyan volt, mint egy álomkép. A következő percben a vonat rémült
                    sebességgel repült tovább a sivatagban Igli irányába...</p>
				<p>A Szahara törvényeinek értelmében a halottak ivóvizét, illetve a hatalmas
                    termoszt nyomban birtokunkba vettük, és először megitattuk a rémülettől
                    félhalott Csenevészt. Kikutattuk a halottakat. Vagy nyolcezer frank készpénzt
                    találtunk a tisztnél, ezt természetesen eltettük. Azután tanácskoztunk. Eddig
                    fogalmunk sem volt róla, hogy mit kezdünk Igliben, ahonnan el kell indulni egy
                    távoli garnizonba, hogy kiragadjunk egy embert a törvény és a fegyveres hatalom
                    kezéből. Csenevész aludt, Rézfejű halkan és hosszasan magyarázott, mi
                    bólogattunk... Később egy kanyarodónál, ahol a mögöttünk lévő kocsisort
                    eltakarták a homokpadok, két hiányosan öltözött holttestet dobtunk ki a hajnali
                    homályban. Távolból sötét pontok tűntek fel...</p>
				<p>Sakálok.</p>
			</div>
			<div type="chapter">
				<head>8.</head>
				<p>Igli!</p>
				<p>Az állomáson nagy riadalom támadt. Mindenki egyszerre beszélt, az utórémület
                    izgalmában mesélték a lövöldözést és támadást. Az állomásfőnök azonnal
                    sürgönyöztetett, a csendőrök kezdtek jegyzőkönyvezni, és végigkutatták a
                    vonatot. Két házaló elindult a város felé, az egyiket támogatni kellett, úgy
                    látszik, a hosszú út a melegben megártott neki. Egy kapitány és egy káplár
                    gyorsan besietett az állomásfőnök szobájába. A kapitány fehér kesztyűben, extra,
                    ünnepi uniformisban volt, és lovaglópálcájával csapkodott. Ordítozott az
                    állomásfőnökkel, hogy jelentést fog tenni az egész disznóságról. Aztán kemény
                    léptekkel, a káplárral együtt elvonultak, hogy lakás után nézzenek ebben az
                    undorító fészekben!</p>
				<p>Az utcán már határozottan kértem Rézfejűt, hogy hagyja abba az ordítozást.
                    Borzasztóan tetszett neki, hogy ő a kapitány. Mellesleg az volt a szerencsénk,
                    hogy úgy a kapitány, mint a káplár úgynevezett extra uniformist is hoztak
                    magukkal, mert a rajtuk lévő ruhát végig bemocskolta a sok elfolyt vér. Így elég
                    különösen festettünk barátommal a tisztikaszinók és nagyobb városok
                    környezetének szánt ünnepi katonaruhákban. Rajtam kissé lötyögött a káplár
                    öltözéke, Rézfejű herkulesi termetén viszont szinte recsegett feszülésében a
                    hatalmas kapitány zubbonya. Nem bírtam lebeszélni róla, hogy magához vegye a
                    poggyászból néhai kapitányunk lovaglópálcáját, sőt fehér cérnakesztyűjét is.
                    Pedig a gutaütésig meleg volt ebben a szaharai “városban”, amely természetesen
                    csak egy oázis volt, állomással, sikátorokkal, mecsettel, no meg egy vörös
                    nyerstéglából épült laktanyájával a félelmetes goumière-eknek, ahogy az arab
                    csendőröket nevezték. Igli egyetlen hotelje a lejtős sikátor végén állott, és
                    kapuja felett egy fiákerlámpa szolgáltatta a világosságot. A lámpán még rajta
                    volt hajdani rendszáma. Bűzös, lármás ivón át jutottunk a hotelbe, ahová Bobi és
                    Csenevész már előbb megérkezett. A dohos kis szobákat néhány nyikorgó,
                    kimustrált bútorral rendezték be. A szakadt moszkitó-hálókon nyugodtan
                    szálldostak ki és be Afrika máig is rendszerezetlen szúnyogfajtái, és ahogy
                    felhajtottuk az ágytakarót, számos pondró igyekezett menedéket találni a piszkos
                    lepedő ránca között.</p>
				<p>Mélységes undorral vettük birtokba lakrészeinket. Azután bementünk
                    útitársainkhoz. Csenevészen meglátszott, hogy utolsó erőit is elhasználta. Nem
                    is sejtette, hogy tudjuk a titkát, és szokott hősiességével igyekezett
                    mosolyogni.</p>
				<p>- Kedves gyermekeim! - kezdte Rézfejű. - A játék most igazira fordult. Ugyanis,
                    ahogy mi most Füttyössel itt állunk egy vezérkari tiszt és ordonáncának
                    uniformisában, tökéletesen kimerítjük a haditerületen elkövetett kémkedés
                    ismertetőit. Most már arról van szó, hogy vagy sikerül kiszabadítani azt a
                    frátert valami újsütetű köpenicki heccel, vagy felkötnek bennünket Oranban.
                    Tehát menjetek gyermekeim a fészkes fenébe! Vagy ami még rosszabb: Marakeschbe,
                    ahol is várakozzatok ránk! A továbbiakban aztán két eset lehet: vagy megérkezünk
                    avval a nyavalyás Bremont-nal Marakeschbe, vagy nem. Ha nem érkezünk meg, azt
                    onnan fogjátok majdnem biztosan tudni, hogy hosszabb ideig hiába vártok ránk. Az
                    egyetlen lehetséges út ugyanis a szabadulás felé Saramrából az Atlaszon át
                    Marakeschbe vezet. Onnan talán eljutunk a tengerhez. Ez is nagyon nehéz, sőt
                    kissé lehetetlennek tűnik első pillanatra, de ha az ember jobban átgondolja,
                    akkor viszont egyenesen kizárt. Tehát ne is gondoljuk jobban át! Ennyi embernek
                    teljesen lehetetlen feltűnés nélkül közlekedni ezen a vad vidéken. Ergo kiadtam
                    a marsrutát, és ti ketten Bobival holnap indultok vonattal vissza Gervville-ig.
                    Ott átszálltok Marakesch felé, és a Hotel Du Negriében vártok minket.</p>
				<p>Csenevész szokatlan energiával kezdett ellenkezni, de Rézfejű a kék huszárok
                    festői uniformisának hatása alatt különösen kérlelhetetlen volt:</p>
				<p>- Itt két eset lehetséges - kezdte a szavajárását -, és mind a két eset az, hogy
                    szó nélkül elindultok Gervville-be. Ha nem tetszik, akkor mehetsz tovább
                    egyedül, és mi hárman itt hagyunk.</p>
				<p>Csenevésznek végre is engednie kellett. Különben is, bizonyára megtörte már
                    annyira Afrika, hogy feladja a küzdelmet. Rézfejű kitűnő lélektani érzékkel
                    dolgozott, amikor nem árulta el Csenevésznek, hogy tudjuk a titkát, és azért
                    távolítjuk el sürgősen, mert csak egy gyenge nő. Dehogyis jelent terhet itt az
                    útitárs! Mennél többen vagyunk, annál nagyobb a lehetőség arra, hogy
                    keresztülvágjuk magunkat. És megint csak lovagok voltunk, midőn velünk
                    egyenértékű bajtársunkat, a higgadt, elszánt és ügyes Bobit nélkülöztük, hogy
                    Csenevésznek kísérője és gyámolítója legyen. Morgott is a fiú, de Rézfejű
                    mindent elsöprő terrorja őt is meggyőzte.</p>
				<p>Ezután visszatértünk a szobánkba és megbeszéltük a tervet. A kapitány poggyásza
                    valóságos kincseskamra volt, amely nélkül elképzelhetetlen lett volna a
                    vállalkozásunk. Eltekintve attól a régimódi, de kitűnő 10.75-ös Mauzertől, amely
                    az Atlaszban sűrűn előforduló leopárdokkal szemben sokkal többet ér a nagy
                    távolságra hordó, de inkább csatára, mint vadászatra alkalmas Lebel-puskánál,
                    nagy csomó kitűnő térképet találtunk. Ezenkívül orvosságok, egy üveg valódi
                    Black and White whisky, két Browning, iránytű és hasonló, általunk sohasem
                    élvezett és mindig irigyelt trópusi holmik voltak ott. Sejtettük, hogy életünk
                    legnagyobb és legveszélyesebb kalandja következik. De azért amint lehajtottuk a
                    fejünket, mar azon nyomban aludtunk is a felelőtlen emberek veszéllyel, élettel,
                    tegnappal és holnappal nem törődő lelki közönyének egészséges nyugalmában.</p>
			</div>
			<div type="chapter">
				<head>9.</head>
				<p>Rézfejű hajnali négy órakor felkeltett.</p>
				<p>- Mozogj, te ló! Nem szeretném, ha búcsúzkodásra kerülne sor.</p>
				<p>Szavamra, ez a Rézfejű zseni volt. Elsősorban minek kompromittáljuk kötélre
                    megérett társaságunkkal Bobit és Csenevészt, másodsorban mi a fenét rázogassuk
                    egymás kezét és mondjunk érzelmes hülyeségeket, mikor minden perc drága? Az
                    ilyesmi sokkal megfelelőbb szertartás Kovácsné és férje között, ha valamelyikük
                    egyedül utazik nyaralni.</p>
				<p>A derengő nap első, hűvös pásztái az utcán találtak bennünket. Karavánt kellett
                    szervezni. A városkában francia hűbérben élő, úgynevezett partizánok laktak.
                    Indolensek, pimaszok és tolvajok mind. Egy sárga burnuszos szállítóval, aki a
                    datolyakereskedők forgalmát bonyolította le, nagy nehezen megalkudtunk. A
                    megalkuvás abból állt, hogy tevénként száznegyven frankot kért Beni Abbesig, és
                    mi addig pofoztuk, amíg azt mondta, hogy jó, legyen hetven. Ezután vidám
                    beszélgetéssel megittunk egy pár pohár pinárd nevezetű rossz burgundi vörösbort,
                    amivel a franciák hihetetlen mennyiségben árasztják el Afrikát.</p>
				<p>Hozzáláttunk a felnyergeléshez, rendeztünk egy próbatáborozást, és a harmat még
                    fel sem száradt, mikor hét tevéből álló fegyveres karavánunk nekivágott a
                    sivatagnak.</p>
				<p>Kísérőink görcsös bunkókra emlékeztető Snider-puskákkal voltak ellátva. Érdekes,
                    hogy ezek a partizánok francia szolgálatban még Riffle és Remington-puskákat is
                    produkálnak, ha viszont fellázadnak, Isten tudja, honnan, remek Winchester és
                    Manlicher gyártmányokkal rendelkeznek tucatszámra. Érdemes lenne ennek végére
                    járni. Lehetséges, hogy diplomáciai bonyodalmakra vezetne.</p>
				<p>Rézfejű poroszkált a karaván előtt, én a végén, mert nem árt, ha az ember a
                    védelmére szerződtetett arabokra a nyergén keresztbe nyugvó fegyverével vigyáz.
                    Rézfejű málhájába tette az elegáns kék huszárkabátot, amelyet bizonyára ronggyá
                    izzadt volna. Most már jó mélyen bent jártunk a Szaharában, és nem tudtuk, mi
                    lenne kellemetlenebb: gyarmati katonákkal, vagy lázadó gummal találkozni.
                    Délelőtt tizenegy óra felé hatvanöt fok volt, s még száztíz kilométer, két napi
                    út választott el Beni Abbestől. Saját verejtékünkben fürödve, szédelegve és
                    káprázva ültünk a magas nyeregben. Hogy mit jelent ilyen állapotban a himbáló
                    tevén menni, amelyik egy oldalon lévő két lábával lép egyszerre, és valószínűleg
                    azért nevezik a sivatag hajójának, mert állandóan tengeri betegséget okoz? Ezt
                    nem tudja elképzelni senki, nem tudja leírni író! A káprázó szemek alatt vonul
                    hullámosan a bántóan csillogó, selymes vonalú por. Ha felnéz az ember
                    szédültében, akkor szembekerül az izzón vakító nappal. A gyomor valahol a gége
                    környékén hánykolódik, a fej a tevejárás ütemében bólogat, és rövid idő múlva
                    viszket a nyak, hát és comb a por és a teve testéről kivándorolt különböző
                    élősdiek miatt.</p>
				<p>Délután néhány fehér oszlopot pillantottunk meg. Újonc Afrika-járók ledőlt
                    városok romjának néznék, pedig ezek a hosszú, fehér hengerek sivatagi kutak.
                    Ilyenkor nincs oázis körülöttük. Nyár van. Kiszáradt cserjék, szegényes alfafű
                    és a föld alól kirothadt gyökerek tömege. Pihenő!</p>
				<p>A tevék vágyakozva bőgnek a bőrvedrek körül. Felállítunk egy kis sátort, és
                    félholtan elnyúlunk alatta. Az arabok hangos gajdolással főzik a kuszkuszt.
                    Rézfejű előveszi a szájharmonikáját, és eljátssza a “Miattad bánatos az én
                    szívem” refrénű dalt...</p>
			</div>
			<div type="chapter">
				<head>10.</head>
				<p>Hajnalban tovább himbálóztunk a sivatagon át. Lassan megtelt a levegő szállongó
                    porral, és csontig hasogató fájások nyilalltak az agyunkba: sirokkóba kerültünk.
                    A tevék hörögtek és kirúgtak. A csökönyös dög, amelyen én ültem, úgy harapta
                    össze a zablát, hogy percekig vertem revolvercsővel a fejét, mire hosszas
                    körbetáncolás után kinyitott a száját. Szemünket vakulásig csípte a por, fogunk
                    alatt ropogott, a torkunkat karcolta, fuldokolva köhögtünk. A sirokkó csak
                    erősbödött, az ég hamuszínűnek tetszett, és a nap, mint egy halom hamvadó rőzse,
                    sötétvörösen izzott. Vakon, félájultan, a vezérteve ösztönére bízva magunkat,
                    haladtunk. Versenyt köhögtünk és hörögtünk a tevékkel az egyre sűrűbben
                    szállongó porban. Csupa hamuszürke lovas, gyulladt szemekkel.</p>
				<p>Négy órára ténferegtünk el Beni-Abbesig. Itt egy légyfelhő ereszkedett ránk, és
                    csak aki már járt Afrikában, az tudja, milyen szörnyű veszélyt jelentenek ott a
                    legyek. Vannak oázisok, ahonnan házaikat, datolyapálmáikat otthagyva örökre
                    elmenekült a lakosság a legyek elől. Marokszámra szedtük le az arcunkról őket,
                    terpentinnel dörzsöltük magunkat, míg nagy nehezen újra láttunk és hallottunk.
                    Egy csomó putri között megtaláltuk a csapszéket, amely előtt legnagyobb
                    csodálkozásunkra egy régi, agyonhasznált Citroen állott. Rézfejű megtorpant,
                    aztán felvette uniformisát. A Citroen tulajdonosait e pillanatban már nagyon
                    sajnáltam. Betértünk az alacsony ivóba. Kifizettük a karaván vezetőjét, és
                    Rézfejű azonnal elővette a tulajdonost, egy alacsony, ősz szakállú arabot, aki
                    szólni is alig tudott az ijedtségtől, mikor a “rumi” tisztet meglátta.</p>
				<p>- Fehér embereket keresek! - és rövid gondolkozás után hozzátette: - Két
                    ferencsit, akik tiltott kereskedést űznek. - Ferencsinek hívják errefele az
                    európaiakat.</p>
				<p>- Uram! Két ferencsi van nálam... De én nem tudok róluk semmit! - Rézfejű karba
                    font kézzel lépett eléje.</p>
				<p>- Nem tudsz? - kérdezte vészjóslóan. - Ha igazat mondsz, nem lesz bántódásod, ha
                    hazudsz, Oranba viszlek a Falot elé!</p>
				<p>Az orani Falot a haditörvényszék, amely statáriálisan ítélkezik bizonyos
                    bűntettekben, amit az ügyesen “haditerületnek” nyilvánított Szaharában követnek
                    el. Rézfejű találomra ment, hogy hátha görbe utakon járnak az autó
                    tulajdonosai.</p>
				<p>- Uram - vallott a rémült tulajdonos -, én whiskyt szoktam tőlük venni és
                    pinárdot, de most tartsd meg a szavadat, és ne bánts!</p>
				<p>Az alkohollal való kereskedés Afrika területén tilos. De lelketlen emberek
                    hitvány pancsokkal mégis mérgezik, egyre mérgezik a partizán életben züllésnek
                    induló arabokat. Rézfejű azt is megtudta, hogy az autó utasai nemegyszer
                    hölgyeket visznek magukkal, akiket azonban visszafelé már nem hoznak. Szóval
                    ezek az arabokkal barátságban élő európai típusából valók, akik alkoholt
                    csempésznek, lánykereskedést folytatnak, és mellesleg kémkednek is, hogy
                    bántatlanul járhassanak a tuaregek között.</p>
				<p>- Goumièreket! - süvöltötte Rézfejű, aztán berúgta az ivóba nyíló ajtót, amely az
                    egyetlen gerendás szobából álló hotelbe vezetett. - Hé! Uraim! Szabad egy pár
                    szóra?</p>
				<p>Két holtfáradt, álmos ember kezdett mocorogni, és Rézfejű stentorian vezényelt
                    nekem:</p>
				<p>- Szuronyt fel! Súlyba!</p>
				<p>Feltűztem a vékony “eguille-t”, és támadóan megálltam. Egy kis köpcös és egy
                    hatalmas gorillaszerű ember jelent meg sátorponyvából készült bricseszben.</p>
				<p>- Önöket letartóztatom! Papírjaikat és fegyvereiket kérem!</p>
				<p>Végignéztek rajtunk.</p>
				<p>- Hohó! Mi angol állampolgárok vagyunk! Hol az elfogatóparancs! Különben is, ön
                    katona, és nincs joga polgári személyeket letartóztatni!</p>
				<p>- Vállalom a felelősséget! - mondta Rézfejű. - De most már gyerünk!</p>
				<p>A hatalmas ember elszánt fickó lehetett, mert kitaszította Rézfejűt, és be akarta
                    csapni az ajtót, ami után kétes kimenetelű revolverharc keletkezett volna. De
                    Rézfejű kirántotta őt a karjánál fogva, és a következő pillanatban úgy csaptam
                    arcul, hogy elborította a vér. Rézfejű hatalmas rúgásától az asztalnak repült,
                    amelyet felborítva elzuhant. A másik a hátsó zsebéhez kapott, de ezt egyszerre
                    ütöttük meg, én puskaaggyal a gyomrára, Rézfejű ököllel az álla alá, hogy csak
                    egyet reccsent valamije, és anélkül, hogy egy szóval is részt vett volna az
                    ügyben, már elterült. Golyó süvöltött a fejünk mellett, és egy kilyukasztott
                    alkoholkanna szépen folydogálni kezdett. A tántorogva lábra álló óriás lőtt, és
                    talán agyon is lőtt volna bennünket, ha teljes létszámban rá nem veti magát az
                    oázis időközben elősiető helyőrsége, három goumière. Ezek az arab csendőrök
                    köztudottan nem finom emberek, különösen, ha európait verhetnek bántatlanul. A
                    hatalmas angol másodpercek alatt hozzávetőleg két-háromszáz pofont kapott. A
                    továbbiakban bizonyára jókedvűen táncoltak volna rajta az arabok, ha közbe nem
                    lépünk. Mikor az angolt felszedtük, alig lehetett ráismerni.</p>
				<p>- Ez se fog egy ideig hölgyeket exportálni - motyogta felém Rézfejű. Azután a
                    goumièrekhez fordult:</p>
				<p>- A két angolt nem szabad agyonütni, különben Falot elé kerültök. Jól megkötözve
                    elszállítjátok őket Saidába.</p>
				<p>Tudta jól, hogy a két angol háromszor is kereket old addig a bennszülött
                    csendőröktől. Mi pedig egy óra múlva kellő üzemanyaggal felszerelve megindultunk
                    a zötykölő kis Citroennel a sivatagon át wadi Saukra felé, amelynek túlsó
                    oldalán van a Fort Saramra nevű előretolt helyőrség.</p>
			</div>
			<div type="chapter">
				<head>11.</head>
				<p>Most következett utunk fizikailag legkönnyebb, de kockázatokban legveszélyesebb
                    része. A legforróbb nyár perzselt mindent, ez a Szahara legrosszabb időszaka. A
                    végletekig kiszikkadt föld félméteres repedésekkel volt borítva, a wadi Saukra
                    alfafű csomói szalmává égtek. Déli kettőkor keltünk át rajta az autónkkal. A
                    leánykereskedők látcsövén át feltűnt előttünk Saramra, egy emelkedés oldalában
                    zöldellő oázis, amely felett hófehér bástyával trónolt a citadellaszerű
                    garnizon. Irtózatos, levegőtlen hőség forralta a mozdulatlan levegőt. Az erőd
                    tetejére épített megfigyelőhely posztja már észrevehette, hogy érkezünk. Valaki,
                    csakis őrmester lehetett, távcsövön át nézett, aztán egyszerre felharsant a
                    riadó kürtjele:</p>
				<p>“Aux armes!”</p>
				<p>A trombita szakadatlanul recseg, a kapu kitárul, és méltóságteljesen begördülünk
                    az udvarra. Az udvaron fegyverben állt a helyőrség. Az őrmester tisztelgett:</p>
				<p>- Létszám egy peloton légionista a második századból, kilenc salle de police, hét
                    beteg. A kapitány és a hadnagy egy heti szabadságra utaztak, és sergeant Turnier
                    vette át a helyőrség parancsnokságát, present, mon commandant!</p>
				<p>A szaharai nyárban, ha békésen telik, megszokott dolog, hogy istenverte kis
                    helyőrségekben a főtisztek sokszor hetekre magára hagyják az őrmestert. Hiszen
                    ha ott vannak, tulajdonképpen akkor is az őrmester csinál mindent.</p>
				<p>Rézfejű remekül tudta az egész leckét. Kezet fogott az őrmesterrel, ellépett a
                    legénység előtt, az egyiknél megállt, és megszámolta kamásniján a gombokat.
                    Aztán pihenjt vezényelt, majd megszólalt:</p>
				<p>- Az újságok megint botrányos dolgokat szellőztettek az őrmesterek
                    kegyetlenségeiről. Állítólag ezeken a távoli pontokon még mai is rettenetes
                    disznóságok, kikötések, siló, crapaudine és hasonló büntetések fordulnak elő. Ha
                    ilyesmit megtudunk, akkor jaj a fejeteknek!</p>
				<p>Az őrmester meghökkenéséről láttam, hogy Réznek sikerült elevenére tapintani.
                    Régi divat volt a légióban, hogy öt-hat évenként, mindenféle európai
                    újságközlemények hatása alatt néhány őrmestert odadobtak a közvéleménynek
                    áldozatul. Egy-két lefokozás vagy néhány év travaux, azután ment minden tovább
                    ugyanúgy, és maradt a régiben. Rézfejű folytatta:</p>
				<p>- Elsősorban azonban keresünk egy kémet, aki a párizsi katonai fegyházból
                    megszökött, és a légióba jelentkezett. Biztos tudomásunk van róla, hogy itt van,
                    Saramra erődjében. A neve Jules Bremont!</p>
				<p>- Jules Bremont itt van, mon commandant. Beteg.</p>
				<p>- Ha beledöglik, akkor is visszük a kutyát. Úgy kötözze meg a káplár, hogy a
                    csontjai ropogjanak! Oszolj! Sziesztához!</p>
				<p>A legénység elkullogott, csak az őrség maradt ott. Valahova messzire mentek el az
                    őrmesterrel, majd jó tíz perc múlva hozták Bremont-t. Irtózatosan nézett ki! Az
                    udvarra nyíló ablakok telve voltak kíváncsi legényekkel. Bremont zöld volt,
                    rémületesen sovány, halkan hörgött, és imbolyogva állt a lábán. Rézfejű
                    megragadta a zubbonyát, amelyet nedves, zöld penész borított.</p>
				<p>- Te vagy Bremont?! Jules Bremont vagy?! Felelj kutya, mert összetörlek!</p>
				<p>- Oui... oui... mon... commandant...</p>
				<p>- Káplár! Kötözze meg!</p>
				<p>Hátára kötöttem a két karját olyan szívtelenül, hogy közben a tomporának feszítve
                    a térdemet húztam teljes erőből a háromszoros zsinórt. Ezen az emberen még egy
                    hóhérnak is megesett volna a szíve, és nekünk minden nyílt parancsnál jobb
                    igazolás volt kegyetlen eljárásunk, amely nyilvánvalóvá tette, hogy két olyan
                    ember áll itt, akiket több évtized tanított meg rá, hogy milyennek kell lenni
                    Afrikában a katonai szigornak. Nagyon kellett vigyáznunk, száz szempár figyelő
                    kereszttüzében, de itt senkiben sem támadhatott kétség. A mozdulatlanságig
                    megkötözött ember a fal mellett leroskadt szépen, mint egy halom rongy. Rézfejű
                    üvölteni kezdett: “Rángassa fel, káplár! A fülénél rángassa fel, és addig rúgja,
                    míg vagy meghal, vagy egyenesen áll! Gardez vous! Gardez vous! Disznó! Vagy
                    kettéhasítalak!”</p>
				<p>És megtörtént a légió naponta ismétlődő emberi csodája, az erők végső határát
                    messze túlszárnyaló fegyelem érthetetlen tüneménye: A jóformán teljesen
                    élettelen roncs úgy állt ott fedetlen fővel hatvan fokos napsütésben, mint a
                    cövek.</p>
				<p>- Mi bajod, disznó? Az igazat mondd, kutya! Az igazat, te barom! És ne pislogj az
                    őrmesterre, mert cafatokra veretlek!</p>
				<p>Mintha végtelen távolról, az élet messzi, túlsó partjáról jönne, úgy suttogta
                    halódó hangon:</p>
				<p>- “Siló”...</p>
				<p>Azután végérvényesen lezuhant a földre, és nekünk ott kellett hagynunk
                    megkötözve, ájultán a napon, ami igazán próbára tette színészi képességeinket,
                    mert meg vagyok győződve róla, hogy Rézfejű is szívből sajnálta a nyomorultat.
                    Egy párat még rúgtunk beléje, hogy hátha felkel, azután Rézfejű az őrmesterhez
                    lépett:</p>
				<p>- Őrmester! Maga vérengző leopárdba oltott bárgyú teve! Hát itt még siló létezik?
                    Hát maga az, aki aláássa a légió becsületét a külföld előtt? Na megálljon!
                    Megállj te canaille! Majd én megtanítlak törvénytiszteletre! Ezért
                    Colomb-Becharba kerülsz! Vezess a silóhoz! En avant! Mars!</p>
				<p>A siló ősrégi arab gabonaraktár. Földbevájt üreg, amelynek keskeny nyílás a
                    bejárata, és a fenekéig egyre szélesedik. Szóval olyan, mint egy lefelé
                    fordított tölcsér. Törvényen kívül helyezett büntetési mód, amely azonban ma is
                    vidáman dívik. Ezekbe az üregekbe egy korsó vízzel és nyolcszáz gramm kenyérrel
                    belökik a vétkes légionistát, általában többedmagával. Az üreg valóságos tanyája
                    kígyóknak, férgeknek, és az emberi test melege még nagyobb mértékben csalja őket
                    oda a dermesztő, öt-hat fok hideg éjszakákon. Sokszor egy hétig is tart a
                    büntetés. Hogy aztán ilyen üregekben milyen grandguignolok játszódtak le, hányan
                    őrültek már meg, hányan haldokoltak ordítozva a többiek között skorpiómarástól
                    iszonyúra dagadt, feketedő karral, micsoda élethalál közelharcokban fojtották
                    már meg egymást az utolsó csepp vízért, azt emberi fantázia úgysem érheti fel!
                    Tíz közül ritkán jön ki öt élve. Négy ember került elő az üregből. Egy már nem
                    élt, kettő elvakultan a napvilágtól, hason csúszott a földön, a negyedik
                    fütyörészett, vakarózott és enni kért. Átlag egy méter nyolcvan magasak voltak,
                    súlyuk lehetett harmincnyolc-negyvenkét kiló. Szóval tisztára csontvázak...</p>
				<p>- Őrmester! Nekem most magát Oranba kellene vinnem a Falothoz.</p>
				<p>Az őrmester rimánkodott. Már gazdasági tisztnek számít. Tizenkét évet szolgált...
                    Rézfejű töprengett, aztán megszólalt:</p>
				<p>- Hát nem bánom, fussa körül ötvenszer az udvart! De serényen csinálja, nehogy
                    meggondoljam magam! Három év travaux-ot takarít meg. - És beléptünk a
                    kantinba.</p>
				<p>A légió történetében sok gyászos és hősies nap van megemlítve, de ez a nap örökre
                    belekerül a francia idegen légió annaleseibe, mint a legvidámabb, legderűsebb
                    napja ennek a szomorú katonai alakulatnak. A helyzet ez volt: az őrmester
                    összeszorított fogakkal, verejtéktől elöntve rohant a merőlegesen tűző
                    koradélutáni napsütésben, a hetven fok felé járó szaharai hőségben körül az
                    udvaron. Az ablakokban vidám katonák nézték boldogan, fogadásokat kötöttek, és
                    derűsen lobogtatták feléje zsebkendőiket. A nyelve kilógott, már kétszer
                    felbukott. Rézfejű időnként megjelenve a kantin ajtajában, odakiáltott neki:</p>
				<p>- Hé! Ne aludjon, maga disznó! - Aztán visszament.</p>
				<p>Egy érzelmes fiatalember virágot dobott le, és marcona vén bakák a boldogságtól
                    sírva ölelgették egymást. Az őrmester futott... Az ötvenedik után betámolygott a
                    kantinba, és haptákban állva, de hörögve, sípolva jelentkezett. Ruhája ázottan
                    tapadt a testéhez. Rézfejű barátságosan, megelégedetten bólogatott:</p>
				<p>- Nagyon kedves volt. Most legyen szíves ugyanezt még egyszer. De ne aludjon, az
                    istenit magának!</p>
				<p>A katonák kórusban vidám dalokat énekeltek, és az őrmester csak futott. Már
                    vérbeborult a szeme, elsötétedett előtte minden, de futott, mint az arénában
                    agyonhajszolt bika. Rézfejű szomorú lemondással súgta nekem: “Sajnos, ezt nem
                    üti meg a guta!”.</p>
			</div>
			<div type="chapter">
				<head>12.</head>
				<p>Eddig szerencsejátékot játszottunk, és minden lapunk nyert. Bizakodva vágtunk
                    neki a legnehezebbnek, a menekülés egyetlen lehetséges útjának: az
                    Atlasz-hegységen keresztül Marakeschbe. Tudtuk, hogy órákon belül körözni
                    fognak, és az apró oázisokon át, ahol minden új jövevény feltűnést kelt,
                    lehetetlen átvágni magunkat.</p>
				<p>A poggyászként lelketlenül feldobott, megkötözött Bremont ott volt mögöttünk a
                    hátsó ülésen. Amint a homokpadok eltakarták az erődöt mögöttünk, ápolás alá
                    vettük. Az elnyisszantott kötelekből élettelen test buggyant szét. Az arcát
                    lemostuk tiszta alkohollal, majd megitattunk vele jó adagot a kapitány
                    whiskyjéből. Ez egyelőre elég volt. Nem kis munka lesz átcipelni az Atlaszon,
                    vélte Rézfejű. Estig futottunk az autóval, és messziről feltűnt Colomb Bechar.
                    Itt van a légió hírhedt Compagnie-Discipline-je. A büntetőszázad pokoli
                    erődítménye.</p>
				<p>Meg kellett kockáztatnunk, hogy áthaladjunk Colomb Becharon. Erre “be kellett
                    vágni”, ahogy a kártyások mondják. Ha tudnak már rólunk, akkor vége mindennek,
                    ha nem, akkor holnap délre elértük az Atlaszt. Gondolkozni, félni nincs idő!
                    Vagy-vagy! Itt már persze nem szerepelhettünk mint katonák. A wadi Saukra holt
                    medre egyik helyen szakadékos kanyonná magasodott. Kiszálltunk az autóból, és
                    nekiindítottuk. Az autó lezuhant. Civilbe öltöztünk, ugyanígy öltöztettük fel az
                    ájult Bremont-t és jókora málhánkkal együtt cipeltük Colomb-Bechar felé. Estére
                    elértünk az oázis szélén egy arab duárt. Koszos gyerekek és kutyák hada
                    fogadott. Elmondtuk, hogy társunk napszúrást kapott, házalók vagyunk. Néhány
                    bugylibicskát, tükröt és fésűt adtunk az arabnak, erre kiürített számunkra egy
                    fészert. Nagy a gyanúm, hogy előzőleg kecskék lakhattak benne. Itt elkezdtük új
                    társunkat masszírozni, lemostuk az egész testét, étert szagoltattunk vele, és
                    whiskyvel itattuk. Nagy örömünkre kissé magához tért. Rézfejű röviden elmondta
                    neki, hogy egy hölgy fogadott fel minket a megmentésére, és minden attól függ,
                    hogy képes-e holnap elindulni velünk a saját lábán. Először szelíd mosollyal,
                    halkan azt mondta: “...Edna...” Nyilván Csenevész női neve lehetett. Azután azt
                    mondta, hogy mindent meg fog próbálni. Megetettünk vele egy marék datolyát,
                    megivott egy pohár kecsketejet, és két pokrócba burkolózva mélyen elaludt. Szép
                    holdas este volt, fehér fényben úsztak a pálmák, víg karattyolással zajlott az
                    oázis, amely mellett egy dombon komoran, félelmesen és mozdulatlanul emelkedett
                    a poklok pokla, a büntetőgarnizon. Egy mozdulatlan, szuronyos őrszem állt a fal
                    tetején. Bizonyára ő is hazavágyott innen, mint én is annyiszor, ha posztoltam a
                    félelmes, szomorú éjszakai nagy bled felett.</p>
			</div>
			<div type="chapter">
				<head>13.</head>
				<p>Kora hajnalban indultunk. Bremont lábra állt, de imbolygott. Megkértük a
                    házigazdánkat, hogy kísérjen bennünket egy öszvérrel, kap óránként tizenhat
                    frankot. Bremont-t öszvérre ültettük, és a vén arab kantáron vezette. Ahogy
                    kiértünk Colomb Becharból, kavicsos talaj jelezte, hogy a hegységek felé
                    megyünk. Minden árnyékos helyen hosszasan pihentünk. Bremont gyengén
                    tiltakozott, de Rézfejű, ez a zseni, mert szavamra mondom, az volt, úgy
                    vélekedett, hogy most nagyon sűrűn kell pihennünk, nagy előlegeket kell vennünk
                    a pihenésből, hogy ereje legyen Bremontnak későbbi utunkhoz, amelyet
                    előreláthatólag jóformán teljesen pihenés nélkül kell megtennünk, sarkunkban a
                    halállal, a világ legrosszabb terepén keresztül.</p>
				<p>Mire alkonyodott, már feltűntek távolról a hegység körvonalai. Hét órakor
                    visszaküldtük az arabot, elosztottuk Rézfejűvel a málhát, és rendeztünk egy
                    próbagyaloglást. Először tíz percet ugyanannyi pihenéssel, aztán negyedórát tíz
                    perc pihenéssel. Bremont vonszolta magát, miközben Rézfejű katonásan
                    biztatta:</p>
				<p>- Szedje össze magát, az istenfáját! - Aztán próbáltunk futólépést, de ettől
                    Bremont összeroskadt. Sátort vertünk, ápoltuk megint, whiskyt kapott, csontig
                    soványodott testét alkohollal masszíroztuk és pokrócokba csavartuk. Azonnal
                    mélyen elaludt, amit biztató jelnek vettünk. Mi ketten még cigarettáztunk, mikor
                    a távoli horizontról egyszerre fénypászták kezdtek felvillanni az éjszakában.
                    Felvillant, elmúlt, rövidebb-hosszabb időközökben. A szaharai távíró. Homorú
                    lencsékkel sok mérföldön át ilyen fénysugarakat küldenek oázisról-oázisra a
                    morzejelek alapján. Lehet, hogy már minket köröznek... És az éjszakában négy-öt
                    helyen egyszerre villantak fel és szántottak végig hosszabb és rövidebb
                    fénysugarak... Pont... Vonás... Pont...</p>
				<p>Éjjel egy órakor egy fél liter forró, rumos feketét itattunk Bremont-tal, és négy
                    fok hidegben elindultunk, hogy a nappali hőség kezdetéig elhagyjuk a sivatagot.
                    Bremont már tudott menni. A hegy lábánál pihentünk. Kiselejteztük a poggyászt,
                    és a fegyvereken kívül csak a legszükségesebbet tartottuk meg. Azután
                    nekivágtunk az első emelkedésnek, és felváltva toltuk csípőjénél fogva az egyre
                    összecsukló Bremont-t. Elértük Marokkó leghosszabb útját, a Guiri utat, amely
                    légionista rabok hulla hekatombáján át sóhajból, könnyből, vérből és őrületből
                    épült, Colomb-Bechartól Marakeschig a nagy Atlaszon keresztül.</p>
			</div>
			<div type="chapter">
				<head>14.</head>
				<p>Miután megmásztuk az első emelkedést, Rézfejű egy óra pihenőt vezényelt.
                    Tulajdonképpen most beszéltünk először Bremont-nal, most tért először annyira
                    magához, hogy egyáltalán gondolkozni tudjon. Eddig csak ment, azzal az életen
                    túli motorikus járással, amellyel csak a légionista képes menni, aki hosszú
                    hónapokig, kegyetlen durva emberek között gyakorolja ezt a halvajárást. Olyan
                    valószínűtlen és hihetetlen volt előtte az egész, ahogy mélyen ülő, félig-meddig
                    halálba boruló szemeit ránk emelte, és végighallgatta a történetünket. Sokáig
                    hallgatott. Azután szakadozottan kezdett beszélni, mint akinek nehezére esik a
                    szó:</p>
				<p>- Ednával... egy év előtt jöttünk össze... Nagyon szeretjük egymást... Edna
                    hivatalnoknő volt... Dolgoztunk éjjel, nappal, hogy legyen valamink... Hogy
                    megesküdhessünk... Úgy csaltak el Marseilles-be is... Azt ígérték, hogy ötezer
                    frankot kapok... egy portrésorozatért... Az örökségről tényleg nem tudtam...
                    Illetve csak azt tudtam, hogy nagybátyám Ausztráliában nagyon gazdag... És
                    leitattak... Nem is tudom, hogy én sütöttem-e el a revolvert... És az az egész
                    éjszaka... Szörnyű volt!... Afrika!... Ez az őrmester állandóan üldözött...
                    Tudtam, hogy el akar pusztítani... Azért könnyelműség volt Ednától... Az a
                    gyönge kislány... Ebben a pokolban... Az a szent lány!... - könnyek jöttek a
                    szeméből. - Milyen nyomorultak vagyunk most mind a ketten...</p>
				<p>- De legalább nagyszerű kezekben vannak - mondta Rézfejű, és megveregette
                    bátorítón a vállát. - Most igyon még whiskyt, és ne járjon annyit a szája, mert
                    az kifárasztja.</p>
				<p>Uraim - suttogta -, amit maguk, amit maguk értem tettek... Hogy ide eljöttek...
                    Hogy mit kockáztattak...</p>
				<p>- Mi már régen kockázunk így. Próbáljon aludni egy kicsit. Addig Füttyössel
                    megbeszéljük az útitervet.</p>
				<p>Megállapítottuk, hogy ha állandóan megtartjuk az északnyugati irányt, Taurirt del
                    Uarzasztba kell érnünk, ahol - ha délkeletre fordulunk - fel kell jutnunk a
                    magas Atlasz lejtőjén az utolsó emberlakta pontig, Tiz’n Tizkáig. Innen már
                    állandóan lefelé vezet az út Marakeschbe. Közben két helyőrség van, két
                    fellegvár ebben a köves pokolban. Bu Malem és Bu Denib, amelyeknek a környékét
                    óvatosan és messze kell kerülni. Egy kitűnően felszerelt ötven tagú karavánnak
                    nehéz, veszélyes út. Mi itt állunk, két csavargó egy batyuval és egy
                    beteggel.</p>
				<p>Délután haladtunk tovább, egyelőre kényelmes szerpentin úton, “tolatva”, ahogy
                    betegünk fáradságos támogatását neveztük. Rendes hadimenetben voltunk. Először
                    egyikünk felmászott valami magas fára, végiggukkerezte az utat, aztán előrement
                    és bevárta a többieket. Kétnapi fáradtságos és lassú út után elértük a Ziz
                    folyót, és most már hozzáfogtunk a Dzsebel-Sagro megmászásához. Másnap reggel
                    közeli hófödte csúcsokat pillantottunk meg. Bremont-t toltuk, vonszoltuk,
                    rúgtuk, löktük, és feltűntek a Dzsebel-Sagro berbereinek várszerűen épített
                    casbái. Kiaszott, valószínűtlenül hosszú hegyilakókat láttunk a messzelátón
                    keresztül, sárga burnuszban, parázstűzhelyek körül melegedni. Aztán elhagytuk
                    Dzsebel-Sagrot, és további másfél nap alatt kétezer méter magasságban jártunk,
                    mintegy az őskorban, magányos, döbbenetesen óriási puszta hegyláncok között,
                    kristálytiszta, jéghideg levegőben, dideregve és kimerülten.</p>
			</div>
			<div type="chapter">
				<head>15.</head>
				<p>Úgy haladtunk hárman, mint egy hadsereg. Egyikünk állandóan előrement, a másik
                    állandóan elmaradt, de Bremont mindig a középen. Füttyjelekkel érintkeztünk.
                    Összesen kétszer találkoztunk berberekkel, akik jellegzetes törpe pónijaikon
                    szállítottak valamit. Mindig idejekorán vettük észre őket, és
                    felkapaszkodhattunk a környező sziklák közé.</p>
				<p>Dupla fehérneműkkel, magunkra csavart takarókkal védekeztünk a hideg ellen, amely
                    éjszakára kemény téllé erősödött. Taurirt del Uarzaszt magasságában már
                    mindenütt hó volt. Jobbra fent, nagyon távol egy kráter füstölgött. A bazalt- és
                    lávakőhegyek felett trónolva még félelmesebbé, nyomasztóbbá tette ezt a
                    halálosan fenséges panorámát, amely körülfogott bennünket. Rézfejű füttye
                    hasított a levegőbe. Feltoltam Bremont-t, majd magam is utána kapaszkodtam vagy
                    húsz-huszonöt méternyire az út menti sziklák között. Valamivel távolabb, velünk
                    egyvonalban láttuk Rézt. Bevárt minket. Az út kanyarodója volt alattunk, és most
                    a fordulónál végig láthattunk mindent. Tiz’n Tizka felett egy rövid libasornyi
                    légionista jött az úton, velük két öszvér a gépfegyver-szerelvényekkel. És
                    jobbra-balra a Marakesch felé lejtősödő út szikláin katonák táboroztak. Legalább
                    két peloton katona volt, gépfegyverekkel, mozgókonyhával.</p>
				<p>Te Úristen! Csak nem miértünk mindez?</p>
				<p>A Marakesch felé vezető út mindenesetre el volt zárva. Jobbra és balra tűzhányók,
                    mögöttünk a Szahara és előttünk két század katonaság.</p>
				<p>Rézfejű meglátcsövezte a helyzetet, és gyors katonai intézkedéseket
                    foganatosított.</p>
				<p>- Még egy lehetőség van. Visszavonulunk Dzsebel-Sagróba, leereszkedünk a Ziz
                    mentén Erfutba, és bemegyünk a Tafílalet oázisba.</p>
				<p>A Tafílalet oázis ugyan a legveszélyesebb arab rablók országa volt, de még tőlük
                    is többet remélhettünk, mint ha a katonák kezeibe kerülünk. Felmásztam a
                    látcsővel egy sziklára, hogy mögöttünk is kikémleljem a terepet, azután gyorsan
                    lejöttem. A tiszta, páratlan levegőben jól látszott Dzsebel-Sagro és környéke.
                    Nyüzsögtek körülötte a szuronyok, és felfelé is kígyózott egy kis libasor
                    gépfegyveres öszvérekkel. Úgy látszik, az egész gyarmati hadsereget
                    mozgósították ellenünk.</p>
				<p>A helyzet eléggé reménytelen volt. Legfeljebb két-három napig bujkálhatunk,
                    azután meg kell adni magunkat.</p>
				<p>Rézfejűnek máris új ötlete volt:</p>
				<p>- Gyerekek, van egy fantasztikus tervem. Ha felkapaszkodunk vagy ezer métert ezen
                    a vulkánon, megkerüljük a gerincét, és széles ívben lejövünk, akkor talán
                    kijutunk valahol Tiz’n Tizka alatt a marakeschi országútra, az utat elzáró
                    katonaság mögött. Ez ugyan rettenetes és kétségbeejtő út, de itt viszont a
                    biztos halál vár ránk. Tehát indulunk. Óvatosan, és minden kőre vigyázni! Előre
                    Bremont, az istenfáját!</p>
				<p>És megindultunk a sima, járhatatlan lávaköveken, hóbuckákon át a kráter
                    lejtőjén.</p>
				<p>Ha eredményre akartunk számítani, legalább nyolcszáz métert kellett felfelé és
                    oldalt haladni, különben egyenesen a táborozó légionisták közé érünk. Ember
                    valószínűleg még sohasem járt erre. Nem is lehetett erre járni. Ronggyá
                    szakadozott rajtunk minden, és ahogy kiálló szikláról sziklára léptünk, olyan
                    távoli, fantasztikus meredélyek tátongtak alattunk, amilyeneket csak
                    lidercnyomásos álomban szokott látni az ember. Minden lépés a halált
                    jelenthette. És most, csodák csodája, mennél feljebb értünk, annál melegebb
                    lett. Meleg volt kezünk alatt a föld is, éjjel nappal hallottuk a mormolást.
                    Fölöttünk, mint gigászi, meztelen torz testek, zsíros fényű sziklák ágaskodtak
                    felénk dűlő helyzetben, és melegek voltak, mintha élnének... Másodnap hajnalban
                    még legalább háromszáz méter volt előttünk. Selymes, forró simogatások
                    érintették homlokunkat és kezünket: az örökké szállongó, forró hamupelyhek...
                    Mindenünk vérzett, minden csontunk sajgott. Ruha és bőr ledörzsölve a
                    testünkről. Mintha a távoli űrből szüremlene hozzám, hallottam Rézfejű rekedt
                    suttogását: “Ne aludjon, Bremont, az istenfáját!”</p>
				<p>Forró volt alattunk a föld, körülöttünk a levegő. Huszonnégy órája ivóvíz nélkül
                    haladtunk. Szájaink felhasadoztak, és mint ormótlan, nyers négerajkak tátongtak
                    nyitva és lihegve... És csak feljebb, feljebb, kénhidrátos, ammóniákos bűzben,
                    szállongó, forró hamu között, a gázoktól mérgezetten. Már hánytunk, repedezni
                    éreztük a halántékunkat. Éjszakánként a kráter egy-egy villanásában látszott a
                    félig megmászott csonka kúp ijesztő, gömbölyű torka a sötét ég alatt, amint
                    egy-egy mázsányi követ hajított néha le, és percekig hallhattuk dübörgését.
                    Tovább nem lehetett menni, mert a belégzett kénhidrogén halálos lett volna. A
                    nyelvem, torkom feldagadt úgy, hogy már egy szót sem tudtam kinyögni...
                    Irtózatosan fájt a szánk. Vagy sikerült, vagy nem! Északnyugat felé kezdtünk
                    leereszkedni. Minden akaratunkra szükség volt, hogy ebben az állapotban ne
                    hagyjuk fekve az ájult Bremont-t, hanem cipeljük tovább. Három napja mentünk!
                    Azután másfél napig ereszkedtünk le...</p>
				<p>Végre leértünk egy kis füves tisztásra. A dús növényzetből ítélve valahol víznek
                    kellett lennie. Fél óra alatt kis hegyi patakhoz értünk. Lehasaltunk és ittunk,
                    ittunk, ki tudja meddig. Megitattuk Bremont-t is, majd lemostuk magunkat. Ha
                    feljebb vagyunk még Tiz’n Tizkánál, és a katonai kordonon belül, akkor az egész
                    pokoljárás hiábavaló volt. Fogalmunk sem volt, hogy merre járunk. Lefeküdtünk
                    aludni.</p>
				<p>A hajnali ködben nem láttunk semmit. Tizenegy órára eloszlott a köd, és ahogy
                    lassan emelkedett fel, mint valami fátyolfüggöny a következő színpadi kép előtt,
                    megláttuk fent, magasan a Tiz’n Tizka havas lejtőjét, füstölgő mozgókonyhával és
                    gúlába rakott fegyverek körül táborozó katonasággal. Régen túlmentünk rajtuk!
                    Közvetlenül alattunk végig szabadon kanyargott a szép, széles, aszfaltos
                    marakeschi országút.</p>
				<p>- Ilyenek akarnak kifogni rajtam! - mondta Rézfejű, és köpött egyet.</p>
			</div>
			<div type="chapter">
				<head>16.</head>
				<p>Egyáltalán nem tartottuk valószínűnek, hogy Marakeschig még egy kordont vonjanak
                    ezen a keskeny úton.</p>
				<p>- A papuskák most ott fenn csücsülnek - mondta Rézfejű -, és sehogy sem lehetne
                    megmagyarázni nekik, hogy a két tűz közé szorított madárkák elrepültek az orruk
                    előtt ezen a keskeny ösvényen.</p>
				<p>Egy napi úttal elértük a Marakesch körüli szőlőhegyeket, melyek most szüret után
                    teljesen elhagyatottak voltak. Este ott láttuk magunk alatt a fényben úszó
                    várost. Sok elhagyott csőszputri volt itt, tehát nem okozott gondot, hogy hol
                    tanyázzunk. Elhatároztuk, hogy reggel bemegyek a városba, azután majd
                    megbeszéljük a továbbiakat. Szerencsére az önborotva sokkal kisebb teher volt,
                    semhogy eldobjuk, így megborotválkozhattam. Megvolt még a civil ruha, amelyben
                    elindultunk Marseille-ből, úgyhogy teljesen rendbe hozhattam magamat Marakesch
                    meglátogatására. Bremont újra jól érezte magát. Időközben mind a ketten
                    megszerettük ezt a szelíd, finom embert. Ha megfogta néha a kezünket, szemében a
                    hála könnyei csillogtak. Nem köszönt meg semmit. Tudta, hogy komikus lenne a
                    történtek után azt mondani: köszönöm. Csak néha, ahogy ránk nézett, ahogy
                    igyekezett a terhünkön könnyíteni, abban volt valami gyermekien őszinte és
                    rajongó. Foglalkozására nézve rajzoló volt. Afrikában! Hát nem megható?</p>
			</div>
			<div type="chapter">
				<head>17.</head>
				<p>Marokkó, a nagy városok városa, a legtöbb karavánút célja az általános afrikai
                    zsivajt és tolongást túlszárnyaló rekordot ért el. A Hotel du Negriébe persze
                    nem mehettem. Ott cirkáltam körülötte, bízva a találkozásban. Közben kellemetlen
                    meglepetéssel tapasztaltam, hogy minden második díszpálma oldalán ott függött a
                    személyleírásunk, és hatalmas számokkal hirdették, hogy tízezer frank vérdíj üti
                    a markát annak, aki élve vagy halva kézrekerít bennünket. Mondhatom, olyan
                    érzésem volt, mint mikor valaki nagyon jóllakott vajjal, azután megivott rá egy
                    üveg szirupot. Vettem egy újságot. A lap közepe táján, de elég nagy betűkkel ez
                    állt: “Még mindig semmi hír a Szahara köpenicki kapitányáról és társairól.”
                    Kisebb alcím: “A menekülők Dzsebel-Sagron át, a nagy Atlasz felé vették
                    útjukat.” Legkisebb cím: “Kibújtak Bu Malemnél a katonaság gyűrűjéből.” A
                    híradás heves szemrehányásokat tesz az afrikai hatóságoknak, hogy nem tudnak
                    elfogni két csavargót, akik nevetségessé tették a gyarmatokat egész Európa
                    előtt. Végül megemlíti, hogy Donald kapitányt, a saramrai erőd sétálgató
                    parancsnokát a hadügyminiszter azonnal nyugdíjazta, Lermier hadnagyot
                    áthelyezték Indokínába, és az őrmestertől megvontak egy rangfokozatot. Bevallom,
                    hideg verejték ült ki a homlokomra. Egy egész földrész összefogott néhány
                    csavargó ellen.</p>
				<p>A szemközti bisztróból Csenevész és Bobi léptek ki. Na, ha ezek észrevesznek,
                    akkor sajnos itt nagy feltűnés lesz. Idegesen szívtam a cigarettát. Bobi
                    meglátott, aztán egy mellette álló öszvér nyakát kezdte veregetni, mintha nem
                    érdekelném jobban a házfalnál. Mosolyogva mondott valamit Csenevésznek,
                    visszamentek a bisztróba. Az önuralom, a hidegvér és a helyzet gyors
                    áttekintésének mesteri műve volt ez Bobitól, amit betetőzött azzal, hogy
                    eltávolította Csenevészt, aki talán felsikolt vagy elájul, és evvel esetleg
                    mindnyájunk vesztét okozhatja. Bobi zsebre dugott kézzel kisétált, és mikor a
                    közelembe ért, észrevette, hogy nem ég a cigarettája, tehát tüzet kért. Csak
                    ennyit súgtam:</p>
				<p>- Gardian.</p>
				<p>Aztán két irányban mentünk tovább. A város többszáz éves kapuján át kimentem
                    Marakeschbe, az arab részbe, és a világ legnagyobb vásárterén, ahol a tevék és
                    az emberek nyüzsgése számomra a legnagyobb biztonságot jelentette, beültem a
                    Gardian nevű örmény vendéglőbe. Nemsokára jött Bobi, leült hozzám, és snapszot
                    rendeltünk. Itt aztán megtudtam, hogy kalandunkat két hete az afrikai és a
                    francia sajtó a címoldalon tárgyalja. Hogy a kikötőkben valóságos vesztegzár van
                    miattunk, hogy az egész francia rendőrség, csendőrség és katonaság bennünket
                    üldöz. Az, hogy mit éreztek Bobi és Csenevész naponta újságolvasás közben,
                    elképzelhető. Csenevész sokszor napokig beteg volt. Bobi szerint egész Marokkó
                    dörgő éljent fog kiabálni, ha megmenekülünk, mert az őrmesterrel és a silóba
                    zárt katonákkal történt esetünk is szóról-szóra napvilágra került, így Rózsa
                    Sándor-i betyár-népszerűségnek örvendünk a gyarmaton. Úgyhogy Bobi biztosított,
                    miszerint felakasztásunk esetén bizonyára nótát csinálnak rólunk Marokkóban. Még
                    ez sem nyugtatott meg. Azzal már tisztában voltam, hogy a városba nem jöhetünk
                    be. A mogadori kikötőbe jutás lehetősége is elesett. Barátom szerint minden
                    embert, aki elhagyja a kikötőt, mikroszkóp alatt vizsgálnak át, és ártatlan
                    halászbárkákat cirkálókkal üldöznek naponta. Egyetlen halvány lehetőség volt:
                    Rio el Oronál átlépni a határt, majd kelet-afrikai spanyol partról elhajózni. De
                    hogyan?</p>
				<p>Röviden elmondtam Bobinak a tervemet. Ő azonnal utazzon Csenevésszel Diaha
                    spanyol kikötővárosba, El Oroba. Ott érdeklődjön olasz hajó iránt, mi pedig
                    megpróbálunk valahol áttörni, és El Oroba menekülni.</p>
				<p>- Nagyon nehéz lesz - mondta Bobi -, az országutakon egy légy sem mehet át
                    igazolatlanul.</p>
				<p>- Fiam, nincs más út! Nem öregedhetünk meg a sziklák között, mint gyökérevő
                    remeték.</p>
				<p>Azután elváltunk. Bobi még nyájasan utánam kiáltott:</p>
				<p>- Ne félj, Füttyös, nóta lesz rólatok!</p>
			</div>
			<div type="chapter">
				<head>18.</head>
				<p>Rézfejű körülbelül negyedóráig úgy ült ott törökülésben, mint egy hatalmas hindu
                    bálvány. Még füstölt is. Az újságokat alig olvasta. A nagy emberek
                    egykedvűségével fogadta hírlapi sikerét. Később Bremont-nal komolyan azt hittük,
                    hogy megbolondult, mert hol a tőzsde-, hol a sportrovatot kezdte tanulmányozni,
                    végül az utóbbinál megállapodott, majd rövid előadást tartott nekünk a
                    kerékpársport szépségeiről.</p>
				<p>- Nektek, fiaim, a műveltség, sajnos, tökéletesen megmérgezte és elrontotta az
                    agyatokat. Ti bizonyára nem tudtok kerékpározni...</p>
				<p>- Nem tudom ugyan, mennyiben tartozik ez ide, de én hosszú ideig voltam Párizsban
                    kifutó, és bár te igazán teljesen mentes vagy a műveltség mérgétől, azért
                    kerékpározok veled pénzbe, ha akarod.</p>
				<p>Bálványunk mély lélegzetet vett, lehunyta a szemét, és Bremont felé fordult.</p>
				<p>- És maga, satnya védencünk? Ért maga egyáltalán máshoz, mint emberi ábrázatok
                    lefirkálásához?</p>
				<p>Kiderült, hogy Bremont Hollandiában nevelkedett, ahol mindenki kerékpározik.</p>
				<p>- Arra gondoltam ugyanis - mondta elgondolkozva Rézfejű - ahogy itt olvasom, hogy
                    megindult a nagy marokkói túra Meknestől Marakeschen át Nunig és vissza, arra
                    gondoltam, hogy részt vehetnénk ezen a versenyen. Milyen szép lenne, ha
                    népszerűségünk eme teljében egy bicikliversenyt is megnyernénk!</p>
				<p>Bremont majdnem sírva fakadt, annyira sajnálta, hogy látszólag bivaly fizikumú
                    társunk beleőrült az út fáradalmaiba.</p>
				<p>- Ha nem csalódom, ezek a kedves atléták holnapra Marakeschbe érnek. Füttyös,
                    szerezzél kerékpárokat! Versenyezni fogunk! - szólt, és lefeküdt aludni.</p>
				<p>*</p>
				<p>A város üdvrivalgással fogadta a marokkói túra negyven résztvevőjét, akik
                    befutottak Meknes felől.</p>
				<p>Körülbiciklizték a várost, majd továbbhaladtak a végtelenbe nyúló szőlőhegyek
                    között, a nagy kanyarulatokkal megépített szép, fehér országúton. Észre sem
                    vették, hogy az egyik szőlőhegy mögül három bicikli kanyarodik közéjük,
                    tizennégy, tizenöt és tizenhatos számú versenyzőkkel, egy rejtélyes egyesület
                    hálóingszerű dresszében, rövid alsónadrágban és napellenzővel.</p>
				<p>Délután Tarudantba értünk, ahol a lakosság felvágottal és banánnal vendégelt meg
                    mindnyájunkat. Rézfejű verést ígért a polgármesternek, ha nem hoz azonnal egy
                    fél liter pálinkát. Egyesületének nevében tiltakozott, a város
                    sportszerűtlensége ellen, amely szerinte abban nyilvánult meg, hogy a
                    versenyzőknek alkoholmentes frissítő italokat adtak.</p>
				<p>Alkonyodott, mire elértük Nun városát, Marokkó utolsó pontját Rio El Oro spanyol
                    gyarmat határán. A város végén fordult vissza a biciklik sora, tíz lépésnyire a
                    spanyol határtól... De nini! Három versenyző megőrült, vagy nem tudják a helyes
                    irányt! Biciklijük fölé hajolva száguldanak, egyenesen neki a határt jelző
                    tarka póznának... “Nem arra, hé!” - kiabál valaki. Egy stopperórás izgatott úr
                    zászlóval lenget. De ezek nem látnak, nem hallanak, és egy kaktusszal
                    szegélyezett sík részen a tizenötös számú már át is kerekezett a határon, a
                    tizenhatos is átért... Bremont-t elkapja egy francia csendőr, mire Rézfejű
                    visszajön Spanyolországból, és úgy üti pofon a goumière-t, hogy törött
                    állkapoccsal bukik a kaktuszok közé. Óriási riadalom!... Futva cipeljük
                    Bremont-t...</p>
				<p>“Aux armes! Aux armes!”</p>
				<p>Lövés... Leírhatatlan zűrzavar, mi pedig rohanunk, amíg a spanyol határőrök meg
                    nem ragadnak mind a hármunkat...</p>
				<p>Megmenekültünk!</p>
			</div>
			<div type="chapter">
				<head>19.</head>
				<p>Persze a spanyolok is tudták a történetünket, de azért ötször is elmeséltették
                    maguknak, és gurultak a nevetéstől. Megvendégeltek bennünket vörösborral és
                    disznósajttal, cigarettát kaptunk és lefekhettünk aludni. Különös, hogy itt a
                    gyarmatokon mennyire utálják egymást az európai hatalmak, mennyire örül egyik,
                    ha a másikat valami csúfság éri. Ezt most már nem csak a lázadó bennszülöttek
                    modern és kitűnő fegyverei bizonyítják, hanem az a jókedv, szeretet és
                    pártfogás, az az ünneplésszámba menő bánásmód, ahogy itt kezeltek minket, mert
                    blamíroztuk a franciákat. Másnap kipihenten Diakába értünk.</p>
				<p>Bremont találkozása a menyasszonyával megrázó volt. Percekig egyáltalán nem
                    tudtak szólni, azután csak összefüggéstelen szavakat mondtak, ölelték egymást és
                    sírtak...</p>
				<p>Az olasz gőzös, amelynek parancsnoka elhatározta, hogy felvesz bennünket, csak
                    tizenegykor indult, és mi ott ültünk a kikötő kávéházának teraszán, színes
                    lampionok alatt a gyönyörű estében. A hatalmas, karcsú kókuszpálmák levelei
                    lomhán meg-megmozdultak a szabad tengerről jövő sós, nagyszerű légáramlástól.
                    Rézfejűnek is, nekem is kijutott már aznap bőségesen Csenevész, illetve Edna
                    csókjaiból. Most ott ült közöttünk, mind a két karjával átkarolva az öreg Réz
                    bikanyakát, és lélegzet-visszafojtva hallgatta a történetet. Persze vörösbort
                    ittunk, és nagyszerűen éreztük magunkat. Csak Bobi sóhajtott fel néha
                    fájdalmasan, mert borzasztóan sajnálta, hogy ebből az “elsőrendű mókából”
                    kimaradt.</p>
				<p>És ezen a gyönyörű, holdas estén a harsogva lapátoló gőzös távolodni kezdett
                    velünk a pálmáktól, a kávéházi lampionok sorától. Bremont és Edna egymást
                    átkarolva álltak a korlátnál, bámulták a titokzatos trópusi partot. Távolabbról
                    egy szájharmonika muzsikája hallatszott, ahogy Rézfejű játszotta érzelmesen, még
                    hunyódó szemhéjaival is trillázva Dodó gyönyörű levelét barátnőjéhez a Társaság
                    szigetekről...</p>
			</div>
			<div type="chapter">
				<head>20.</head>
				<p>Corot doktort természetesen nem lehetett felelősségre vonni, semmi bizonyíték nem
                    volt ellene. De a boldog expedíció keveset törődött vele. Bremont Rómában
                    átvette az örökséget. Kifizette a részünket, de azzal a megjegyzéssel, hogy ha
                    bármikor szükségünk lenne valamire, ami az övé, az mindig a mienk is. Edna és ő
                    addig kértek hármunkat, amíg letelepedtünk Rómában. Bobi és Rézfejű vettek egy
                    kávéházat a város szívében, és kezdtek elpolgáriasodni.</p>
				<p>Barátaink esküvőjén természetesen mi ketten voltunk a tanúk Rézfejűvel.
                    Mondhatom, először életemben láttam barátomat zavarba jönni. Olyan volt
                    frakkban, mint egy bokszbajnok a mérkőzést követő banketten. Állandóan egyik
                    lábáról a másikra helyezkedett, rágta a körmét, és mikor templomi esküvőn a pap
                    - kissé elkésetten - figyelmeztette a fiatal párt, hogy nekik jóban-rosszban
                    követniük kell egymást, azt hiszem, megesküdni nem mernék rá, de úgy láttam,
                    mintha Rézfejű szemében valami szokatlan nedves csillogás keletkezne...</p>
				<p>Aztán sokáig nem láttam Rézfejűt, míg egy vasárnap reggel udvariasan kopogott,
                    majd berúgta az ajtót, és megjelent a hálószobámban:</p>
				<p>- Gyere ma velem ebédelni, kitűnően fogsz szórakozni - invitált biztatóan.
                    Bevallom, barátom felfogásai a szórakozást illetőleg olyan sokféle változattal
                    rendelkeztek, hogy némi bizalmatlansággal mentem vele. Ez egyszer azonban
                    tényleg kitűnően szórakoztam. Előkelő étterembe mentünk, ahol két óra felé egy
                    kövér, jól öltözött, szemüveges úr jelent meg, és az étlapot kezdte
                    tanulmányozni.</p>
				<p>Rézfejű odament hozzá, kissé meghajolt, és kedves mosollyal, szinte alázatosan
                    kérdezett valamit. Persze láttam, hogy rögtön verekedni fog. A gyanútlan
                    szemüveges úr kedvesen felelt, és Rézfejű látszólag nem is erősen az arcába
                    vágott. Ilyen ökölcsapásokat csak tőle láttam, amellyel mintegy könnyedén s
                    mellékesen, egyetlen futó gesztussal úgy tudott megütni valakit, hogy
                    szétrepedjen csontja, bőre, kitörjön a foga, befeketedjen a szeme, és magával
                    rántva zuhanásában mindent, olyan benyomást keltsen az odasietőben, mint akit
                    huzamosabb ideig vertek ólmosbotokkal.</p>
				<p>- Ez volt az a Corot doktor - magyarázta vidáman Rézfejű, miután rendelkezésére
                    állt a megjelenő hatóságnak. - Kinyomoztam, és ezentúl minden kéthétben egyszer
                    megverem! - fejezte be fiatalos lelkesedéssel.</p>
				<p>A történethez már nincs sok hozzáfűznivalóm. Bremont és felesége boldogan éltek.
                    Hogy Bobinak is jusson szerep a családalapítás körül, ő lett az első gyermek
                    keresztapja. Sokszor jöttünk össze öten, és újra meg újra átéltük éjfélbe nyúló
                    beszélgetések közben a borzalmas, de feledhetetlen kalandokat. A történet
                    epilógusához tatozik, hogy Corot doktor még kétszer találkozott Rézfejűvel,
                    azután kivándorolt, és örökre távol tartotta magát a kontinenstől.</p>
			</div>
		</body>
	</text>
</TEI>