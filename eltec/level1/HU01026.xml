<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01026" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Bradley Tamás visszaüt</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">32970</measure>
				<measure unit="pages">87</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Bradley Tamás visszaüt</title>
					<date>2003-08-22</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01026"/>
					<respStmt>
						<resp>Original Electronic Edition</resp>
						<name>Werner Zsolt</name>
						<name>Juhász Lehel</name>
						<name>Drótos László</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>Bradley Tamás visszaüt</title>
					<author>Rejtő Jenő</author>
					<date>1939</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-07"/>
		</revisionDesc>
	</teiHeader>
	<text>
		<body>
			<div type="group">
				<head>Első fejezet</head>
				<p>Bradley feláldozza magát valakiért, akit nem ismer. Egy őrnagy szerint a halál
                    ellen is van orvosság. A térzene miatt letépik a becsületrendet, és az orvosság
                    nem használt.</p>
				<div type="chapter">
					<head>1</head>
					<p>- Küldje ide azt az embert!</p>
					<p>Az őrmester tisztelgett:</p>
					<p>- Tout de suite, mon commandant.</p>
					<p>Az őrnagy elgondolkozva hajolt a térkép fölé. Távoli ágyúdörgés hallatszott
                        állandóan, amelyből tisztán különvált az aknavető mélyebben zengő
                        robbanása.</p>
					<p>Az őrmester egy közlegénnyel tért vissza.</p>
					<p>- A kilences számú közlegény a meknesi huszonhetes pelotonból
                        szolgálattételre jelentkezik, mon commandant.</p>
					<p>- Elmehet, őrmester.</p>
					<p>Az altiszt lelépett.</p>
					<p>- Gyere közelebb - mondta nyájasan az őrnagy, és végignézte tetőtől talpig a
                        katonát.</p>
					<p>A hosszú állóharc meglátszott a legényen. Rongyos zubbonyának színét elvette
                        a rárakódott mész és a por. Sovány, borostás arcán az éhség és kimerültség
                        sötét mélyedései beárnyalták a halálosan fehér, horpadt bőrt.</p>
					<p>De a leromlott külső sem ronthatta el teljesen ennek az embernek a
                        megjelenését. Az üregükbe süppedő, zöld fényű szemek értelmes, hűvös
                        nyugalommal tekintettek az őrnagyra. A magas homlok, az előreugró görög orr
                        bátor, jellemes egyéniségre vallott.</p>
					<p>- Neved?</p>
					<p>- Bradley Tamás.</p>
					<p>- Te vállalkoztál arra, hogy előremenj, mint megfigyelő, és összeköttetést
                        létesíts az üteggel?</p>
					<p>- Oui, mon commandant.</p>
					<p>- Tisztában vagy a feladatoddal?</p>
					<p>- Meg kell közelítenem a kabil árkokat annyira, hogy a lövegek becsapódását
                        lássam. Tartanom kell a telefon-összeköttetést az üteggel, és a
                        megfigyeléseimet jelenteni.</p>
					<p>Az őrnagy figyelmesen nézte a legényt.</p>
					<p>- Pihenj!</p>
					<p>A puska agya döngve hullott a kilépő bakancs mellé.</p>
					<p>- Van egy kérdés, amelyet nem szoktunk feltenni a légióban, tehát csak akkor
                        felelj rá, ha akarsz: mi voltál civilben?</p>
					<p>Szünet.</p>
					<p>- Alázatosan jelentem, élek az engedelemmel, és megtagadom a választ.</p>
					<p>A tiszt újra a térkép fölé hajolt.</p>
					<p>- Te a tizennégyes közlegény helyett jelentkeztél. Büntetésből kapta a
                        megbízást. Részeges, garázda ember. Meglopta egy bajtársát. A légióban
                        könnyen osztják a halált, de mindig van esély rá, hogy aki szerencsés, az
                        megússza a szolgálatot. Tisztában vagy azzal, hogy itt nincs esély?</p>
					<p>- Tisztában vagyok, mon commandant...</p>
					<p>- Akkor hát miért váltod meg egy gazember életét? A barátod?</p>
					<p>- Nem.</p>
					<p>- Mióta ismered?</p>
					<p>- Amióta az őrmester kijelölte erre a szolgálatra, és én ajánlkoztam
                        helyette.</p>
					<p>- Meg akarsz halni?</p>
					<p>- Igen - felelte nyugodtan, értelmesen és csengő hangon.</p>
					<p>Az őrnagy a térkép fölé hajolt, és egy körzővel játszott.</p>
					<p>- Elmehetsz.</p>
				</div>
				<div type="chapter">
					<head>2</head>
					<p>Két hete feküdtek a köves hammada piszkos futóárkaiban. Úgy látszott, hogy
                        végképp megáll a harc. A kabilok is kitűnően kiépítették az állásaikat. A
                        mocsár mögött húzódó, jól takart árkokat nem tudta szétrombolni a francia
                        tüzérség. Lehetetlenség volt a sima terepen megfigyelőket kiküldeni. A
                        pompás riff lövészek minden vakmerő kísérletezőt nyomban lelőttek. A francia
                        katonai akadémiát végzett Ibn ben Gukra európai hadianyaggal és kitűnő
                        katonai szakértőkkel rendelkezett, és modernül kiképzett, elsőrangú serege
                        volt.</p>
					<p>A gyarmati katonaságnak mindenáron döntést kellett kikényszeríteni, mielőtt
                        az esős évszak beáll. Az esti általános támadást, amennyire lehetett,
                        ügyesen készítették elő. Az alkony homályában sorra vonultak fel a vonal
                        mögött összevont csapatok, és elfoglalták kijelölt helyüket az árkokban. A
                        motoros osztagokat készenlétbe helyezték, kézigránátokat, töltényeket
                        osztottak szét, és a kék „kepiket” rohamsisakkal cserélték fel.</p>
					<p>- Fél órán belül eléred a mocsár szélét - mondta az őrmester a 9-esnek, aki
                        karjára csavart dróttal, kezében kis dobozzal állt vele szemben az árokban.
                        - Igyekszel a becsapódásokat megfigyelni, és közölsz mindent telefonon.</p>
					<p>Az őrmester kinézett a homoksánc mögül, és a két kezét Bradley hátára tette.
                        Körülöttük nyugtalan, halk, fojtott utasítások hallatszottak, és legörnyedt
                        katonai küldöncök igyekeztek futva az árok szabadon hagyott oldala
                        mellett.</p>
					<p>- Vigyázz... - suttogta az őrmester.</p>
					<p>A 9-es megfogta az árok peremét. Mindenfelé távoli villanások látszottak, és
                        egy-egy tompa dörrenés érkezett utánuk. Trópusi gyorsasággal szállt le a
                        sötét éjszaka. Egy távoli ároknál tüzelni kezdtek. A kabilok
                        viszonozták.</p>
					<p>- Indulj... - súgta az őrmester és előretolta Bradleyt.</p>
					<p>A földhányás mellett gyorsan felhúzódzkodott és máris hason kúszott a
                        drótakadály felé. Tudta, hogy hol van az a hely, ahol átcsúszhat a tüskés
                        drót alatt.</p>
					<p>Az árokban az őrmester mellett egy legény ügyelt a drótra, amely egy
                        hengerről tekergőzött le, és a másik vége Bradleynél volt.</p>
					<p>- Állj...</p>
					<p>A hengert forgató katona várt. A huzal megfeszült.</p>
					<p>- Engedj...</p>
					<p>Forgott a korong...</p>
					<p>- Hány méter?</p>
					<p>- Hetven... - mondta a másik katona, aki mérte a huzalt.</p>
					<p>Az őrmester megelégedetten bólintott. De száz méternél már kissé
                        csodálkozott.</p>
					<p>- Száztíz...</p>
					<p>A kabil állás megelevenedett. Sűrű lövések hangzottak, és egy gépfegyver is
                        megszólalt.</p>
					<p>- Észrevették! - dünnyögte az őrmester, és idegesen szívta a fogát.</p>
					<p>- Százhatvan...</p>
					<p>- Tisztára bolond!</p>
					<p>Egy világítóbomba esett a síkság közepére, és sápadt izzással ragyogta be a
                        terméketlen, sziklás vidéket.</p>
					<p>A 9-es, szerencséjére, kívül esett a fénykörön.</p>
					<p>Száznyolcvan méternél nem húzott több drótot. Úgy látszik, megállt. Az
                        őrmester füléhez tette a kagylót.</p>
					<p>- Lorien őrmester... Lorien őrmester... - mondta halkan a kagylóba.</p>
					<p>Várt.</p>
					<p>- Lorien őrmester... - ismételte. - Lorien őrmester...</p>
					<p>Végre néhány sercegő, furcsa zörej után suttogás hallatszott a kagylóból:</p>
					<p>- Kilences közlegény... Jól hallani, amit mondok?</p>
					<p>- Igen. Hol van?</p>
					<p>- A Taurirt del Uarzaszt délkeleti lejtőjével szemben a mocsárban, egy szikla
                        mögött. Jobbra tőlem hatalmas, mohos fatörzs fekszik.</p>
					<p>- Tudom már. Szemben magával gépfegyverfészeknek kell lenni a gránitszirt
                        oldalán - suttogta az őrmester, és felvett egy másik kagylót, hogy a
                        tüzérséggel beszéljen.</p>
					<p>- Megfigyelő van a Taurirt del Uarzaszt délkeleti lejtőjével szemben, a
                        magányos szikla mögött. Jobbra tőle mohos fatörzs...</p>
					<p>Altisztek siettek a szakaszaikhoz. Az árok megélénkült.</p>
					<p>Pontban éjfélkor eldördült valamennyi francia ágyú, és megindult az általános
                        támadás előkészítése.</p>
					<p>Bradley a kő mögött lapult nyakig sárosan a mocsárban, fülén a kagylóval. Jól
                        látta a kabilok burnuszait. A francia gránátok messze az árok mögött estek
                        le.</p>
					<p>- Hosszú... - suttogta a kagylóba. - Legalább ötven méter.</p>
					<p>A becsapódások a hegyoldal felől a hegy lábához értek.</p>
					<p>- Még mindig hosszú...</p>
					<p>Most egymás után hat-nyolc lövés a mocsárba csapott be, toronymagasságnyira
                        fröccsentve a hínárt. Bradley a szikla mögött másodpercekig lapult arcra
                        borulva, azután újra a kagylóba suttogott:</p>
					<p>- Rövid... Legalább harminc méter... és kissé nyugat felé...</p>
					<p>De most már a kabilok is tudták, hogy megfigyelő van valahol. Vaktában lőtték
                        a terepet ágyúval és gépfegyverrel. Erős gyalogsági tűz árasztotta el a
                        síkságot golyóval.</p>
					<p>Most az volt a szerencséje Bradleynek, hogy ennyire előre jött. Sokkal
                        távolabb keresték a megfigyelőt. Azért a lövedékek által felcsapott kövek,
                        szétfröccsenő repeszdarabok ott röpködtek körülötte. Sokszor percekig nem
                        látott semmit, csak feküdt arcra borulva.</p>
					<p>- Még mindig rövid! Az irány jó...</p>
					<p>Most megtalálták!</p>
					<p>Egy reflektor fénye a kőre tűzött, és észrevették, hogy mozog valaki.
                        Doboltak a puska és gépfegyvergolyók a kövön, egy srapnel robbant vijjogva a
                        közelben.</p>
					<p>A francia tüzérség is pokolian dolgozott, de nem találta el az árkot. A
                        fülsiketítő hangzavarban most már Bradley felesleges óvatosság nélkül
                        ordította a kagylóba:</p>
					<p>- Még mindig rövid! - üvöltött -, még mindig rövid!</p>
					<p>Jobbra-balra tőle sűrűn csapódtak le a lövedékek. Percek kérdése volt, hogy
                        sziklástól, mindenestől felrepüljön, vagy lekaszálja egy nagyobb
                        repeszdarab. A saját hangját sem hallotta a sűrű robbanások végítéleti
                        zengésétől. Világítóbomba robbant. Nappali fény borította a síkot, és most
                        jól látták mind a két oldalon, hogy Bradley egy másodpercre felemelkedett!
                        Erős ütést érzett, de minden erejét összeszedve belekiáltotta a
                        kagylóba:</p>
					<p>- Kicsit rövid! Nem több nyolc méternél!</p>
					<p>Azután lebukott a szikla mögé, de nem veszítette el az eszméletét.</p>
					<p>Most bevágott az árokba!</p>
					<p>Egymás után négy gránát robbant! Karok, fejek, szuronyok emelkedtek egy
                        magasba törő láng- és füstsávval a levegőbe. Bradley a könyökére
                        támaszkodva, elhomályosuló öntudattal ordította:</p>
					<p>- Telitalálat! Teli...</p>
					<p>Az utolsó szótag helyett egy hörgés buggyant ki a száján. Tántorogva felállt,
                        és egymás után két kézigránátot dobott a gépfegyvert fedező gránitszikla
                        mögé.</p>
					<p>Csak egy halom kavics maradt az állás helyén. Éles fájdalom futott végig a
                        testén, feléje rohant a mocskos, nedves föld, és az arcába csapódott...</p>
					<p>Füst, láng és sárfelhő borított el mindent. A megsemmisítő zárótűz egyetlen
                        állandó dördülésbe olvadt össze. Özönlő füst, cikázó tűz és végítéleti
                        sivítás, búgás, robaj pokoli kakofóniája zengett.</p>
					<p>Azután a francia árkokból kétezer szurony nyomult fel egyszerre...</p>
				</div>
				<div type="chapter">
					<head>3</head>
					<p>Hajnalig tartott a támadás.</p>
					<p>Mikor feljött a nap, még füstölgött a sík, de már csend volt. A francia
                        csapatok egy része a menekülő kabilokat üldözte, a többieknek takarodót
                        fújtak, ki-ki a századát kereste, és az egészségügyi osztagok vették át a
                        csatateret.</p>
					<p>Hosszú sorban vitték a hordágyakat hevenyészve bekötött sebesültekkel.</p>
					<p>Az őrnagy egy vöröskeresztes osztaggal a 9-es közlegény földi maradványait
                        kereste, ha ugyan fellelhető belőle még annyi, hogy ráismerjen.</p>
					<p>Egyszerre meglepetten felkiáltott. Szembe jött vele Bradley! Kissé
                        bizonytalan léptekkel, sárral, porral belepve, foszlányokra szakadt ruhában,
                        de a görög orr... a homlok... a zöldes tekintet...</p>
					<p>Kétségtelen, hogy ő az! A 9-es!</p>
					<p>- Ember!</p>
					<p>Bradley megkísérelt egy vigyázzállást.</p>
					<p>- Alázatosan jelentem, mon...</p>
					<p>Elvágódott.</p>
					<p>Az őrnagy letérdelt az orvos mellé.</p>
					<p>Csodálatos eset volt. A combját felhasította egy szilánk, és egy golyó a
                        kulcscsont felett a vállába fúródott, azonfelül néhány horzsolás, de
                        veszélyes sebe egy sincs a 9-esnek. Csak a kimerültsége verte le a
                        lábáról.</p>
					<p>Két hét múlva, mikor Marokkóban az egész helyőrség előtt Ribeaux tábornok a
                        9-es közlegény mellére tűzte a légió becsületrendjét, már a golyó helye is
                        begyógyult.</p>
					<p>Az őrnagy a tábornok mellett állt és Bradleyt figyelte.</p>
					<p>Közömbösen nézett valahová a távoli égen vonuló felhők felé. Nem önti el az
                        arcát az öröm pirossága, egy vonása sem rezdül, mikor a vezénylő tiszt
                        „Gardez vous”-t kiált, az arcvonal tiszteleg, felharsan a trombita, és feje
                        felett háromszor meglengetik a Becsület és Hűség trikolórját.</p>
					<p>Semmi...</p>
					<p>Bizonyos, hogy ezt az embert nem érdekli a dicsőség.</p>
					<p>- Két hónapra ide Marokkóba helyeztettelek át - mondta a legénynek, mikor
                        jelentkezett nála az irodában. - Előterjesztettelek altiszti vizsgára
                        is.</p>
					<p>- Köszönöm, mon commandant.</p>
					<p>- Van valami kívánságod?</p>
					<p>- Van, őrnagy úr. Szeretnék bevonulni a századomhoz.</p>
					<p>- Szóval nem kell a szabadság. Vissza akarsz menni a frontra?</p>
					<p>- Oui, mon commandant.</p>
					<p>- Hm... - néhány lépést tett az íróasztala előtt. - Hát most mégis itt
                        maradsz. Parancs. Érted?</p>
					<p>- Igenis.</p>
					<p>- Azután meghalhatsz, ha úgy tetszik. - Felkattintotta a tárcáját. - Gyújts
                        rá...</p>
					<p>Bradley kivett egy cigarettát.</p>
					<p>- Nézd - folytatta az őrnagy -, néha az ember úgy érzi, hogy mindennek vége,
                        és eldobja az életet magától. Pedig ha két-három hónapig várna, már nem is
                        lenne olyan elviselhetetlen az élet. Ezért kényszerítlek akaratod ellenére
                        garnizonszolgálatra. Tehát két hónap múlva jelentkezel, és ha még mindig a
                        halált választod, nem gátollak többé semmiben. Megértettél?</p>
					<p>- Igenis.</p>
					<p>- Minden jót, Bradley Tamás. Rompez.</p>
				</div>
				<div type="chapter">
					<head>4</head>
					<p>Bradley tehát Marokkóban maradt. Az őrnagy pedig sehogyan sem bírt szabadulni
                        gondolatban ettől a hűvös tekintetű, értelmes embertől, aki konokan és
                        megfontoltan a halált hívja.</p>
					<p>Egy napon az őrnagy az európai negyedben sétált, és csodálkozva látta, hogy a
                        9-es közlegény egy finoman öltözött, úri külsejű, feltűnően szép leánnyal
                        megy.</p>
					<p>A lányon meglátszott, hogy a jobb körökhöz tartozik. Önkéntelenül követte
                        őket. Micsoda furcsa tragédiát hurcol magával itt Afrikában ez a
                        légionárius?</p>
					<p>Alkonyodott. A Jardin Public árnyas fái közé értek, és amikor elbúcsúztak
                        egymástól, a leány hirtelen hozzáhajolt, és megcsókolta a katonát.</p>
					<p>Hm... Talán mégis beválik majd az elmélete: az öngyilkosság legjobb
                        ellenszere az idő.</p>
					<p>No és a szerelem...</p>
				</div>
				<div type="chapter">
					<head>5</head>
					<p>A kormányzóság bálján egy rokonszenves angol főúrral, lord Flatherryvel
                        találkozott az őrnagy. Lord Flatherry, ha csak tehette, Afrikában
                        tartózkodott. Szenvedélyes oroszlánvadász volt. Marokkói tartózkodása alatt
                        a szultán látta vendégül. Az őrnagy is jó viszonyban volt a lorddal, és
                        örömmel ragadták meg az alkalmat, hogy a bálterem egy csendesebb sarkában
                        elbeszélgessenek.</p>
					<p>- Értesültem róla, hogy milyen nagyszerű eredményt ért el csapatával a
                        kabilok leverésénél - mondta a lord.</p>
					<p>Az őrnagynak nyomban a 9-es közlegényre kellett gondolnia.</p>
					<p>- Igen - felelte elkomolyodva -, kissé rám mosolygott Mars isten. Mert hiába,
                        a háború annyiban hasonlít a kártyához, hogy szerencse nélkül kárba vész
                        minden erőfeszítés.</p>
					<p>- Ahhoz kell a legkülönb katonai képesség, hogy az ember felismerje és
                        kihasználja a szerencsés alkalmat.</p>
					<p>Az őrnagy viszonozni akarta az udvariasságot.</p>
					<p>- No és angolok is kellenek hozzá. Egy angol legénynek döntő szerepe volt a
                        győzelemben.</p>
					<p>A lord tekintete felvillant.</p>
					<p>- Á! Egy angol?</p>
					<p>- Igen. A kilences közlegény, Bradley Tamás.</p>
					<p>Mi ez?</p>
					<p>A lord arca jéghideg kifejezésbe dermedt. Azután mintha kísértetet látna,
                        suttogta:</p>
					<p>- Bradley Tamás?</p>
					<p>- Igen.</p>
					<p>- Hogy néz ki az az ember?</p>
					<p>- Görög orrú, zöldes tekintetű, jóvágású férfi.</p>
					<p>Nagy szünet.</p>
					<p>- Talán ismeri, Sir?</p>
					<p>A lord habozott. De képtelen volt arra, hogy hazudjon.</p>
					<p>- Igen... Az... egy szörnyű tettet követett el.</p>
					<p>- Rabolt? - kérdezte hökkenten a tiszt.</p>
					<p>- Még szörnyűbbet.</p>
					<p>- Gyilkolt?</p>
					<p>- Kérem... Tegye meg nekem: ne beszéljünk erről az emberről. Csak annyit
                        mondok: vigyázzon rá! Attól minden kitelik.</p>
					<p>- Ugyan - mosolygott az őrnagy -, mintaszerű katona, csendes és
                        szolgálatkész.</p>
					<p>- Nono... azért csak vigyázzon.</p>
					<p>Utóbb kiderült, hogy a lordnak igaza volt.</p>
				</div>
				<div type="chapter">
					<head>6</head>
					<p>Ki sejthette volna, hogy miféle rejtett tűz lappang a hűvös, fényes tekintet
                        mögött?</p>
					<p>Marokkó főterén a „Clique”-nek nevezett légionista zenekar játszik
                        délutánonként, és a helybeli polgárok itt sétálnak, üldögélnek a kellemes
                        alkonyi órákban.</p>
					<p>Lehet, hogy a katonák néha odaszóltak tréfásan a sétáló leányoknak, és ezek
                        valószínűleg kedvezően fogadták, mert néhány epés polgár panaszt emelt a
                        légionisták ellen, és egy még epésebb francia gyarmati főfelügyelő úgy
                        intézkedett, hogy hat órától kilencig ezentúl csak civilek mehessenek a
                        parkba.</p>
					<p>Kivéve a zenekar tagjait.</p>
					<p>Alkonyatkor a díszbe öltözött légionáriusok megrökönyödve álltak a Jardin
                        Public bejáratánál. Négy arab csendőr, a rendeletre hivatkozva nem
                        eresztette be őket.</p>
					<p>Néhányan morogtak. Ekkor ért oda Bradley.</p>
					<p>- Légionisták nem léphetnek a parkba - mondta nyersen a goumier.</p>
					<p>- Micsoda?</p>
					<p>- Ahogy hallotta.</p>
					<p>Bradley szeme furcsa fénnyel villant meg.</p>
					<p>- Én bemegyek - mondta csendesen, és egyet lépett -, mi ültettük a virágokat,
                        a mi zenekarunk játszik, mi védjük a várost...</p>
					<p>A csendőr megfogta a zubbonyát:</p>
					<p>- Hallja...</p>
					<p>Bradley pillantása a goumier nyakáról lelógó szép zöld zsinórra tapadt. A
                        következő pillanatban a zsinór a kezében volt, és egyet csavart rajta. A
                        goumier fuldokolva lógott a kezén, amíg el nem lökte. A másik egyenesen
                        feléje döfött a szuronnyal, de Bradley elkapta a puskát, nagyot rántott
                        rajta, hogy a támadója elvágódott, azután hátrafordult, és harsányan
                        kiáltotta a köréje sereglő katonáknak:</p>
					<p>- Bajtársak! Bemegyünk a térre! A mon commandement... En avant... Marche!</p>
					<p>A feltápászkodó csendőrök meglapulva nézték a térre benyomuló katonákat. A
                        civilek riadtan futottak szét.</p>
					<p>A katonák senkit sem bántottak. Megálltak a zenekar előtt, átkarolták egymás
                        vállát, és a Clique kísérete mellett elénekelték a La Carmagnolát.</p>
					<p>A park kerítésén kívül álló szpáhi és szenegáli katonák megéljenezték
                        őket.</p>
					<p>A gyarmati főfelügyelő rémülten telefonált a helyőrség parancsnokának:</p>
					<p>- Ezredes úr! A légionisták a tilalom ellenére bevonultak a parkba!</p>
					<p>- Úgy - jegyezte meg hűvösen az ezredes. - És mit csinálnak?</p>
					<p>- Énekelnek.</p>
					<p>Csend.</p>
					<p>- Igen? Amelyik takarodóra nem lesz itt, azt megbüntetem.</p>
					<p>De takarodóra valamennyien a kaszárnyában voltak. A főfelügyelő
                        feljelentésére Bradleyt haditörvényszék elé állították, és megbüntették. Az
                        ezredes letépte melléről a becsületrendet.</p>
					<p>Éppolyan közömbösen állt ott, mint mikor feltűzték. Ráadásul egy hónap
                        kaszárnyaáristomot kapott.</p>
					<p>Az őrnagy most már sejtette, hogy ez az ember viaszálarcban jár, de nagyon is
                        érző, sőt fájó és felsebzett szív rejtőzik látszólagos nyugalma mögött.</p>
					<p>A két hónap elteltével ismét maga elé hívatta Bradleyt:</p>
					<p>- Nos? Még mindig meg akarsz halni?</p>
					<p>- Oui, mon commandant - felelte udvariasan, nyugodtan és fegyelmezetten.</p>
				</div>
			</div>
			<div type="group">
				<head>Második fejezet</head>
				<p>Bradley Tamás nem lesz nyárspolgár. Ennek elsősorban egy régi példabeszéd az oka,
                    és az a bizonyos aranyifjú, aki nem tudott különb lenni Noé apánknál. Végül az
                    általános zűrzavarban az attasét a világítóudvarban felejtik, és megtartják a
                    főtárgyalást. Mr. Higgins öreg napjaira szépíti magát egy ezredorvos
                    kedvéért.</p>
				<div type="chapter">
					<head>1</head>
					<p>Bradley Tamás sem hitte volna valaha, hogy egyszer még a francia
                        idegenlégióban fog szolgálni. Komoly, csendes, józan ember volt, olyasféle,
                        akitől elvárják, hogy fiatalon nősüljön, hamar kopaszodjék, sok gyermeket
                        neveljen és a választásokon a szavazatszedő bizottság elnöke legyen. Hogy
                        mégsem így történt, az nem rajta múlt.</p>
					<p>Miután a főiskolát elvégezte, a „Dalton Művek”-hez került mint vegyészmérnök.
                        A Dalton baronetek igen szerény és igen előkelő nemesek voltak, míg végül
                        egy élelmes nagyapa ráadta magát a textilgyártásra, és néhány év alatt a
                        „Dalton Művek” Anglia egyik leghatalmasabb iparvállalata lett.</p>
					<p>Sir James Dalton bizonyára azt sem tudta, hogy üzemeihez egy vegyészmérnök is
                        tartozik. Olykor a tisztviselőknek valami jubileumán esetleg kezet fogott
                        egy pillanatra ezzel a sasorrú, zöld szemű, magas fiatalemberrel, de igazán
                        nem lepte volna meg az sem, ha utólag kiderül, hogy az illető raktárnok vagy
                        kiküldött tudósító.</p>
					<p>Az öreg Dalton leánya, Mary, még ebben a futólagos formában sem érintkezett a
                        gyár alkalmazottaival. Mary autót vezetett, bridzselt, zongorázott,
                        öltözködött vagy Earl of Teddyvel teniszezett. Earl of Teddy kifejezetten
                        aranyifjú volt. Ahogy az előkelő „Earl” címet a keresztneve mellé
                        biggyesztették, ez körülbelül híven jellemezte felületes, rangjához nem
                        méltó, léha természetét. Ugyanez oknál fogva nagybátyja, lord Flatherry
                        gyámsága alatt állott. De ez nem jelentett korlátozást Earl of Teddy
                        számára, mert a lord nagyon szerette unokaöccsét, és nem tudott tőle semmit
                        sem megtagadni.</p>
					<p>Earl of Cunningham Mackabeo Theodor hatalmas vagyonán kívül lord Flatherrynek
                        is egyetlen örököse volt, miután az öreg lord azt az időt, amelyet más ember
                        családalapításra fordít, az oroszlánoknak szentelte Afrikában. Hazatérve a
                        Szaharából csodálkozva konstatálta, hogy nemes passziója közben lassan
                        betöltötte ötvenedik életévét, és okos ember, ha csak teheti, ilyenkor már
                        nem nősül.</p>
					<p>Milliomosok érthetetlen szokásai közé tartozik, hogy leányaikat még náluk is
                        gazdagabb emberhez szeretik hozzáadni. Az öreg Dalton báró is azon
                        fáradozott, hogy Mary Daltont Earl of Teddy nőül vegye. Fáradozása sikerrel
                        járt, bár nem valami nagy szenvedély kötötte egymáshoz a jegyeseket. Mary
                        keveset tartott a vidám, felületes Teddyről, és Teddy, bár tetszett neki a
                        szép és kedves Dalton baronesse, nem volt szerelmes belé. Végre is azonban a
                        két vidám pajtás, Mary és Teddy lassanként megbarátkoztak a gondolattal,
                        hogy házastársak legyenek.</p>
					<p>Mary Earl of Teddyvel teniszezett, midőn először életében megpillantotta
                        Bradley Tamást. A teniszpályától nem messze néhány öreg vadgesztenyefa állt,
                        és az egyik mögül előtűnt a sasorrú, komoly fej, nagy, zöldes tekintetű
                        szemekkel. A leány el is hibázott néhány labdát, mert érezte, hogy ez a
                        férfi őt nézi. Azután nem látta többé Bradleyt, csak a botrányos eset
                        alkalmával, amely annyi ember életét változtatta meg egy csapásra.</p>
				</div>
				<div type="chapter">
					<head>2</head>
					<p>Bradley Tamás húga gépírólány volt a „Relling Corporation” néven működő
                        utazási irodánál. A vállalat vezérigazgatója, Mr. Fred Relling valamikor
                        vezető szerepet játszott a City bankköreiben, de egy hatalmas afrikai
                        telekspekuláció tönkretette. Évek óta állandó gondok között élt, és a
                        vállalat szerény jövedelméből úgy-ahogy fenntartotta némi látszatát egykori
                        úri életének. Ez a látszat azonban Thomas Longot a legkevésbé sem csalta
                        meg.</p>
					<p>Thomas Long igen híres hegedűművész volt, és Relling fénykorában nagyban
                        udvarolt a tőzsdés Viktória nevű leányának, aki szépen zongorázott, és
                        játékával valósággal elbűvölte a nagy embert. Lehet, hogy véletlen volt,
                        miért kételkednénk egy művész idealizmusában? Annyi tény, hogy miután
                        Relling tönkrement, a kiváló hegedűművész érdeklődése Viktória
                        zongorajátéka iránt nagymértékben megcsappant, és rövidesen egy Clayton
                        nevű tekintélyes, gazdag ügyvéd leányának zenei intelligenciája tűnt fel
                        neki. Művészlelkének minden rajongásával vonzódott Elly Claytonhoz, akit
                        szülei gordonkázni taníttattak. Adósságai dacára Thomas Long mégiscsak
                        világhírű művész volt. Így érthető, hogy a dúsgazdag ügyvéd jó szemmel nézte
                        Elly leányának szépen fejlődő vonzalmát a művész iránt, aki Elly
                        gordonkajátékáról elragadtatással nyilatkozott.</p>
				</div>
				<div type="chapter">
					<head>3</head>
					<p>Az egész bajt lord Flatherry indította el. Mint régi oroszlánvadász,
                        állandóan aggódott unokaöccse elpuhultsága miatt. Meggyőződése volt, hogy ha
                        Teddy egyszer bekerülne a veszélyes kaland izgalmába, akkor kiütközne belőle
                        is az igazi férfi, és megerősödne. Sajnos Teddy erről úgy vélekedett, hogy
                        nagybácsijának különös bogarai vannak. Miután azonban állandóan szüksége
                        volt gyámjának engedékenységére, megígérte a lordnak, hogy elmegy vele
                        oroszlánvadászatra Afrikába. Ezért látogatott el Rellinghez, aki újabban
                        szakember lett ilyen afrikai ostobaságok tekintetében. A külső irodában
                        csinos, szőke nőre lett figyelmes.</p>
					<p>- Örülök, kedves Mr. Relling, hogy láthatom - köszöntötte az
                        ex-pénzfejedelmet. - Újabban nagyon is visszavonul a társas élettől.</p>
					<p>Relling keserű ember volt. Jól tudta, hogy Earl of Teddy ismeri
                        visszavonultságának magyarázatát.</p>
					<p>- Mivel szolgálhatok, Sir? - kérdezte kitérően.</p>
					<p>- Szeretném, ha valami tervet ajánlana egy afrikai útra, oroszlánvadászat a
                        Szaharában... vagy ilyesmi.</p>
					<p>- Azt hiszem, minden igényét kielégíthetjük e tekintetben. Forduljon kérem,
                        Miss Bradleyhez, ő az útiprogramok elsőrangú szakembere.</p>
					<p>- Csakugyan? Az a csinos szőke lány itt a külső irodában?</p>
					<p>- Igen.</p>
					<p>- Férjnél van?</p>
					<p>- Tudtommal nem, Sir - felelte szárazon Relling. - Alkalmazottaim
                        magánéletével csak annyiban foglalkozom, hogy kifogás alá ne essék. Miss
                        Bradley igen korrekt, jómodorú, szerény és rendkívül konzervatív leány.</p>
					<p>- Látom, hogy Ön igazán nagyra tartja ezt az alkalmazottját.</p>
					<p>- Miss Bradley meg is érdemli, Sir.</p>
					<p>Teddy először kissé zavarba jött, mikor leült Miss Bradley elé. A leány
                        karcsú volt és szép. Pedáns hangon kezdte felsorolni a tekintetbe vehető
                        vasút- és hajó-összeköttetéseket, luxuskabinok, hálófülkék árát és előnyeit.
                        Teddy egy szót sem értett az egészből. Ő már csak a nőt látta.</p>
					<p>Elhatározta, hogy ezentúl behatóbban foglalkozik az afrikai út tervével.</p>
					<p>Mikor Edna Bradley másnap délben elindult hazafelé a hivatalból, Teddyvel
                        találkozott. A fiatalember, mintha véletlenül vetődne arra, éppen szemközt
                        jött. A valóság az volt, hogy már fél órája várt a szomszéd ház
                        kapujában.</p>
					<p>- Van szerencsém, Miss Bradley! Jó, hogy látom. Nem mondaná meg, kérem, hogy
                        ha az út első szakaszát repülőgépen tenném meg, és visszafelé megszakítanám
                        Nápolyban, ez mennyivel drágítaná meg a dolgot, ha felteszem, hogy egy-két
                        tucat elejtett oroszlán bőrét hozom a személypoggyászomban?</p>
					<p>Edna gyanútlanul lépre ment. Buzgalma nem ismert határt, ha utazásról volt
                        szó. Észre sem vette, hogy a fiatalember már jó darabon kíséri, lelkesen
                        hallgatva előadását különböző luxusrepülőgépekről, díjszabásról és
                        tarifáról.</p>
					<p>Teddy szédült.</p>
					<p>- Azonban számítania kell arra - figyelmeztette a lány -, hogy ebben az
                        évszakban legfeljebb három oroszlán becserkészésére kap engedélyt.</p>
					<p>- Jó, hogy szólt - mondta Teddy. - Erre nem is gondoltam. Viszont nem tudom,
                        érdemes-e hozzáfogni két-három oroszlán kedvéért? - felelte kissé
                        elkedvetlenedve.</p>
					<p>Az oroszlánvadászat ürügyén sikerült többször találkoznia a leánnyal, de
                        lassanként egyre kevesebb szó esett a vasúti kedvezményről. Végül egy
                        vasárnap rávette Ednát, hogy üzleti tárgyalásuk színhelyét áttegyék a
                        tengerpartra. Mikor a nap már lemenőben volt, és a tengerparton sétáltak,
                        Teddy belekarolt a leányba. Edna tiltakozott.</p>
					<p>- Szeretem magát - mondta Teddy. - Higgye el, hogy ezt a legkomolyabb
                        szándékkal mondom.</p>
					<p>- Hogy értsem azt, hogy komoly szándékkal mondja?</p>
					<p>- Ahogy egy Earl of Cunningham komoly szándékát értelmezni kell, ha
                        úrihölgyhöz közeledik.</p>
					<p>Most már karonfogva sétáltak tovább, Miss Bradley nem tiltakozott, és nagyon
                        boldog volt. Azután Thomas Longgal találkoztak, és mire észrevették, már
                        késő volt kikarolni egymásból.</p>
					<p>- Engedje meg, kedves mester - köszöntötte Teddy a művészt, akit régtől fogva
                        ismert -, hogy bemutassam önt Edna Bradley kisasszonynak.</p>
					<p>- Boldog vagyok - mondta röviden a mester, és fejedelmi gőggel nézett
                        rájuk.</p>
					<p>- Miss Bradley nagy ismerője az utazásoknak, valóságos női Verne Gyula -
                        magyarázta Teddy, de miután látta, hogy Edna nagyon kényelmetlenül érzi
                        magát, még hozzátette: - Közölnöm kell önnel, hogy Miss Bradley nyugodtan
                        sétálhat velem itt karonfogva. Izé... szándékaim komolysága ezt
                        megengedi.</p>
					<p>- Ah, nősül? Ez derék, legfőbb ideje volt - felelte a művész, és rövidesen
                        elköszönt. Ezután következett az a másik vasárnap, amely elindította a
                        lavinát.</p>
				</div>
				<div type="chapter">
					<head>4</head>
					<p>Teddy szorgalmasan várta Ednát az iroda előtt. Vasárnap ismét szeretett volna
                        egy kirándulást megbeszélni, de a leány közölte vele, hogy ezen a napon a
                        Browning cukrászda kerthelyiségében egyéves érettségi találkozóra jönnek
                        össze, Edna és hajdani iskolatársnői. Ebből az alkalomból volt
                        osztályfőnöknőjük számára gyűjtést rendeznek. Az oktatónő ugyanis
                        nagybeteg.</p>
					<p>- Ha megengedi, szívesen hozzájárulok ehhez az alaphoz - mondta Teddy.</p>
					<p>- Ez nagyon szép lenne Öntől, Sir - felelte a lány.</p>
					<p>Igazán kedves összejövetel volt a Browning cukrászdában. A beteg
                        osztályfőnöknő nevében az öccse jött el, Evans Gordon mérnök, aki legutóbb
                        igen sikeresen működött közre egy skóciai fürdőváros parcellázásánál. Az
                        asszonyok és a lányok vidáman csevegtek, régi iskolai élményekről
                        beszélgettek, sőt később a megjelent fivérek és férjek jóvoltából táncoltak
                        is. Öt óra felé váratlanul feltűnt a társaságban Teddy.</p>
					<p>Valahol már ihatott néhány whiskyt, mert igen jókedvű volt. Elsősorban
                        bőkezűen adakozott a beteg osztályfőnöknő számára, hogy szegény mennél
                        hamarabb felépüljön, azután ugyancsak ezzel a megokolással konyakot ivott,
                        majd Ednával táncolt. Később hármasban ültek az egyik asztalnál: Evans
                        Gordon mérnök, Edna Bradley és Earl of Teddy. Meg kell állapítani, hogy az
                        ifjú earl ez idő tájt már rendkívül részeg volt.</p>
					<p>- Megengedi? - felkérte Ednát, és táncolni mentek.</p>
					<p>Ekkor érkezett meg a találkozóra Bradley Tamás, hogy hazakísérje a húgát.</p>
					<p>Megállt az asztalnál, ahonnan Edna éppen távozott, és bemutatkozott
                        Gordonnak. Ebben a pillanatban a parketten meglepő dolog történt. Ahogy a
                        lány feje kissé közeledett Teddyhez tánc közben, a fiatalember, maga sem
                        tudva, mit tesz, megcsókolta partnerét. Edna nyomban abbahagyta a táncot, és
                        visszasietett az asztalhoz. Teddy ijedten követte, és valamit mondani akart,
                        de a lány helyett kissé kóválygó tekintete előtt egy zöld szemű, nyugodt
                        férfi arca jelent meg. Ez a zöld szemű arc csendesen, finoman csak ennyit
                        kérdezett:</p>
					<p>- Hogy értsem ezt a dolgot, Sir? Edna Bradley a húgom.</p>
					<p>Az alkohol már sok galibát okozott ezen a világon. Miért ítélnénk el Teddyt,
                        aki csak egy londoni aranyifjú, mikor hasonló állapotban Noé atyánk is
                        kompromittálta magát, holott idősebb volt, mint Teddy, és mellesleg
                        pátriárka. Nem mondom, hogy Noé atyánk hasonló állapotban bárkinek a húgát
                        is eljegyezte volna, de végül is mindenki egyéniségének megfelelően éli ki
                        mámorát. Szóval Earl of Teddy összecsapta a bokáját, és így szólt:</p>
					<p>- Mr. Bradley, szeretem a húgát, és el fogom venni feleségül.</p>
					<p>- Nagy szerencse ránk nézve - felelte Bradley -, és ha Edna úgy akarja,
                        természetesen a magam részéről csak örülök a dolognak...</p>
					<p>Miss Bradley nagyon piros lett, és igent intett.</p>
					<p>- Emelem poharamat az ifjú párra - mondta Gordon egy középiskolai tanárnő
                        öccséhez méltó ünnepélyességgel.</p>
				</div>
				<div type="chapter">
					<head>5</head>
					<p>Nagy baj volt, hogy huszonnégy órával az ünnepi esemény előtt Teddy
                        megrendelte a jegygyűrűt Mary Dalton számára. Ez igen kellemetlenné tette a
                        visszaemlékezést, mikor másnap erős fejgörccsel felébredt. Hogy is rúghatott
                        be ennyire? Valahogy ki kell másznia a csávából. Ez a Bradley család nem
                        vagyonos, tehát lehet okosan beszélni velük. Mindenesetre nyomban el kell
                        intézni a dolgot.</p>
					<p>Magához vett néhány bankjegyet, beült a kocsijába, és elindult a Tottenham
                        Road felé. Egy tizennégy éves fiúcska, aki a közelben tartózkodott, így
                        mesélte el később az eseményeket: Teddyn, mikor kiszállt az autóból,
                        világosszürke nyári ruha volt és a fején szalmakalap. Nyomban besietett a
                        házba, ahol Bradleyék laktak. Hogy itt mi történt, azt pontosan nem lehet
                        tudni. Valószínű, hogy a társalgás nem egészen barátságos mederben
                        folyhatott, mert a tizennégy éves fiúcska váratlanul arra lett figyelmes,
                        hogy egy szalmakalap röpül ki a kapu alól az utcára, és nyomban utána egy
                        jól öltözött fiatalember, igen szép ívben, pontosan az orrán, száján érve a
                        földet. A fiúcska talpra segítette az illetőt, leporolta, és azt állítja,
                        hogy a fiatalúr kissé idegesnek látszott.</p>
					<p>Bradleyéknél szomorú esemény volt Teddy látogatása. Edna sírt. Tamás sokáig
                        hallgatott.</p>
					<p>- Be fogjuk perelni házassági ígéret megszegésért - jelentette ki végül.</p>
					<p>- Azt én nem akarom - zokogta Edna.</p>
					<p>- Pedig ez a jobbik megoldás. Ha nem adsz megbízást egy ügyvédnek, akkor
                        egyszerűen lelövöm ezt az embert az utcán - mondta Tamás csendesen.</p>
					<p>Másnap már bent volt a lapokban, hogy Edna Bradley feljelentette Earl of
                        Cunninghamet házassági ígéret megszegéséért!</p>
					<p>Két nappal később Bradley Tamást elbocsátották a Dalton Művektől, és újabb
                        két nap múlva Mr. Relling közölte Ednával, hogy legnagyobb sajnálatára nem
                        tarthatja meg tovább az állásában.</p>
				</div>
				<div type="chapter">
					<head>6</head>
					<p>Teddy a család előtt részegségére hivatkozott, és holmi borzalmas történetet
                        mesélt Bradley Tamás erőszakos fellépéséről. Lord Flatherrynek is ezt adta
                        elő. Az öreg Dalton először nagyon haragudott, de lord Flatherry meggyőzte
                        arról, hogy ez az esemény csak sürgősebbé teszi a házasságot. Mary vállat
                        vont és kijelentette, hogy ő nem haragszik. Ismeri Teddyt, és az egész
                        história nagyon hasonlít rá. Egy ideig ne mutatkozzék, azután majd
                        kibékülhetnek.</p>
					<p>Mr. Clayton a City előkelő iparmágnásai között a Dalton baronetek ügyvédje is
                        volt. Ő vette a kezébe az ifjú Teddy védelmét is. Lord Flatherry az
                        érdekeltek tanácskozásán arra szerette volna rávenni az ügyvédet, hogy
                        egyezzen ki a Bradley családdal.</p>
					<p>A tanácskozáson Burton őrnagy is részt vett. Dalton sógora volt, ezenfelül az
                        alsóháznak is tagja, konzervatív programmal.</p>
					<p>- Ha rám hallgattok - mondta -, és ez a legokosabb, akkor semmi elkenés!
                        igenis odaállni a bíróság elé!</p>
					<p>Szeretett kenetteljesen és szigorúan beszélni, mintha állandóan a
                        parlamentben szónokolna. Ilyenkor sokszor nyúlt a bajuszához. Végül is az
                        őrnagy álláspontja győzött: nyilvánosság elé az üggyel.</p>
					<p>Edna Bradley bejelentett tanúi: Thomas Long hegedűművész, Evans Gordon mérnök
                        és Relling vállalatigazgató a tárgyalást megelőző napon némi fellendülést
                        tapasztalhattak sorsukban. Clayton ügyvéd például közölte Rellinggel, hogy
                        egy pénzcsoport, amelynek Dalton baronet áll az élén, hajlandó lenne a
                        befagyott afrikai telkek átvételére. A telkek parcellázásával, úgy vélte
                        Clayton, jó lenne egy igen tehetséges fiatal mérnököt, Evans Gordont
                        megbízni. Mikor a mérnök értesült az ügyvédtől a megbízásról, nem akart
                        hinni a fülének, és mámoros lett a boldogságtól. Ugyanaznap az ügyvéd
                        estélyt adott, és megragadta az alkalmat, hogy bevezesse Gordon mérnököt
                        London úri társaságába, ami már fél karrier manapság. Még ezen az estén az
                        ügyvéd félrevonta leánya vőlegényét, Thomas Longot is egy kis szívélyes
                        beszélgetésre.</p>
					<p>Itt sok szó esett a művész adósságairól, amelyeket ha Ellyvel egybekelnek, az
                        ügyvéd rendezni fog, beszéltek néhány szót Earl of Teddy peréről is, de csak
                        úgy futólag.</p>
					<p>Másnap volt a tárgyalás.</p>
					<p>A terem zsúfolásig megtelt London társadalmi kitűnőségeivel.</p>
					<p>- Edna Bradley! Ön azzal vádolja Earl of Cunninghamet, hogy házasságot ígért
                        önnek. Mivel tudja ezt bizonyítani? - kérdezte a bíró.</p>
					<p>- Először Mr. Thomas Longnak mutatott be mint a menyasszonyát, másodszor
                        fivérem és Gordon mérnök előtt határozott formában megkérte a kezemet.</p>
					<p>- Kérem, erre nézve Mr. Evans Gordon mérnök és Mr. Thomas Long kihallgatását
                        - szólt közbe Clayton. És most következett a tárgyalásnak az a gyorsan
                        lepergő tanúvallomás-sorozata, amely Bradley Tamás lelkivilágában lerombolta
                        a jóba, az emberekbe, a munkába, a kötelességbe és a tisztességbe vetett
                        hitét.</p>
					<p>Jött Gordon.</p>
					<p>- Szerintem Bradley Tamás, ha nem is volt brutális, mindenesetre
                        „megfélemlítő hatással” lehetett.</p>
					<p>- Fenyegetően lépett fel? - kérdezte a bíró.</p>
					<p>Bradley farkasszemet nézett Gordonnal. Ez viszont pislogni kezdett, és
                        akadozva mondta:</p>
					<p>- Hát... bizony, erélyesen...</p>
					<p>- Ön szerint Bradley Tamás megütötte volna Earl of Cunninghamet, ha nem kéri
                        meg a húga kezét? - kérdezte az ügyvéd, és szigorú szemével mereven tapadt a
                        tanúra.</p>
					<p>- I... igen... Azt hiszem.</p>
					<p>Bradley arca viaszfehér volt, és a száját harapdálta.</p>
					<p>- Nem igaz! - kiáltotta Edna kétségbeesetten. A bíró kopogott. Gordon
                        lesütött szemmel hagyta el a termet. Clayton élvezettel törölgette a
                        szemüvegét.</p>
					<p>Sir Thomast, a világhírű hegedűművészt, enyhe moraj fogadta. Zsakettben,
                        furcsa színű nyakkendővel, sápadt, kissé púderezett arcával álmatagon lépett
                        a bíró elé.</p>
					<p>- Mit tud az ügyről?</p>
					<p>- Jóformán semmit. Mély belső életet élek, mint általában a művészemberek,
                        környezetemet ritkán figyelem meg, Miss Bradleyt egyszer láttam mindössze a
                        tengerparton. Earl of Cunninghammel sétált karonfogva.</p>
					<p>Moraj.</p>
					<p>- Ugyanakkor kijelentette önnek - szólalt meg a lány ügyvédje - Earl of
                        Cunningham, hogy Edna Bradley a menyasszonya?</p>
					<p>Thomas végigsimította a homlokát egy lassú, de nagy ívű gesztussal:</p>
					<p>- Ezt mondta volna? Sajnálom. Nem emlékszem ilyen kijelentésre.</p>
					<p>- Gazember! - kiáltotta Bradley.</p>
					<p>- Figyelmeztetem - szólt rá erélyesen a bíró -, hogy ha még egyszer
                        elragadtatja magát, szigorúan megbüntetem!</p>
					<p>Relling.</p>
					<p>- Miss Edna Bradley önnél volt alkalmazásban. Olyan hölgynek ismeri, aki okot
                        adhat magatartásával bizalmaskodásra?</p>
					<p>Már az, hogy nem felelt nyomban, felért egy hamis tanúvallomással. De a
                        szörnyű szünet után még meg is szólalt.</p>
					<p>- Hát, kérem, ezt én nem tudhatom... Nehéz ilyesmit állítani egy
                        hölgyről.</p>
					<p>Bradley már tisztában volt azzal, hogy mi történik itt.</p>
					<p>- Szívesen elbeszélgetett az ügyfelekkel... Ízléstelenséget sohasem vettem
                        észre, de az például, ahogy Earl of Cunninghammel nevetgélve csevegett, nem
                        felel meg az én konzervatív felfogásomnak... De mondom, különben...</p>
					<p>- Mr. Relling!</p>
					<p>Edna állt előtte. Könnyes szemekkel.</p>
					<p>- Ezt... ezt... meg kell mondanom - hebegte a volt főnöke zavartan, és
                        másfelé nézett.</p>
					<p>Earl of Teddy életének legkínosabb perceit töltötte a bíróság előtt. Hol
                        elsápadt, hol kipirosodott az arca.</p>
					<p>- Ígért ön házasságot Edna Bradleynek?</p>
					<p>- Én... ugyanis... én nem ígértem...</p>
					<p>- Miért kérte meg a kezét? - Csend. - Megfélemlítette magát Bradley
                        Tamás?</p>
					<p>- Bradley... igen... támadóan lépett fel.</p>
					<p>Edna elájult.</p>
					<p>A tárgyalást felfüggesztették. Még aznap meghozták az ítéletet.</p>
					<p>A bíróság, ahogy előre látható volt, felmentette Earl of Cunninghamet!</p>
					<p>És ezzel kezdetét vette Bradley Tamás harca a világ ellen.</p>
				</div>
				<div type="chapter">
					<head>7</head>
					<p>Bradley kitűnő mérnök volt. Két állást is kapott, de rejtélyes, láthatatlan
                        kezek úgy intézték, hogy mindig az utcára került.</p>
					<p>Néhány embernek terhére volt a fővárosban. Márpedig Bradley Tamás Londonban
                        maradt! Címírást vállalt. Végül szerelőnek alkalmazták egy vállalatnál, de
                        rövidesen minden indokolás nélkül kitették. Akárhol próbált elhelyezkedni,
                        láthatatlan kezek utánanyúltak, és megakadályozták.</p>
					<p>Így került végül a kikötőbe, ahol zsákot hordott.</p>
				</div>
				<div type="chapter">
					<head>8</head>
					<p>Akkortájt már kezdett kissé elaludni az ügy.</p>
					<p>Edna szép csendesen elhagyta Londont. Még Rellingnél megismerkedett a
                        „Marokkó-Európai Társaság” igazgatójával, ennek írt, és postafordultával
                        megjött a válasz: jöjjön Marokkóba, a Társaság alkalmazza. Ide már nem értek
                        el a City láthatatlan, üldöző kezei.</p>
					<p>Bradley nem ment vele. Ő visszaüt! Ezt ismételgette magában szinte eszelősen,
                        mániákusan, nem törődve, hogy szenet talicskázik-e vagy csomagot hord:
                        visszaütni!</p>
					<p>És csodálatos módon az öreg Higgins révén alkalma nyílt erre.</p>
					<p>Az öreg Higgins tiszteletreméltó ősz fejével, azon frissen, ahogy ötévi
                        fegyházbüntetését Dartmoorban kitöltötte, szülővárosába sietett, a csodás,
                        lármás Londonba. Talán örült volna, ha a város polgárainak kis csoportja
                        kijön fogadására a pályaudvarra, és átnyújt neki egy csokor virágot, hiszen
                        részesítettek már megható fogadtatásban olyan embert, akinél a vén Higgins
                        semmivel sem volt nagyobb gazember, a társadalom érvényben levő előítéletei
                        azonban ez esetbe sem tették lehetővé, hogy a szülőföldjére hazatérő
                        kiszolgált rabot, ha mégolyan hosszú időt töltött is a börtönben, külön
                        fogadtatásban részesítsék.</p>
					<p>Mit csinál egy kiszabadult rab, ha megérkezik Londonba? Felhajt néhány pohár
                        pálinkát a Temze partján.</p>
					<p>Ebből az alkalomból ismerkedett meg az öreg Higgins Bradleyvel. A söntéspult
                        mellett kezdtek beszélgetni.</p>
					<p>- Ön messziről jött, Mr. Higgins? - kérdezte Bradley. - Eddig még nem láttam
                        itt a kikötőben.</p>
					<p>- Nem is olyan messziről jöttem. Csak régen elvitt innen a balsors.</p>
					<p>- Odaát volt az európai kontinensen?</p>
					<p>- Csak a fegyházban, de az is eléggé megtört.</p>
					<p>Bradley kissé meghökkent. Minden keserűsége dacára tisztességes ember
                        volt.</p>
					<p>- Miért zárták be, Mr. Higgins?</p>
					<p>- Csendháborítás miatt. Öt évre!</p>
					<p>- Az hogy lehet?</p>
					<p>- Mikor kimásztam az ablakon, leejtettem egy tükröt, és a csörömpölésre
                        összeszaladtak a lakók. Ezért a csendháborításért kaptam az öt évet.
                        Egészségére, uram! Különben nemsokára megyek vissza Afrikába. Valamikor a
                        légióban szolgáltam, és hontalansági vágyam van a sivatag után. Egy
                        fegyvercsempész hajó indul holnap Spanyolországba, és megbízható
                        személyzetet keres. Nem volna kedve eljönni?</p>
					<p>- Nem, köszönöm - felelte Bradley. - Nekem dolgom van itt. Le kell
                        bonyolítanom egy ügyet.</p>
					<p>- Csak vigyázzon a csendre. Tükörrel, ezüsttálcával nem jó tréfálni.</p>
					<p>Este Bradleyvel együtt tért vissza a városba.</p>
					<p>- Remélem, még elérem visszafelé az utolsó villamost. Nem szeretnék ebben a
                        poros városban aludni - mondta a kiszolgált fegyenc.</p>
					<p>- Miért nem maradt akkor a kikötőben? - kérdezte Tamás.</p>
					<p>- Elszámolásom van valakivel a külvárosban. Legutóbb azért tértem haza
                        Afrikából, hogy egy vendéglőssel elbánjak, aki leszúrta az öcsémet. Sajnos,
                        közbejött a csendháborítás, és elfogott a rendőrség. Hát ezt elintézem
                        holnapig. Ha meggondolta magát, velem jöhet. Hatkor itt leszek a kocsmában,
                        ahol megismerkedtünk, de nem várok sokáig, mert keresni fogják a tettest, és
                        én leszek az.</p>
					<p>- Olyan fontos magának bosszút állni?</p>
					<p>- Jegyezze meg: „szemet szemért, fogat fogért” - mondta Higgins.</p>
					<p>És bár ne mondta volna.</p>
				</div>
				<div type="chapter">
					<head>9</head>
					<p>Mert, ha ezt nem mondja, akkor az ügyben teljesen ártatlan Mary Dalton sok
                        kellemetlenségtől szabadul meg. Mary nem tulajdonított nagy fontosságot
                        Teddy eltévelyedésének. A hűtlenség igazán csak annak fáj, aki szerelmes. És
                        Mary nem volt szerelmes a vőlegényébe, tehát megbocsátott.</p>
					<p>A kínos eset utóhullámainak elsimítására éppen megfelelő alkalom volt a
                        tengerészakadémia bálja, amelyen néhány követ, kisebb államok attaséi és a
                        polgári lakosság kiválasztott, legfelsőbb rétege vehetett részt. Ez a bál
                        fényben, pompában, ruhában, előkelőségben minden alkalommal az év kiemelkedő
                        eseménye volt. Dalton kívánságára Mary beleegyezett, hogy mint Teddy
                        menyasszonya jelenjen meg ezen a bálon. Így minden pletykát végleg
                        elfojtanak.</p>
					<p>Pontosan tíz órakor nyitották meg a bált, midőn a rendezők sorfala között a
                        tengerészeti miniszter és neje felhaladt a lépcsőn. A táncot pontban tíz óra
                        tizenöt perckor az admiralitás első tisztje kezdte a lordmajor feleségével.
                        Tizenegy óráig minden programszerűen történt. Ekkor következett a műsoron
                        kívüli esemény.</p>
					<p>A legszigorúbb utólagos vizsgálat sem tudta kideríteni, hogy miféle
                        oldalajtón keresztül juthatott be szakadt, szénporos ingében és olajos,
                        ormótlan nadrágjában Bradley Tamás a táncterembe. A Kereskedelmi Kamara
                        asztmatikus ügyvezető elnöke vette először észre, és azt mondják, hogy az
                        eset után napokig légzési zavarai voltak. Tény az, hogy a szénhordó szöges
                        cipője egyszer csak ott csörgött a parketten, és utat tört a táncolókon át a
                        terem közepéig, ahol Mary Dalton és Earl of Teddy keringőztek. Ekkor már a
                        zenekar abbahagyta a játékot, és mindenki elhúzódott a jövevény közeléből. A
                        néhány másodpercnyi döbbenetet Bradley ügyesen kihasználva így szólt:</p>
					<p>- Sir Cunningham! Ön mindenki előtt megcsókolta a húgomat. Szemet szemért,
                        fogért!</p>
					<p>És mielőtt valaki magához térhetett volna a rémület szuggesztiójából, a
                        toprongyos ismeretlen átkarolta Maryt, és hosszan megcsókolta. Egy hatalmas
                        termetű rendező torkon ragadta a merénylőt, de Bradley nyomban úgy vágta
                        szájon, hogy két estélyi ruhás hölgyet, néhány konzult és egy terített
                        asztalt rántott magával a földre.</p>
					<p>A nők sikoltoztak, leírhatatlan zűrzavar támadt, és az általános tolongásban
                        kitörtek egy üvegajtót. A vesztibülben rendőrért sípolt a portás, és egy
                        elhízott attasé, aki le akart mászni a világítóudvarba, most a második
                        emeletről tehetetlenül lógott fejjel lefelé egy kampón. A büféasztal
                        felborult, és valaki a szomszéd vendéglőből telefonált egy esti lap
                        szerkesztőségébe, hogy ír merénylők bombát dobtak a bálterembe.</p>
					<p>A környéken híre terjedt, hogy elrendelték az általános mozgósítást...</p>
					<p>A leírhatatlan zűrzavarban Bradley Tamás elmenekült.</p>
					<p>És megkezdődött az ámokfutása.</p>
					<p>Reggel hatkor ott volt a vendéglőben, és Higginsszel együtt hajóra
                        szállt.</p>
					<p>Afrikában jelentkezett a légióba a vén fegyenccel együtt. Hogyan vették fel
                        Higginst?</p>
					<p>Ez a legérdekesebb szélhámosság a gyarmati hadsereg történetében.</p>
					<p>Az ötvenkét éves veterán újonc lett! Délben elbúcsúztak egymástól a
                        vendégfogadóban, és este, mikor Bradley visszatért, csaknem hanyatt
                        esett.</p>
					<p>Higgins szénfeketére festette a haját és bajuszát, azonkívül valami színész
                        ismerősétől testszínű kenőcsöt szerzett, és jól elkente a bőrén. Kísérteties
                        látvány volt olyan ember számára, aki ismerte.</p>
					<p>De az ezredorvos nem ismerte. Látott egy izmos, fekete hajú, vidám embert,
                        tudj’ Isten miért bezsírozott arccal, és az ördög tudja, min vigyorog
                        állandóan, de regrutának jó lesz. Bevették mindkettőjüket.</p>
					<p>Este már a Fort St. Thérése-ben, az erőd udvarán vidáman dalolták a
                        többiekkel együtt a La Carmagnolá-t, és másnap elindították őket a Szahara
                        felé.</p>
				</div>
			</div>
			<div type="group">
				<head>Harmadik fejezet</head>
				<p>Bradley kivételes elbánásban részesül, mert néhányszor lefokozták. Stuck a
                    harmincéves háború áldozata. Egy favágó, akinek nincs múltja. Egy torreádor úgy
                    elveri a pénzét és a menyasszonyát, hogy egyikből sem marad semmi. Higgins
                    szeretne az afrikai meleggel takarékoskodni, majd őrjáratával együtt
                    eltűnik.</p>
				<div type="chapter">
					<head>1</head>
					<p>Bradley Tamás a „tanár úr” megtisztelő csúfnevet nem a professzorokra és
                        oktatókra jellemző higgadtságával érdemelte ki. Féléves szolgálata alatt
                        kétszer léptették elő, és ugyanannyiszor le is fokozták függelemsértésért.
                        Az egyik függelemsértés nyomait Croquette őrmester két hónapig sínylette,
                        azután még utókúrára ment kénes fürdőket venni.</p>
					<p>Mindkét alkalommal csak a harcban tanúsított hősies magatartásáért úszta meg
                        kényszermunka nélkül, de megfosztották rangjától, és a legközelebbi
                        újoncszállítmánnyal a tűzvonalba került.</p>
					<p>Azután már békében hagyták a felettesei.</p>
					<p>A régi altisztek tudták, hogy a „dühöngő skóttal” nem lehet packázni, mert
                        fütyül a haditörvényszékre, a kényszermunkára és a halálos ítéletre,
                        egyszerűen odaüt, ha fölidegesítik.</p>
					<p>Így azután nem sok baj volt vele. Rendesen ellátta a szolgálatát, sohasem
                        kötekedett, és legelöl járt ott, ahol könnyen osztogatták a halált.</p>
					<p>Barátságban csak Higginsszel volt, aki változatlanul festette a haját és a
                        bajuszát. Ezt nagyon ügyesen csinálta, szabályos időközökben, a magával
                        hozott vegyszerek segítségével. Mielőtt az ősz szálak kiütközhettek volna,
                        mindig elvégezte magán az átalakítást.</p>
					<p>Mindketten Neftir helyőrségben teljesítettek szolgálatot.</p>
					<p>Neftir a legkevésbé biztonságos része volt a franciák által meghódított
                        Afrikának. A háromezer méteres Dzsebel-Sagro lábánál terült el, és
                        hegyirabló-hordák laktak a vidéken. A Dzsebel-Sagro az Atlasz déli
                        nyúlványának egyik legmagasabb hegysége, s azonfelül, hogy állítólag
                        ércekben, ásványokban igen gazdag, pillanatnyilag Toglad sejknek, a bandák
                        vezérének bevehetetlen birodalma is.</p>
					<p>Toglad sejk ravasz, okos ember, állítólag fegyverrel is ellátják külföldről,
                        s miután jól van informálva Franciaország belügyeiről, tudja, hogy az a
                        hihetetlen erőfeszítés és rengeteg költség, ami egy háromezer méteres
                        hegylánc meghódításával együtt jár, hosszú ideig biztonságot nyújt neki és
                        hordáinak a Dzsebel-Sagrón. Már Lyautey marsall megmondotta, hogy Afrikát
                        csak utak építésével lehet meghódítani, ehhez pedig nyugalmasabb idők és
                        jobb pénzügyi viszonyok szükségesek. Ezért Toglad sejk a Neftir-oázison túl
                        csodálatos biztonságban érzi magát. A francia hadvezetőség jelenleg csak
                        arra szorítkozik, hogy megvédje a Dzsebel-Sagro környékét a hegyekről
                        le-lecsapó portyázók ellen. A Neftir-oázison túl, ahol a hegyi ösvények
                        kezdődnek, tilos a hadviselés. Bajba jutott csapatok után költséges és nehéz
                        dolog ide segítséget vagy büntető expedíciót küldeni. Tehát szigorú parancs,
                        hogy a vezérkar külön utasítása nélkül a Neftir-oázison túl katonaság nem
                        üldözheti a rablókat.</p>
					<p>Toglad sejk fejére, élve vagy halva, 50 000 frank van kitűzve. És csak
                        hihetetlen szerencséjének köszönheti, hogy még nem teljesült be a sorsa.
                        Elöl jár minden ütközetben. Ahová lecsap, ott valaki meghal, de ő mindig
                        idejében eltűnik a katonaság számára tilos területen.</p>
					<p>Neftir oázisa a francia katonai biztonság határa, a legrosszabb beosztás,
                        valóságos halálítélet. Egyik oldalán a Dzsebel-Sagro ismeretlen, zord
                        hegycsoportja határolja, másikon a Szaharának az a része, amelyet
                        Ghidi-síkságnak is neveznek, kiégett, szikes homokhullámos sivatag.</p>
					<p>E meghitt tájék legsivárabb részén terül el a Neftir-oázis. A Ghidi-pusztaság
                        hőségét a Dzsebel-Sagro felhőkig érő, sima gránitfala megsokszorozva veri
                        vissza, mint valami gigantikus gyűjtőlencse, és a napközben áttüzesedett
                        hegyoldal kemencéje éjszaka is ontja a forróságot, pedig a sivatag más
                        helyein a fehér homok olyan gyorsan illantja el a napközben magába szívott
                        meleget, hogy éjfélre fagypont alá is leszáll a hőmérő, és hajnalra dér
                        borítja a szegényesebb alfafű-síkságot.</p>
					<p>De a Neftir-oázis mentén a hegyoldal gondoskodik arról, hogy a hőség éjszaka
                        is elviselhetetlen legyen.</p>
					<p>A legénységi szoba forrósága, a bagó, a szíjkenő olaj, pálinka és izzadság
                        szagvegyüléke mint valami langyos mosogatórongy fedte be az ágyakon heverő,
                        nyirkos testű embereket. Az ablakra terített vizes pokróc láthatóan
                        párolgott az ötvenfokos hőségben, és döngő, sűrű légyraj röpködött, mászkált
                        szerteszét mindenen.</p>
					<p>Az altiszt jött be Krakauerrel, vagy ahogy a katonák nevezték, a
                        „Visszhang”-gal. Vörös haja ugyan más gúnynevet provokált volna, de
                        hajszínénél is feltűnőbb volt az a furcsa szokása, hogy bizonyos elégedetlen
                        hanglejtéssel elismételte, amit mondtak neki. Általában csak az utolsó szót.
                        Ezért eleinte sok baja volt. Például újonckorában a gyakorlótéren az
                        őrmester rászólt:</p>
					<p>- Maga vörös! Elvezet egy szakaszt a lejtőig!</p>
					<p>- A lejtőig... a lejtőig... - mormogta elégedetlenül - jó dolog, mondhatom...
                        A lejtőig...</p>
					<p>- Hallja! Mit morog maga?</p>
					<p>- Mit morog... mit morog...</p>
					<p>- Fogja be a száját!</p>
					<p>- A száját... a száját.</p>
					<p>Több igen súlyos büntetést kapott ezért a szokásáért. Most éppen a mosott
                        fehérneműt hozta fel a döglesztő forróságban, és nagyot nyögve odavágta a
                        sarokba.</p>
					<p>- Talán nem tetszik?! Mit nyög?! - kérdezte a káplár.</p>
					<p>- Mit nyög... mit nyög... - motyogta, és reszkető kézzel gombolta ki
                        csuromvizes zubbonyát.</p>
					<p>- Egy órán belül az összes mosott holmit rakja rendbe!</p>
					<p>- Rakja rendbe... rakja rendbe... - dünnyögte. - Kérem, nekem meg van dagadva
                        a májam... - Az is jellegzetes szokása volt, hogy időnként súlyos betegnek
                        tettette magát, pedig egyszer sem sikerült ilyen módon kibújni a szolgálat
                        alól. - Egyrészt meg van dagadva a májam, másrészt hörghurutban
                        szenvedek.</p>
					<p>- Hát rakja össze a fehérneműt, azután haljon meg - mondta a káplár, és
                        kiment. Krakauer nyomban végigterült az ágyon.</p>
					<p>Stuck, a szeplős, hatalmas német, aki valamikor lakatos volt, odament az
                        ablakhoz, és levette a pokrócot. A forró, tág fényű napsugár mint valami
                        ökölcsapás zuhant az arcára.</p>
					<p>- Hé, te! Mit csinálsz! - szólt rá Jarosics, a tömzsi, kopasz albán, aki
                        katonai pályája kezdetén fizetőpincér volt Szkutariban, de néhány kisebb
                        bűncselekmény ide juttatta, ahol viszont mindenki megbecsülte.</p>
					<p>Stuck jóval népszerűtlenebb volt az albánnál fukarsága, kicsinyessége és
                        bizalmatlan természete miatt.</p>
					<p>A marseille-i dokkról került ide egy jelentéktelen rablásból kifolyólag, mert
                        nézeteltérés következtében leszúrt valakit. A rablás után megosztoztak a
                        résztvevők, közöttük Stuck, aki a társaság egy részét motorcsónakon vitte a
                        Vieux Port-ról a Joliette nevű kikötőig, ahol a jelentéktelen ügyet
                        lebonyolították. Stuck követelte, hogy kétezer frankos osztalékán fölül az
                        elhasznált benzinért járó három frankot is fizessék meg. Peters, egy
                        gengszter, aki valamennyiük vezetője volt, és húsz éve irányította a
                        szolidabb rablásokat Marseille-ben, nem ismerte el a költségszámlát.
                        Régimódi cégeknél ilyesmi előfordul. Egyszerűen, sőt tömören „sal boche”-nak
                        nevezte Sluckot. A megalázó vesztfáliai béke óta ez a németgyalázó csúfnév
                        már sok pofonnak, szúrásnak és ökölcsapásnak volt oka. Ebben a szóba, hogy
                        „boche”, a francia minden megvetését, gyűlöletét, fölényét, gúnyát,
                        megalázottságát és harci kedvét egyetlen utánozhatatlan hangsúllyal tudja
                        kifejezni. Szó szót követett, korsó korsót, végül szék széket, majd
                        mindkettőjüket súlyos zúzódásokkal távolították el a kocsmából. Megindultak
                        együtt csendben az óváros felett kimagasló Dóm irányába. Már régen másról
                        beszéltek, mikor Stucknak váratlanul eszébe jutott a három frank, és
                        megállt.</p>
					<p>- Fizesd meg a pénzem!</p>
					<p>- Nem jár egy fillér sem, piszkos boche!</p>
					<p>Mint már említettem, a háború nagy történelmi eseménye óta ez a szó sokszor
                        zavarta meg különben békülékeny hangulatok levegőjét. Ebben az esetben
                        azonban a három frank is nagyban hozzájárult a harmincéves háború
                        magánjellegű folytatásához. Ismét heves szemrehányásokkal illették egymást,
                        és a végén Stuck leszúrta Peterst.</p>
					<p>A Marseille-ben megtelepedett angol gengsztervállalat megszűnt: a cég főnöke
                        ott feküdt szíven szúrva a sikátor pocsolyájában.</p>
					<p>Ekkor váratlanul egy rendőr poszt bukkant fel! Futás, hosszú fütty, üldözés,
                        és hajnalban, mint a sarokba szorított egérnek, már nem volt más menedéke,
                        mint a Fort St. Jean citadellája, ahova minden civil beléphet, de csak mint
                        katona jöhet ki ismét, hogy a Quai de Belge-en behajózzák Afrika felé.</p>
					<p>...Most levette az ablakról a pokrócot, tetovált, rozsdaszínű mellkasára
                        odaömlött a perzselő nap, és elfordított fejjel szólt vissza
                        Jarosicsnak:</p>
					<p>- Azért veszem le a pokrócot, mert hiába várnám, hogy egy lusta, rendetlen
                        fráter újra vízbe mártsa. Phű! Piszok meleg van.</p>
					<p>- Még dögölni sem hagyják az embert! Barmok! - horkant rájuk Graham, az ír
                        lírai költő, aki sokszor panaszolta, hogy lángoló hazaszeretete miatt
                        üldözték a légióba, pedig valójában azért kellett emigrálnia, mert váltót
                        hamisított egy nyomdász ismerőse nevére. Most dühös volt, mert felkeltették
                        az álmából, de nem gondolt arra, hogy ő viszont Malpagát ébreszti fel, aki
                        szófukar ember létére gorombáskodás helyett egyszerűen az ágya mellett lógó
                        derékszíját vágta Stuckhoz, természetesen a rohamkéssel együtt. A nagy
                        melegre való tekintettel verekedésre nem került sor.</p>
					<p>Miután Stuck megmártogatta a pokrócot egy kívül álló dézsában, és újra
                        befedte az ablaknyílást, a teremben megint visszazökkent kibírhatatlanul
                        monoton kerékvágásába a fülledt, bágyasztó csend, amelyet még bántóbbá tett
                        a legyek szüntelen dongása.</p>
					<p>Malpaga már nem aludt el ismét. Sóhajtva ült fel ágyában, zsírszerűen
                        verejtékes, sárgás arcán elernyedtek a vonások.</p>
					<p>- A Madonnára! Egyszer nekirohanok szuronnyal a posztnak, és elfutok
                        valamerre a sivatagba... Gyalázatos hely.</p>
					<p>- Gyalázatos hely... gyalázatos hely... - dünnyögte a Visszhang.</p>
					<p>Higgins csendesen vihogott a földön. Ugyanis lefeküdt pőrén a hűvös
                        agyagra.</p>
					<p>- Azt hitted, te őrült spanyol, hogy a légió nyugalomra vágyó csirkefogók
                        üdülője? Maradtál volna bikahóhér Sevillában.</p>
					<p>Malpaga ugyanis torreádor volt. Egy alkalommal részegen jelent meg az
                        arénában, és szórakozottságból a bika helyett egy banderillót nyársalt fel.
                        Ő részegségére hivatkozott, mások szerint az ifjú torreádorinas azért kapta
                        a szúrást, mert kielégítő eredménnyel udvarolt a mester menyasszonyának. A
                        kérdés tisztázása elől beállt a légióba. Cseppet sem hasonlított a
                        Hollywoodban ábrázolt torreádorokra. Kis, hegyes orra jobb felé ferdült,
                        keskeny szája viszont bal szegletében valamivel hosszabb volt, amitől
                        olyanformán nézett ki, mint mikor egy viaszbabát lágy állapotban pofon
                        csapnak, és úgy marad az arca. Igen nagy fülei voltak, és hosszú haja.</p>
					<p>- Én azt mondom - szólal most meg dörgő basszusán Kjörgson, a norvég favágó
                        -, hogy fel kéne lázadni.</p>
					<p>És ásított, hanyatt dőlve, mint aki elsősorban az unalom ellen kívánná
                        haladéktalanul ezt a változatosságot. Kjörgsonnak nem volt története. A
                        Heine által megénekelt északi óriásfákat vagdosta ki hosszú éveken át, amíg
                        egyszer megunta az egyhangú munkát, és egy hajóval Franciaországba jött. Se
                        útlevele, se vízuma, se munkaengedélye nem lévén, mit tehetett volna mást?
                        Egy szép napon beállt a légióba. Azóta ásítozott.</p>
					<p>- Lázadni? - mondta Stuck gúnyosan. - A Szahara ellen?</p>
					<p>- Jó pofa! - gúnyolódott a torreádor. - Egy teljes hadoszlop étape-pal együtt
                        könnyen ott pusztulhat a Ghidi-síkságon.</p>
					<p>Egy cérnavékony hang szólt közbe: Havranek volt, egy sovány, alacsony
                        karmester.</p>
					<p>- Lehet, hogy a favágó marhaságot mondott, de az biztos, hogy jó lenne
                        fellázadni és elmenni innen!</p>
					<p>- Hát csak menjetek! - biztatta őket Higgins. - Végül kit agyonlőnek, kit
                        Colombe-Bécharba küldenek, a büntetőtáborba.</p>
					<p>- Te mindig károgsz! - rikácsolta Havranek, és úgy hadonászott a kezével,
                        mintha egy láthatatlan zenekart vezényelne. - Kérdezd meg a tanár urat. Hé,
                        skót!</p>
					<p>Bradley az utolsó ágyon feküdt lehunyt szemmel. Most feléjük fordult és
                        megszólalt:</p>
					<p>- Szerintem hálátlanság lenne. - Felült az ágyon, és végignézte a többit. -
                        Nem hívott ide benneteket senki - folytatta csendesen. - Legtöbben azért
                        jöttünk a légióba, mert védelmet kerestünk a polgári hatóságok ellen.
                        Megkaptuk ezt a védelmet. Most fizetni kell érte. Mindenért fizetni
                        kell!</p>
					<p>Hallgattak. Valahol elbődült egy teve. Higgins felállt a padlóról, és a
                        falhoz dőlt, de az már nem volt hűs, hanem átmelegedett, mint a parázsló
                        kemence oldala.</p>
					<p>Kürtszó harsant. Elcsigázott emberek mozgolódtak a szobában, és rövidesen
                        felsorakoztak az udvaron.</p>
				</div>
				<div type="chapter">
					<head>2</head>
					<p>Este a helyőrség nagyobb fele kivonult portyázni. Toglad sejk csapatai ismét
                        lecsaptak egy törzsre, amelyik megtagadta az adófizetést.</p>
					<p>A kis csapat délkelet felé indult, hogy felderítse a sivatagi kút környékét.
                        A sivatagi kút után fél mérföldnyire vonult a vádi kiszáradt medre, amelyen
                        túl nem terjedt a légió hatalma. Ezt a határt nem léphették át a
                        katonák.</p>
					<p>Legrand kapitány az élen poroszkált, kócos tatár lován. Olykor füttyentett,
                        mire ütemes zörgéssel megállt a menet, és Legrand a szélrózsa minden
                        irányába egy tekintetet vetett messzelátóján keresztül. Azután
                        továbbmentek.</p>
					<p>Hűvösödött.</p>
					<p>- Kár, hogy nem tettünk félre valamit a délutáni melegből - mondta Higgins
                        dideregve.</p>
					<p>- Ha lett volna eszetek - szólalt meg Kjörgson, a favágó -, akkor ti is rumot
                        hoztatok volna. De fogadjunk, hogy valamennyieteknél vörösbor van.</p>
					<p>- Az igaz, hogy nálam vörösbor van - jegyezte meg Stuck -, de felvettem az
                        ingem alá egy kötött trikót, ami húsz frank negyven centimes-ba került
                        Marokkóban.</p>
					<p>A távolból két hosszú, fehér oszlop tűnt fel. Ezek a fehér oszlopok a
                        sivatagi kutak. Ritkás facsoport vette körül az itatókat.</p>
					<p>A kapitány egy hosszút füttyentett. Megálltak. Az őrmester végigment a soron,
                        kijelölte az őröket, azután letáboroztak. A hátukra csavart bardákból sátrat
                        vertek, és az emberek elmentek kőért. Egy méter magas, háromszögű kőfallal
                        kell körülvenni a tábort. Ezalatt elkészül a vacsora. Vacsora után a
                        kapitány négytagú őrjáratot küldött ki, hogy derítsék fel a sivatagot dél
                        felé, a kiszáradt mederig.</p>
					<p>A káplár káromkodva jelölte ki Higginst és még három embert. Ezek morogva
                        tűzték fel puskájukra az aiguille-t, de azért mégiscsak elindultak.
                        Krakauer, Graham, a költő és Haagen, egy hollandi paraszt került
                        Higgins-szel az őrjáratba.</p>
					<p>Krakauer, aki szomorú tapasztalatai dacára rendületlenül hitt abban, hogy
                        színleléssel elérhet valamit, jelentette, hogy lázasnak érzi magát, fáj a
                        térde, és vesegörcse van.</p>
					<p>- Na és? - kérdezte a káplár. - Mi közöm ahhoz nekem? Most arról van szó,
                        hogy őrjáratba menjen.</p>
					<p>Visszhang, mivel időnként elfeledkezett a katonás magatartásról, magyarázó
                        mosollyal a káplár vállára helyezte a kezét, de az altiszt akkorát mordult,
                        hogy nyomban vigyázzba ugrott. - Mit akar?! Mondja értelmesen, és vegye le
                        rólam a patáit!</p>
					<p>- A vesém...</p>
					<p>- Téved, ha azt hiszi, hogy engem itt este a maga belső részei érdekelnek.
                        Csatlakozzék az őrjárathoz, és menjen.</p>
					<p>- És ha összeesem?! - kérdezte diadalmas siránkozással Krakauer.</p>
					<p>- Ilyesmi már előfordult a Szaharában. Mindenesetre ajánlom magának, hogy
                        amíg tud, addig menjen. És ha folytatja az eszmecserét, megvonom a holnapi
                        vízadagját. En avant, marche!</p>
					<p>Krakauer szokás szerint keserű és megvető dolgokat gondolt magában, miközben
                        csatlakozott az őrjárathoz. Általában ilyeneket dünnyögött: „Mondhatom,
                        nagyon humánus eljárás... az ember meggondolhatná, mielőtt erre a pályára
                        lép... becsületszavamra...”</p>
					<p>Sokszor adta önmagának a becsületszavát, bizonyára minden oka megvolt rá,
                        hogy kételkedjék saját szavahihetőségében.</p>
					<p>Az őrjárat elindult a sárga portól éles vonalban elváló éjszakai sötét
                        felé.</p>
					<p>- Rá lehet gyújtani! - vezényelte Higgins, mikor az első homokhullámok
                        eltakarták a tábort.</p>
					<p>Egy óra múlva elérték a vádit, az őrjárat célját. Higgins, miután előírás
                        szerint körülnézett, rántott egyet a vállán, hogy feljebb csússzon a
                        puskaszíj.</p>
					<p>- Azt hiszem, mindent láttunk, és ezek után, remélem, rövidesen
                        lefekhetünk.</p>
					<p>Krakauer mintha valami valószínűtlen nagyképűséget hallott volna,
                        elégedetlenül ismételte:</p>
					<p>- Rövidesen... rövidesen, mondja... szeretem az ilyet...</p>
					<p>Ezúttal Krakauer kételkedése indokoltnak bizonyult. Nem értek vissza
                        rövidesen a táborba.</p>
				</div>
				<div type="chapter">
					<head>3</head>
					<p>Hajnalodott. Stuck oldalba lökte Bradleyt. Bradley felébredt.</p>
					<p>- Mit szólsz - kérdezte -, hogy az őrjárat még nem tért vissza?</p>
					<p>A skót felült.</p>
					<p>- Hány óra lehet?</p>
					<p>- Hajnalodik. Már jó néhány órája itt lehetnének.</p>
					<p>- Azt hiszem, valami történhetett velük.</p>
					<p>- Én is azt hiszem.</p>
					<p>Felkeltették az altisztet. Egy pillantást vetett a karórájára, azután riadót
                        fúvatott. Voltaképpen mint őrparancsnoknak kötelessége lett volna már jóval
                        előbb foglalkozni a kiküldött katonákkal, de nem is gondolt veszélyre ezen
                        az egyhangú, unalmas sivatagi túrán.</p>
					<p>A kapitány, aki úgy aludt el lejárt táskagramofonjára borulva, hogy a „Ca c’
                        est Paris” utolsó hangján állt a tű, riadtan ugrott ki a sátrából.</p>
					<p>- Az őrjárat - jelentette a káplár - még nem tért vissza, mon commandant!</p>
					<p>A kapitány nyomban megértette, miről van szó. Lóra ült, a csapat elé
                        száguldott, és elrikoltotta magát: - A mon commandement. En avant...
                        Marche!</p>
					<p>A menetoszlop nagy zörrenéssel megindult. Elérték a távoli vádit eltakaró
                        domboldalt. Feltűnt a kiszáradt meder. A jegesen fehér hajnali fényben mint
                        valami rossz giccs, mozdulatlanul, éles körvonalakkal meredezett a
                        megszámlálhatatlan homokdomb.</p>
					<p>- Az őrjáratnak nyoma sincs.</p>
					<p>De mégis... Ott az egyik domb mögött valami ruhaféle vagy ember? Mintha félig
                        az alfafűvel benőtt vízmosásban heverne. A kapitány ügetni kezdett, és
                        hátrakiáltott:</p>
					<p>- Pas de gymnastique!</p>
					<p>Futólépésben követték. Az őrjáratnak nyoma veszett. De a küzdelem helyén,
                        ahol megtámadták őket, még látszott egy elszakadt köpeny, néhány katonagomb,
                        benne az ötlángú gránát: a légió jelvénye.</p>
					<p>- Rajtuk ütöttek! - mondta a kapitány, aki a lováról leszállva a nyomokat
                        nézte. - Nem lehettek sokan.</p>
					<p>- És nem lehetnek még messze - mondta a káplár hevesen.</p>
					<p>A kapitány sápadtan gyújtott cigarettára, és a káplár szemébe nézett.</p>
					<p>- Már nem élnek. A gazemberek nem ejtenek foglyokat.</p>
					<p>- Én úgy gondolom, mon commandant - jelentkezett Bradley -, hogy Higgins és a
                        többiek még élnek.</p>
					<p>- Miből gondolod?</p>
					<p>- Vérnyomokat nem látok. És itt a mederben a friss alfafüvet hosszú sávon
                        simára taposták, mintha terhet vonszoltak volna át. Erre hurcolták el őket.
                        Togladékról azt mondják, hogy nem szokták megölni a foglyaikat. Csak harcban
                        gyilkolnak. Erőszakosak, de nem kegyetlenek.</p>
					<p>A káplár bólintott.</p>
					<p>- Egy véleményen vagyok a skóttal.</p>
					<p>A kapitány arca egyre sötétebb lett.</p>
					<p>- Ha így van - mondta -, akkor sem segíthetünk rajtuk. Francia katonaság
                        semmilyen körülmények között nem lépheti át a vádit. Szigorú parancs. És ha
                        ott, kétszáz méterre a másik oldalon, szemünk láttára leölnék az apánkat és
                        gyermekeinket: mi nem segíthetnénk rajtuk, mert a vezérkar külön utasítása
                        nélkül nem léphetünk arra a földre.</p>
					<p>A kapitány a néma, mogorva arcokról látta, hogy a legfelsőbb gyarmati katonai
                        tényezőkről most nem a legnyájasabb modorban gondolkoznak. Újabb cigarettára
                        gyújtott, és a túlsó part felé nézett, amely a távolabb meredező
                        hegyóriásokig vezetett.</p>
					<p>- Katonák vagytok, fiúk! A sivatagban komoly erő egy peloton légionárius, de
                        ott a vádin túl csak könnyű préda lenne a sziklák mögül, biztos fedezékből
                        lövöldöző rablóknak. Itt a francia hadsereg egységének nevezhetjük magunkat,
                        de ha átlépünk arra a terepre, akkor ötször ennyi emberből kell állni egy
                        egységnek. Gépfegyveres elővéd és utóvéd szükséges, legalább száz öszvér,
                        egy szakasz szapőr, egy kis hegyi üteg és egy műszaki osztag.</p>
					<p>Hallgattak. A nap hírnökének rózsaszínű harsonázása után előbukkantak az első
                        sárga sugarak, és a holt meder dérlepte alfafű-csomóin millió és millió
                        sziporkázó gyémántcseppé olvadt a dér.</p>
					<p>- A mon commandement!</p>
					<p>Lehorgasztott fejjel megindultak a kapitány nyomában.</p>
					<p>Visszafelé!</p>
					<p>Az árok partján szomorúan hevert a magára hagyott kettészakított köpeny.</p>
				</div>
				<div type="chapter">
					<head>4</head>
					<p>- Igaza van a kapitánynak, de mégis gazság tőlünk - motyogta Malpaga.</p>
					<p>- Persze, spórolnak - sziszegte Stuck, aki más szemében könnyen meglátta a
                        szálkát. - A légionista olcsó, de egy hegycsúcs megszállása sokba kerül.</p>
					<p>Bradley gondolkozott.</p>
					<p>Parancs és törvény... Forrt benne minden. Az emlékezetes Earl of
                        Teddy-tárgyalás óta megrendült a törvénybe vetett hite. Ó, ezek a higgadtak,
                        tudálékosak és nagyképűek. Látszólag mindenben igazuk van.</p>
					<p>Szegény Higgins és a sanyarú kis vörös Krakauer. Ők bizonyára csak azt
                        tudják, hogy követ töretnek velük, szenvednek, és várják bajtársaikat,
                        akikkel együtt kínlódtak ebben a pokolban.</p>
					<p>Az oszlop végén haladt Kjörgson, Malpaga, Havranek, Stuck, Bradley és
                        Jarosics. Távolabb egy hatalmas homokdomb látszott a menet irányában.
                        Bradley megragadta Stuck karját.</p>
					<p>- Aki nem fél, az a dombnál velem együtt lemarad a menettől.</p>
					<p>- Én nem félek... de este zsoldfizetés van - mondta tétován Stuck.</p>
					<p>- Veled megyek - egyezett bele nyomban Kjörgson.</p>
					<p>Malpaga, Kjörgson, Jarosics és Havranek csatlakoztak Bradleyhez. Az előttük
                        haladó két katona minden szót hallott, de nem kellett attól félni, hogy
                        elárulják őket.</p>
					<p>Elérték a dombot.</p>
					<p>A kanyarban Bradley és a másik három lemaradt. Most Havranek ér oda... oldalt
                        ugrik, megy utánuk...</p>
					<p>Stuck ment néhány lépést, aztán hirtelen visszafordult, és a másik öt közé
                        állt.</p>
					<p>Dacára annak, hogy este zsoldfizetés van!</p>
					<p>Futólépésben vissza!</p>
					<p>A káplár szokása szerint végigment a menetoszlop előtt. Közepén sem volt,
                        mikor észrevette, hogy hat ember hiányzik a sor végén. Gyorsan elkapta a
                        fejét, és visszafordult a csapat eleje felé. Tudta, mi történt. Végre is
                        ráér még észrevenni. Csak érjék el a vádit, azon túl nem üldözhetik őket. A
                        hadvezetőségnek öszvérek, műszaki osztagok és hegyi ütegek kellenek
                        ilyesmihez. A légionáriusnak elég a puszta bátorsága.</p>
					<p>A tiszt nem vett észre semmit, egyhangúan lépegetett a menet élén, kissé
                        kábultan a sárga porról visszaverődő napsugaraktól.</p>
					<p>Közben a szökevények visszajutottak a mederhez. Tovább mentek a nyomokat
                        követve.</p>
					<p>A vádin keresztül tisztán látszott a nyom, de amint a talaj sziklásabb lett,
                        egyre nehezebbé vált követni az elhurcolt katonákat. Miután elérték az első
                        bazalthalmokat, óvatosan, kétrét hajolva lopakodtak előre. Itt már Toglad
                        földjén jártak. Néhány elhullott bokavédőgomb mutatta, hogy a rablók egy
                        keskeny szorosnál folytatták útjukat.</p>
					<p>A sziklák egyre hatalmasabb ívben emelkedtek föléjük. Hűvös, mohos,
                        penészszagú falak mentén suhantak, alig másfél méter szélességű szakadék
                        mélyén, az örökös árnyék birodalmában, ahová az óriás bazalt és gránitfalak
                        miatt még sohasem sütött be a nap. Azután felkapaszkodtak az ösvényen,
                        tüskebokrok és mimózasövények között. Itt már előírás szerint haladtak:
                        Bradley vezette őket, és állandóan száz lépéssel előbb járt, a fordulóknál
                        óvatosan kikémlelve, hogy nincs-e valaki a közelben. Mindenfelé csak néma
                        kőkoloncok és a zord hegyóriás félelmetesen ősi tájai.</p>
					<p>Egy bozóttal benőtt magasabban fekvő sziklaplatón éles reccsenés hallatszott.
                        Egy csodálkozó, vad leopárdfej bukkant elő a sűrűből. Hátrahúzódott
                        lefeszített mellső lábain, ínye fölé vonta a száját, és furcsa, rekedtes
                        hangon fújta feléjük a levegőt. Azután megfordult és elcsörtetett.</p>
					<p>Magasan felettük egy keselyű keringett, mintha előre látható sorsukban kiadós
                        táplálkozási lehetőséget látna.</p>
					<p>Bradley hirtelen visszahúzódott a fordulóból, és felemelte a kezét.
                        Megálltak.</p>
					<p>Az ösvény egy tisztásra ért. Alig százlépésnyire tőlük a tisztáson sátor
                        állt, előtte puskás őr aludt. Távolabb a magasba kígyózó úton kis menet
                        haladt, és tisztán látszott a kristályos hegyi levegőn át, hogy hátrakötött
                        kezüknél fogva, rabszolga módjára, libasorban katonákat vezetnek.</p>
					<p>Ott vannak!</p>
					<p>Mielőtt követnék őket, ártalmatlanná kell tenni a tisztáson táborozókat. A
                        sátorban legfeljebb öten-hatan lehetnek. A valószínű az, hogy még annyian
                        sem.</p>
					<p>Bradley gyorsan határozott.</p>
					<p>- Stuck, Jarosics és Kjörgson itt a bokrok közül oldalról közelítik meg a
                        sátort. Három perc múlva Malpaga, Havranek és én megrohanjuk ezt az őrt.
                        Ugyanakkor ti oldalról ugráltok le. Lehetőleg nem lőni. Tussal vagy
                        szuronnyal...</p>
					<p>A három katona eltűnt a bozótok között, és a porhanyós, nyirkos talajon át
                        óvatosan kapaszkodtak fel az út menti szikla mögé. Stuck húszfrankos
                        karóráját figyelte.</p>
					<p>- Most! - mondta halkan.</p>
					<p>Szuronyt szegezve rohantak le a kőkoloncról. Az őr felugrott, villámgyorsan
                        kapta fel a fegyverét, és egyet bizonyára leterít a három katona közül, ha
                        közben a szemközt támadó Bradley puskája nem csapja fejbe. A leütött őr a
                        sátornak zuhant, elszakította estében az egyik merevítőrudat, a ponyva
                        összedőlt, és néhány alak vergődött alatta. Mire kikecmeregtek a leszakadt
                        sátorból, rájuk szegezett szuronyos puskák között álltak.</p>
					<p>A leütött őr nem mozdult. A három sakkban tartott fickó meglepő nyugalommal
                        vette tudomásul reménytelen helyzetét. Az egyik, aki két társa mögött állt,
                        előrelépett.</p>
					<p>Kjörgson és Havranek meglepetten kiáltottak fel, és a másik négy légionista
                        is döbbenten állt.</p>
					<p>Toglad volt.</p>
					<p>Szakállas, jellegzetes feje minden tévedést kizárt. Nyugodtan nézett a
                        katonákra, azután kifogástalan francia nyelven szólalt meg:</p>
					<p>- Mit kívánnak?</p>
					<p>Sejtette, hogy pályafutása véget ért. Embereitől távol, légionisták között
                        áll, és ötvenezer frankot ér élve vagy halva. Ahogy a légionistákat ismerte,
                        ha minden parancs ellenére néhányan idemerészkedtek a hegyei közé, akkor el
                        is fogják vinni innen, mielőtt bárki a segítségére siethetne.</p>
					<p>- A foglyunk vagy! És a társaid is - mondta Bradley. Közben az őr is magához
                        tért. Nem gondolhattak védekezésre a rájuk meredő szuronyok hegye előtt.
                        Kjörgson és Jarosics villámgyorsan összekötözték őket.</p>
					<p>- Állítsátok fel a sátrat! - intézkedett Bradley. A megkötözött őrt
                        ültessétek eléje, hogy az eltávozottak ne lássanak semmi gyanúsat, ha
                        esetleg visszanéznek.</p>
					<p>A három fogollyal együtt valamennyien a sátorba mentek. Stuck a bejáraton át
                        szemmel tartotta a megkötözött őrt.</p>
					<p>- Elfogtátok négy bajtársunkat. Ezért mi most magunkkal visszük a sejket. Ti
                        hárman itt maradhattok. Mikor a nap a legmagasabban áll, elvágjuk a sejk
                        nyakát, és átadjuk az erőd parancsnokának. De ha előbb visszatér a négy
                        bajtársunk, akkor élve szabadon bocsátjuk a foglyunkat.</p>
					<p>Toglad figyelmesen nézte a beszélőt. Látta, hogy az egyszerű, nyugodtan
                        elmondott szavak minden fenyegetésnél, átkozódásnál komolyabbak. Ez az ember
                        ugyanolyan nyugodtan vágja majd el a nyakát, mint amilyen egyszerűen
                        hangzott, amit mondott. Okos, hűvös tekintetében bizalmatlanság, elszántság
                        és különös szomorúság látszik.</p>
					<p>- És mi biztosít bennünket arról - szólalt meg az egyik fogoly -, hogy akkor,
                        ha teljesítjük a kívánságodat, valóban szabadon bocsátjátok a sejket?</p>
					<p>- Az, hogy semmi bajunk a sejkkel, és ha visszaadta a négy katonát, nincs
                        okunk bántani őt. Főként pedig az, hogy én a szavamat adom erre, és sem egy
                        angol gentleman, sem egy francia katona nem szegi meg az adott szavát.
                        Harmadsorban pedig akár van biztosíték, akár nincs, ez az egyetlen lehetőség
                        arra, hogy megmeneküljön a sejk. Különben a legcsekélyebb esélye sincs
                        rá.</p>
					<p>- Elfogadom a feltételt - mondta most a sejk. - Veletek megyek, és egy óra
                        múlva embereim átadják nektek a négy foglyot... Hallgass! - kiáltott az
                        alvezérére, aki közbe akart szólni. - Én így akarom. Eddig menedéket adtam a
                        szökött légionistáknak, jól bántam a foglyokkal, és csak bűnösök ellen
                        harcoltam. Ha ezek itt most becstelen szószegőnek bizonyulnának, akkor
                        ezentúl haljon meg minden európai, aki a kezetekbe kerül. Nem voltunk
                        óvatosak, ostobán elmulasztottunk minden elővigyázatosságot, most viseljük a
                        következményeket. Mehetünk.</p>
					<p>Elvezették a megkötözött sejket. Bradley egy fél óráig várt a foglyok között,
                        ennyi idő alatt körülbelül leértek a barátai. Azután fegyverét nyugodtan a
                        földre téve, elvágta a foglyok kötelékét. Ezek magukhoz vették pisztolyukat
                        és handzsárukat. Nyugodtan lelőhették volna a légionistát, aki egyáltalán
                        nem törődött a saját védelmével. Pedig gyűlölettel izzó pillantások között
                        állt. A hatalmas, ősz hajú alvezér tekintete lassanként csodálkozóvá, sőt
                        barátságossá vált.</p>
					<p>- Nem gondolsz arra, hogy most egyszerűen lelőhetünk vagy elhurcolhatunk
                        magunkkal, hiszen minden okunk megvan arra, hogy ne bízzunk az
                        ígéretetekben?</p>
					<p>Bradley cigarettára gyújtott, és felemelte a földről a fegyverét. De csak
                        egyszerűen a závárzat felett fogta meg, és lógva hagyta keresztben a
                        tenyerén.</p>
					<p>- Úgy látom, nem vagytok ostoba emberek. Tehát nem félek tőletek. Vissza
                        fogjátok kapni a sejket. De még ha becsapnánk benneteket, akkor is
                        kénytelenek lennétek engedelmeskedni, különben valahogy kiszivárogna az
                        eset, és a törzs előtt senki sem mosná le rólatok, hogy azért hagytátok
                        elveszni Togladot, mert valamelyiktek a helyére akar kerülni. - És miközben
                        a három ember meghökkenten nézett össze, mert valóban közülük örökölte volna
                        egyik a vezérséget, Bradley befejezte mondókáját: - Jegyezzétek meg, hogy
                        mikor a nap a legmagasabban áll, ez a szurony, amely itt a kezemben van,
                        kioltja a sejk életét. Nem szoktam sem kérni, sem adni kegyelmet.</p>
					<p>Hátat fordított, vállára dobta a puskáját, és ügyet sem vetve rájuk, lassan,
                        tempós léptekkel megindult lefelé az ösvényen.</p>
				</div>
			</div>
			<div type="group">
				<head>Negyedik fejezet</head>
				<p>Toglad sejk meghálálja a légionisták tettét, és ettől kis híján éhen halnak.
                    Cseberből melegbe. Higgins ügyvezető igazgató lesz, és Krakauer sikerrel
                    szerepel mint királynő. Kollégák csatlakoznak hozzájuk, majd új fényforrás tűnik
                    fel a sivatagban.</p>
				<div type="chapter">
					<head>1</head>
					<p>A katonák ültek a vádi medrében egy szikla alatt, csak Kjörgson állt őrt a
                        sejk mellett. Már türelmetlenül várták Bradley visszatérését, és örültek,
                        mikor megpillantották lefelé jönni a hegy lejtőjén, fegyverrel a
                        kezében.</p>
					<p>- Nyugodtak lehetnek - mondta a fogoly Toglad -, teljesülni fog a kívánságuk.
                        Ez tiszta alku volt. Remélem, a maguk részéről is.</p>
					<p>- Ha visszatérnek a barátaink - felelte Bradley -, maga is elmehet.</p>
					<p>- Azt láttam, hogy okosak, elszántak és ügyesek. De még nem tudom, vajon
                        tisztességesek-e? - gondolkozott hangosan a sejk.</p>
					<p>Stuck félrevonta Bradleyt.</p>
					<p>- Azt tudod, hogy Toglad sejk ötvenezer frankot ér?</p>
					<p>- Tudom.</p>
					<p>- Ha visszatérnek a fiúk, elegendő egy sortűz, egy iramodás, és a sejk már
                        velünk együtt az erődben van.</p>
					<p>- Ez bizonyos.</p>
					<p>- Tehát?...</p>
					<p>- Tehát ha a fiúk sértetlenül visszatérnek, szabadon bocsátjuk Togladot.</p>
					<p>- Ötvenezer...</p>
					<p>- És ha egymillió?! Aki a sejket el akarja fogni, annak előbb velem kell
                        végezni!</p>
					<p>Stuck rosszkedvűen himbálta a felsőtestét.</p>
					<p>- Hogy lehet valaki ilyen nyárspolgár...</p>
					<p>Toglad a sivatagban kifejlődött finom hallásával egy szót sem veszített el a
                        társalgásból. Még azt is hallotta, amikor Kjörgson csatlakozott távolabb
                        beszélgető két bajtársához, és ezt mondta:</p>
					<p>- Bradleynek igaza van!</p>
					<p>- Nincs igaza! - erőszakoskodott Stuck. - Hiszen büntetést is kapunk. Ez
                        szökés volt, és azonfelül, ami a legsúlyosabb: nem teljesítettük a
                        parancsot! Viszont ha a sejket elfogjuk, nincs mitől tartanunk.</p>
					<p>- Ez igaz... - dörmögte Kjörgson.</p>
					<p>- A magam részéről - tűnődött Jarosics, aki hozzájuk lépett, mert
                        elégségesnek tartotta, ha Havranek és Malpaga őrzik a sejket - unom a
                        légiót. És ha már eljöttünk engedély nélkül, folytassuk az utat, és jussunk
                        ki valamerre Afrikából.</p>
					<p>Stuck dühösen nevetett.</p>
					<p>- A Ghidi-sivatagon keresztül parancsolod? Vagy a háromezer méteres
                        hegycsúcson át? Mi?! Ha kiszolgáltatjuk a sejket, akkor nem veszik
                        tekintetbe a vétséget, és ötvenezer frank üti a markunkat! Ez az én
                        véleményem!</p>
					<p>- Igazad van - felelte csendesen Bradley. - De én változatlanul fenntartom,
                        hogy amennyiben Higgins és a többiek visszatérnek, szabadon bocsátjuk a
                        sejket. Aki megpróbál ebben megakadályozni, azt lelövöm, mint a veszett
                        kutyát.</p>
					<p>Egy óra múlva nyolc ember jött lefelé a hegyoldalból. Négy bennszülött és
                        négy légionista. Bradley és másik öt katona lövésre kész fegyverrel
                        álltak.</p>
					<p>- Mondja nekik, hogy ne jöjjenek ide, csak a katonákat küldjék le.</p>
					<p>- És mi biztosít arról, hogy akkor visszamehetek? - kérdezte a sejk.</p>
					<p>- A szavunk. Kérem, kiáltson - tette hozzá nyugodtan Bradley -, mert ha
                        közelebb jönnek emberei, akkor lelőjük őket.</p>
					<p>A sejk kiáltott valamit a közeledők felé. Ezek megálltak, és intettek a
                        foglyoknak, hogy menjenek tovább.</p>
					<p>- Hát ez nagyszerű! - vigyorgott teli szájjal Higgins, mikor odaért.</p>
					<p>- Ennyire hiányoztunk volna? Nem sajnáltátok a fáradságot?</p>
					<p>A rókaképű Visszhang rosszkedvűen dünnyögött:</p>
					<p>- Fáradságot... fáradságot!... Inkább arról beszélj, hogy micsoda strapa volt
                        felmászni erre a hegyre. Adjatok egy cigarettát...</p>
					<p>Megrázogatták egymás kezét. Haagen, a németalföldi paraszt, lomha, mély
                        hangján csak értelmetlen szavakat motyogott. Sehogy sem tudta kifejezni,
                        amit társai iránt érzett. Csak magában dörmögött. Graham, a költő, fél lábon
                        ugrált örömében.</p>
					<p>- Igazán megtartják, amit ígértek? - kérdezte hűvös kíváncsisággal a sejk, és
                        megkötözött csuklóira nézett.</p>
					<p>Stuck zavartan pislogott a skótra.</p>
					<p>Bradley úgy fogta a kezében lógó puskáját, hogy mutatóujja a závárzat alá
                        került.</p>
					<p>- A sejk megtartotta, amit ígért, most rajtunk a sor. Szabadon bocsátjuk -
                        jelentette ki határozottan, és egy villámgyors mozdulattal elvágta a fogoly
                        kötelékét.</p>
					<p>- Elmehet!</p>
					<p>Toglad mosolyogva felállt, és a csuklóit dörzsölte.</p>
					<p>- Maguk mihez kezdenek most? - kérdezte olyan nyugodtan társalogva, mintha
                        kávéházban lennének.</p>
					<p>- Azt hiszem - mondta Bradley a négy szabadult fogolynak -, legokosabb, ha ti
                        visszamentek az erődbe. Rátok nem vár büntetés. Mi pedig szökünk
                        valamerre...</p>
					<p>- Marhaság - szólt Haagen. - Együtt vagyunk, és együtt maradunk!</p>
					<p>- Nekünk is elég volt a légióból - kiáltott a költő -, fel a vidám ír haza
                        felé! Hahó!</p>
					<p>- Légy szíves, és ne ordíts - mondta idegesen a torreádor. - Nem tudom, merre
                        akarsz menni, Bradley.</p>
					<p>- Ha elég elszántak ahhoz, hogy bízzanak bennem, tudok egy hegyi utat,
                        amelyen át gyorsan kijutnak a Nigerhez, és a folyón lefelé ilyen legények,
                        mint maguk, játszva elérik Gambiát.</p>
					<p>Csodálkozva összenéztek. A sejk, fehér fogsora között a cigarettával,
                        mosolyogva kutatta az arckifejezésüket.</p>
					<p>- Megértem - folytatta -, ha kissé bizalmatlanok, hiszen a hegyek között a
                        hatalmamban vannak. De eddig megtartottuk egymással szemben a szavunkat, és
                        azt hiszem, ezután sem lesz ok panaszra. Nos, én szavamra és hitemre mondom,
                        hogy maguk a sziklák között a vendégeim, bántódásuk nem lesz, és megbízható
                        vezetővel mindannyiukat a Nigerhez kísértetem.</p>
					<p>Bradley vizsgálódva nézte a sejk arcát.</p>
					<p>- És miért teszi ezt velünk?</p>
					<p>- Mert jutalmat érdemelnek az ötvenezer frankért, amit elveszítenek, miután a
                        szavuknak álltak.</p>
					<p>- Én hiszek önnek, és elfogadom az ajánlatát - mondta határozottan
                        Bradley.</p>
					<p>- Akkor én is megyek - szólt Kjörgson. Krakauer a fejét vakarta, és a hegy
                        felé nézett.</p>
					<p>- Én is megyek... én is megyek... Ha újra visszamegyünk a hegyre, akkor miért
                        kellett lejönni? Az ember reumás lesz... Igazán kár volt lejönni...
                        Állapodjanak meg végre, hogy fel vagy le... Az ilyesmit idejében kell
                        megbeszélni... Nem vagyok vasból.</p>
					<p>Nagyon haragudott a megmentőire, de azért ő is megindult morogva, kedvetlenül
                        a többiek után, felfelé az ösvényen.</p>
				</div>
				<div type="chapter">
					<head>2</head>
					<p>A sejk valóban érdemesnek bizonyult a bizalmukra. Úgy bánt velük, mint
                        vendégeivel, és ezt minden hegyi lakó tiszteletben tartotta. Sötét,
                        ellenséges pillantással méregették a katonákat, ha megpihentek valamelyik
                        hegyi faluban, de egy hangos szóval sem illették őket. Eléjük hordtak
                        frissen főtt kusz-kuszt, juhsajtot és gyümölcsöt.</p>
					<p>Az egyik hágónál elbúcsúzott tőlük a sejk. Egy vezetőt és két megrakott
                        öszvért hagyott velük.</p>
					<p>- Innen Abur vezeti magukat tovább. A két öszvéren bőségesen van élelem.
                        Nehéz útjuk lesz, amíg átjutnak a Tizn-Tizka gerincén, de onnan már csak a
                        mocsár és egy kis dzsungelrész következik, azután a Nigernél lesznek. A
                        próféta kísérje útjukon. Szálem...</p>
					<p>- Rendes fiú - jegyezte meg Graham, mikor továbbhaladtak.</p>
					<p>Stuck szomorúan sóhajtott:</p>
					<p>- Ötvenezer frankot dobtunk ki az ablakon.</p>
					<p>Reggelre ezerötszáz méter magasan jártak, fáztak, és látszott a leheletük a
                        jeges hegyi levegőben.</p>
					<p>- Más nem hiányzott nekem - siránkozott Krakauer. - Van egy fagyott bütyköm.
                        Máris viszket. Szép kis út, mondhatom. Előbb is megbeszélhették volna...</p>
					<p>Abur előttük haladt a két öszvérrel. Látszott hogy minden követ ismer a
                        vidéken. A sivatag már nem látszott lent. Füstszerű felhőrongyok terjengtek
                        az alacsonyabb csúcsok körül, az élet lépésről lépésre kihalt mellettük. Már
                        a ritkás törpefenyők is csak elvétve tűntek fel. Olykor egy-egy keselyű
                        keringett a fagyott vidék roppant barna és acélszínű kőóriásai felett, más
                        élőlényt nem láttak sehol.</p>
					<p>Másnap már friss, magas hó ropogott a lábuk alatt. A kezüket hiába dugdosták
                        köpenyük zsebébe, vörösre fagyottan feszült a bőr rajta.</p>
					<p>Délben Abur megállt, és a távoli völgyre mutatott. Most nem éreztek hideget,
                        náthát, fagyot, csillogó szemmel néztek le a vezető karja irányába.</p>
					<p>Messze, messze, ahol az Egyenlítői-Afrika őserdőrengetegének végtelenbe
                        terülő sötét tömege határolja a köves hammadákat és hullámos sivatagokat,
                        egy tekergőző formájú, ezüstös vonal szelte át a dzsungelt. A Niger!</p>
				</div>
				<div type="chapter">
					<head>3</head>
					<p>Végre lefelé vitt az útjuk. A havas, jeges fennsíkokkal megszakított, kihalt
                        ösvény, amely gleccserrel csipkézett füstölgő kráternyílások között, a
                        Dzsebel-Sagro beláthatatlan csúcserdejében kanyargott, mintha holdbéli tájon
                        vezetne át.</p>
					<p>Délben már itt-ott erőtlen fű ütögetett ki a vékony hóréteg alól. Estére
                        meglátták az első pálmát, és éjfélkor már nyoma sem volt a hónak. Sűrű, dús
                        ciprusok, tamariszkuszok, tömött mimózasövények, jószagú oleander- és
                        babérfák között vezetett az útjuk.</p>
					<p>- Innen már nem látjuk, merre van a Niger - jegyezte meg Stuck.</p>
					<p>- Nem is fontos, hogy mi eligazodjunk - mondta Havranek -, a jó öreg Abur
                        elvezet bennünket oda. A többi viszont már csak egyszerű tutajozás
                        Gambiáig.</p>
					<p>- Gambiáig... Gambiáig. Csekélység.</p>
					<p>- Csak Timbuktun jussunk keresztül - jegyezte meg Higgins, akinek, mintha
                        borzalmas kalandokon ment volna át a hegyek között, nagy csomókban őszült a
                        haja. De nem törődött vele. Miután megszökött a légióból, nem helyezett
                        súlyt a kozmetikára. - Timbuktu, sajnos nagy város a Niger mellett, és
                        helyőrsége van, erre jó lesz gondolni, ha leúsztatunk.</p>
					<p>Elérték a hegy lábát.</p>
					<p>- Kössétek meg rongyokkal a nadrágotok végét, bokában, úgy, hogy a rongy a
                        bakancs szárát is befedje - mondta Abur. Krakauer rosszat sejtve nézett
                        rá.</p>
					<p>- Ez azért fontos - mondta Abur -, mert a piócák mindenhová befurakodnak.</p>
					<p>- Mocsárhoz érünk? - érdeklődött Bradley, aki útközben jóformán egy szót sem
                        szólt.</p>
					<p>- Igen. Ez a mocsár már az őserdőhöz tartozik. Valami okból elpusztult itt a
                        dzsungel, és a sok-sok nedvesség a mélyből az ég felé párolog, amíg Allah a
                        nap hevével száz meg száz év múlva nem aszalja sivataggá, mint a
                        Ghidi-síkságot.</p>
					<p>A kavicsos, sziklás talaj, amelyben a hegy folytatódott, mind puhább lett.
                        Délben már tocsogott lábuk alatt a föld, furcsa alakú, méregzöld, sárgás és
                        ibolyaszínű kúszónövények és barnás mohadombbal belepett rothadó fatörzsek
                        között haladtak. Hatalmas mocsár volt, rendetlenül szétdobált, ormótlan
                        kövekkel, nedvesen csillogó apró sártavacskákkal. Békák, kabócák, mocsárban
                        élő madarak egyenletes, siketítő kelepelése és brekegése rezgett a
                        levegőben.</p>
					<p>Mint nagy, mozgó ponyvák, sűrű moszkitórajok döngtek itt is, ott is hatalmas
                        darabon, barna tömegben. Most szerették volna, ha valamit magukkal hoznak a
                        havas csúcsok fagyos légköréből ebbe a negyvenfokos hőségbe, a szemmel
                        láthatóan gőzölgő, döglötthal-szagú mocsárba. Az arcukról szüntelenül
                        csordogáló verejtékcsíkok összefolytak a moszkitócsípésekből kiserkenő
                        vérrel. Az ingovány leheletétől fulladoztak, és fájt a fejük. Bokáig süppedő
                        lábukat súlyos sártömeg húzta le.</p>
					<p>Igazi nagy erőpróbája volt a hírhedt légionista menetelésnek ez az út
                        Dzsebel-Sagro hegységen át, az Egyenlítő dzsungelébe torkolló dögletes
                        mocsáron keresztül. És a piócák azért csak befurakodtak a rongy alá is.
                        Némelyik mint elszakadt cipőmadzag fityegett azon a helyen, ahol a
                        bakancsnak félrecsúszott a nyelve, és kilátszott a kapca. Időnként
                        megálltak, és dohánylével ledörzsölték egymásról a piócákat. Amerre léptek,
                        fantasztikus nagyságú varangyos békák ugrándoztak hangos loccsanással egy
                        tócsába, és felijedt siklók, rőt színű, mérges vízikígyók vonaglottak a
                        lábaik előtt.</p>
					<p>És sehol pihenésre alkalmas száraz, tiszta hely. A nap merőlegesen áll az
                        égen. A forróság szinte szétrepeszti a bűzhödt levegőt. Embermagasságnyira
                        párolog a mocsárlé, ötven fok meleg van, és menni kell!</p>
					<p>Most már az elátkozott Neftir-oázis rohamosztagosainak a szája is panaszra
                        nyílik. Káromkodnak, Krakauernek megharapta valami a bokáját.</p>
					<p>- A ménkű csapjon ebbe a mocsárba! - siránkozik panaszosan. - Ez azután finom
                        hely, mondhatom.</p>
					<p>A torreádor spanyolul káromkodik, és Higgins hörögve szívja a levegőt. A
                        karmester arca zöld, a szeme alig látszik. Titokban megkéri Kjörgsont, hogy
                        a belső zsebében levő tárcát juttassa el Strelitzbe, ide meg ide, mert ő
                        valószínűleg nem éli meg a naplementét.</p>
					<p>Délután két óra. Ötvenkét fok Celsius. Stuck, mint egy kidőlt tuskó, arcra
                        bukik a mocsárban, méteres, nedves sarat fröccsentve fel.</p>
					<p>- A keserves mindenségét... - tör ki Jarosicsból. Csak két menetelő száját
                        nem hagyja el panasz: Bradley Tamásét és Aburét, a bennszülött vezetőét.
                        Ezek talán nem is húsból és vérből való emberek, hanem akarat-, ideg- és
                        izomautomaták. Odamennek Stuckhoz, kiemelik átázott, ernyedt, csöpögő testét
                        a mocsárból, és egy közeli sziklára teszik. Rumot öntenek a szájába,
                        masszírozzák a szívét, míg magához tér.</p>
					<p>- Hagyjatok itt - lihegte Stuck. - Egy csöpp erő sincs a lábszáramban... Nem
                        hiszem, hogy tovább bírom.</p>
					<p>Bradley már tudta, hogy menetelés közben szelíd vagy szeretetteljes
                        rábeszélés csak árt a hisztériás, összeomlott idegrendszernek. Ilyenkor csak
                        a légió altisztjeinek szuggesztív, nyers modora válik be, akik elmondják
                        ilyennek meg olyannak, sűrűn emlegetve a rongyos „úri csirkefogó”
                        mindenségét az ájulni készülő katonának, és megfenyegetik, hogy rásóznak még
                        egy hátizsákot, vagy odakötik a depószekérhez. Bradley tehát megbökte
                        Stuckot a puskatussal, és rámordult:</p>
					<p>- Eredj, mert rád ütök! En avant! Marchez ou crevez!</p>
					<p>Híres jelszó a légióban: menj, vagy dögölj meg!</p>
					<p>És Stuck ment.</p>
					<p>A nap kissé ferdébb szögből pirosan izzik feléjük, és egy nagy, lomha madár
                        vergődő siklót ragad fel csőrében a magasba.</p>
					<p>Mennek.</p>
					<p>- Halló! Hiszen ott van Dublin! Hazaértünk!</p>
					<p>Graham, a költő, nevetve indul neki! Sapkája leröpül a fejéről, és vidáman
                        hadonászik. Kjörgson félméteres tenyerei kapták nyakon, mielőtt
                        belerohanhatott volna a halálos mélységű hínárba. Krakauer felszedte a
                        sapkát, és újra a fejére tette.</p>
					<p>A Visszhang örökké siránkozott, de végeredményben kitűnően bírta az utat,
                        csak hol a bütykére panaszkodott, hol a mandulája dagadt be, hol a dereka
                        nyilallt, de különben jól volt.</p>
					<p>Ezzel szemben a költő kékült szájjal didergett, félrebeszélt, és forró volt,
                        mint a tűz. Maláriás roham lepte meg. Belenyomtak három gramm kinint.
                        Drazsírozott, fehér, szemcsés, hollandi gyógyszer volt, amit errefelé ostya
                        helyett megnyálazott cigarettapapírban nyelnek le.</p>
					<p>Stuckot Jarosics támogatta, Grahamet Krakauer és Kjörgson vonszolták a
                        karjánál fogva, Bradley a legnehezebbet vállalta: a két öszvért vezette
                        száron. A véresre csípett, makacs állatok kemény munkát adtak.</p>
					<p>- Santa Madonna! - sziszegte a torreádor, miközben a foga segítségével
                        bekötözte a karját, mert iszonyúan feldagadt egy skorpiócsípéstől. - A pokol
                        jóval kellemesebb hely lehet.</p>
					<p>- Innen nem jutunk ki élve - mondta Higgins. Graham remegése alábbhagyott, de
                        üvegesen fénylő, lázas szemekkel egyre ordított:</p>
					<p>- Mondjátok meg az utókornak! A költő elesett a harcban! Mondjátok meg, és
                        tudjátok meg ti is: én lord Byron vagyok!</p>
					<p>- Lord Byron... lord Byron... motyogta Krakauer. - Még ilyenkor is henceg a
                        szerkesztő úr... Ezt még az életemben nem láttam... Becsületszavamra.</p>
					<p>Bradley félrehúzta Aburt:</p>
					<p>- Mikor érjük el az erdőt? Nem bírják már soká.</p>
					<p>Abur vállat vont:</p>
					<p>- Ha így haladunk, estére. Ha kimerülnek, akkor később, vagy soha...</p>
					<p>Bradley gyorsan lenyelt egy csomó kinint, mert végigszaladt rajta a
                        hideg.</p>
					<p>- És milyen út vezet a Nigerig?</p>
					<p>- Semmilyen, uram. Ismerni kell egy-két vén fát, azután az óriás lombok
                        között kivillanó nap vagy a csillagok állását. A Próféta nem adta meg
                        nektek, fehérbőrűeknek, hogy a csillagok, a fák és a nap beszéljenek
                        hozzátok. De én csukott szemmel is biztosan elvezetlek benneteket a
                        Nigerig.</p>
					<p>Alkony felé megpihenhettek egy kisebb bambuszfacsoport alatt, a mocsár egyik
                        szigetén. A hatalmas, merev, bolyhos, keménypapírszerű levelek széles
                        árnyékot adtak. Grahamet és Stuckot lemosták, a többiek is eltávolították
                        magukról a piócákat, és bedörzsölték egyéb szesz híján rummal a
                        moszkitócsípéseket. Malpaga karja feketéslila színű lett. Abur mélyen
                        belevágott a késével a daganatba, hagyta folyni a vért, azután valami
                        növényt tett a sebre, és átkötötte.</p>
					<p>Megvárták, amíg a lebukó nap az őserdő fekete vonalát érintve parázsszínű,
                        rezgő, csillogó foltokkal borította be a mocsarat, és elindultak. Egy
                        gutaütött, lombtalan, kopasz faágon, amely mint valami föld alól magasba
                        nyúló, hosszú csontkéz meredezett, fekete madarak gubbasztottak. A meleg nem
                        enyhült az alkonnyal, csak fojtóbb, nyomasztóbb lett, és ezerféle fütyülő,
                        huhogó, kereplő hang zengte változatlan ritmussal a mocsár örökös dalát,
                        amely az emberi idegrendszerbe mint folytonosan rágcsáló szú ássa be
                        magát.</p>
					<p>Azután trópusi módon, minden átmenet nélkül, szinte lezuhant a nap, és maga
                        után rántotta az égre az est csillagfoltos, sötét takaróját. Imbolygó fények
                        lobbantak fel a mocsárban. Hosszúkás, táncoló lidércek és röpködő, sárga
                        világú fénybogarak mint vágtató vonat kéményéből felcsapó szikracsomók
                        fénylettek mindenfelé.</p>
					<p>Szótlanul vonszolták magukat. És éjfélre elérték a dzsungelt. Valamennyien
                        félig holtan, de élve és együtt. Csak az egyik öszvér süllyedt el sok
                        élelmiszerrel, iszonyú ordítással a hínárban.</p>
					<p>A mocsársáv és az őserdő közötti földsáv szikes, köves, naptól égett volt.
                        Mint valami semleges zóna választotta el a lápot és az erdőt. Ezen a sík,
                        forró, kopár földön biztonságosabbnak látszott a táborozás, mint az őserdő
                        férgektől nyüzsgő, zsombékos talaján.</p>
					<p>Viszont a szikes, száraz síkon a hangyánál, kukacnál, sőt a leopárdnál is
                        veszélyesebb bestia él.</p>
					<p>A szarvasvipera!</p>
					<p>Tüzet gyújtottak a sátrak körül, mert az Egyenlítő őserdeje különösen itt a
                        délnyugati részen bővelkedik veszélyes ragadozókban.</p>
					<p>Miután a kinintől elmúlt a lázuk, valamennyien egészséges, mély álomba
                        merültek, kivéve a sorsüldözött Krakauert, akire a kockavetés szerint az
                        első kétórás őrség jutott. Úgy dobta vállára a puskáját, hogy szinte levitte
                        vele a fejét.</p>
					<p>- Kedves dolog... Őrállás... Igazán jellemző... És pont a mocsárban... Előbb
                        a hegyen... Már turista is voltam... Igazán érdemes volt ide eljönni...
                        mondhatom...</p>
					<p>Krakauer monológját azonban lassanként már úgy megszokták, mint vén halászok
                        a tenger mormolását. Felesleges volt ellenőrizni, tartja-e az őrséget, mert
                        még egy óra múlva is hallatszott egyhangú dünnyögése:</p>
					<p>- Őrség... Úri eljárás... Becsületszavamra...</p>
					<p>Egy óra felé a vezető felkeltette Bradleyt:</p>
					<p>- Uram! Sürgősen mondanom kell valamit...</p>
					<p>Bradley csodálkozva felült.</p>
					<p>- Én nemsokára meghalok. - Odamutatta az alsókarját. A holdfényben világosan
                        látszott két apró vörös pont.</p>
					<p>- Vipera volt... maradj! Ne próbálj segíteni. Nincs orvosság rá, és mondanom
                        kell valamit. Elsősorban azonnal menjetek innen tovább... Ahol egy
                        szarvasvipera van, ott több is lehet... és az emberi meleg idevonzza őket...
                        Vissza nem mehettek... Próbáljatok... háttal a napnak haladni...
                        Állatokat... figyeljetek... ha meglátjátok a patakot... ahol isznak...
                        menjetek a víz után... Mind a Nigerbe ömlik... Jegyezd meg... állatok
                        nyomát... minden patak a Nigerbe ömlik... Allah il All... Moh...</p>
					<p>Bradley felugrott:</p>
					<p>- Hej, katonák!</p>
					<p>Egy másodperc alatt talpon voltak.</p>
					<p>- Nagy tüzet gyújtani! Elkészíteni mindent induláshoz! Megyünk tovább!
                        Viperák vannak itt...</p>
					<p>A légionista először teljesíti a parancsot, és csak azután tudakozódik az oka
                        felől. Egy perc múlva hatalmas máglya égett a tábor közepén, hogyha van még
                        csúszómászó a közelben, elmeneküljön a tűztől. Azután szabályszerűen
                        felszerelték a bardát, és csak akkor fogták körül Bradleyt, aki Abur fölé
                        hajolt. De az már nem élt. Nem is élhetett. A szarvasvipera mérgétől percek
                        alatt elbomlik a vér.</p>
					<p>- Erre az eshetőségre nem gondoltunk - tűnődött szomorúan Bradley. - Azt
                        hiszem, nagyon súlyos helyzetbe kerültünk. Ez a derék Abur még haldokolva is
                        igyekezett teljesíteni a kötelességét. Adott néhány tanácsot. Ha sikerül egy
                        erdei patakot találni, akkor a víz folyása mentén elérjük a Nigert.</p>
					<p>Higgins egy faágat rágcsált barna fogaival. Időnként kiköpte a keserű
                        háncsot. Ugyanis elfogyott a bagója.</p>
					<p>- Mi lenne - szólt közbe -, ha visszafordulnánk?</p>
					<p>- Te megtalálod a mocsáron keresztül ezt az utat? - mondta gúnyosan
                        Stuck.</p>
					<p>- Nem, nem - nyilvánította ki Haagen is, ami nyilvánvaló volt. - Nem tudunk a
                        mocsáron és a hegyláncon még egyszer átmenni.</p>
					<p>- Még egyszer átmenni... Még egyszer átmenni... Más nem hiányzik... Mindig
                        csak kellemetlensége van az embernek...</p>
					<p>- Hát akkor előre! - kiáltotta Bradley.</p>
					<p>Hajnalodott. Krétaszínű vonal húzódott az ég alján, a mocsár szélétől a
                        Dzsebel-Sagro szürkén kibontakozó hófödte hegyláncáig.</p>
					<p>Eltemették Aburt, és rossz előérzettel nekivágtak az őserdőnek.</p>
					<p>- Még egyszer átmenni... jól adják... becsületszavamra... Előbb tetszettek
                        volna megbeszélni. Nem az utolsó pillanatra hagyni mindent...</p>
					<p>Elnyelte őket a halálos, ősi sűrűség.</p>
				</div>
				<div type="chapter">
					<head>4</head>
					<p>Nehezen haladtak előre. Puskaaggyal kellett széttörni a kemény,
                        összegubancolódott cserjéket és léggyökereket. Dolgozott a rohamkés, hogy
                        keresztüljussanak a liánok és kúszórotang hálózatán. Mintha ebben a
                        sűrűségben évszázadok óta nem fordult volna meg ember. Ez azonban csak
                        látszat. Az őserdő olyan gyorsan szövi be élettel a feldúlt helyet, olyan
                        rövid idő alatt képződik új, erős hálózata a kúszónövényeknek, hogy napok
                        alatt ismét áthatolhatatlan sűrűségű lesz. Csak az elefántok vándorútjain
                        marad meg a széles, letaposott ösvény, ahol a súlyos, nagy testek mint
                        eleven tankok törnek át mindent, és aszfaltszerűvé tiporják a laza
                        humuszt.</p>
					<p>Folyóvíz sehol! Minden mérföldért kemény kézitusát kellett folytatni a
                        sűrűséggel. Mintha ezer és ezer karom húzná vissza őket, úgy kapaszkodtak
                        beléjük tüskék, cserjék, indák. Vadul csapkodva, vagdalkozva haladtak előre,
                        bosszúálló növényi karmok cafatokra szaggatták a ruhájukat, véresre marták
                        bőrüket.</p>
					<p>Vadnak sem akadtak a nyomára. Pedig rikoltó, hörgő, füttyentő, kopácsoló és
                        huhogó hangzavar verte fel naphosszat az erdőt.</p>
					<p>Az öszvér kidőlt. Ott kellett hagyni egy kegyelemdöféssel az erdőben.
                        Elosztották a terhét egymás között.</p>
					<p>- Pihenjünk - mondta Bradley, és keze fejével letörölte a homlokáról csorgó
                        verejtéket.</p>
					<p>- Azt hiszem - szólt Stuck, miközben a bardát lecsavarta -, hogy örökké
                        megpihenünk itt.</p>
					<p>- Ostoba vagy! - förmedt rá Higgins. - Menni és menni. Addig van remény.</p>
					<p>- Marchez ou crevez! - nevetett gúnyosan a költő, akit ismét vacogtatott a
                        láz. - Köszönöm. Köpök az egészre!</p>
					<p>- Senkit sem kényszeríthetünk arra, hogy menjen - mondta Bradley hidegen. - A
                        gyöngék és gyávák maradjanak.</p>
					<p>- De hát hogy jutunk ki innen - siránkozott a karmester. - Hiszen ezer és
                        tízezer kilométer csak erdő, csak erdő - kiáltotta kétségbeesetten
                        hadonászva, minden egyes „erdőnél” úgy lendítve a kezét, mintha a dobosnak
                        adna jelt, hogy üssön a cintányérra.</p>
					<p>- Lehet, hogy eddig is a helyes irányba mentünk - szólt közbe megnyugtatóan
                        Malpaga -, és akkor holnap elérjük a Nigert. Micsoda siránkozó, gyáva
                        társaság! Caramba!</p>
					<p>- Caramba... Caramba... Finom beszéd egy dzsungelben... Megválogathatná a
                        sértegetéseit...</p>
					<p>Aludtak. Végre elcsendesedtek valamennyien. Csak Krakauer nyögött fel még
                        egyszer álmában: „Caramba... Becsületszavamra...”</p>
					<p>Egy hiúz gúnyos, kacagásszerű hangja felelt rá a távolból, és nyomban utána
                        egy derékban átroppantott, vergődő gazella sikoltozása verte fel a
                        dzsungelt. Kjörgson, aki őrt állt, mozdulatlanul, kifejezéstelenül nézett a
                        homályba vesző dzsungel mélyén farkasszemet a láthatatlan halállal.</p>
					<p>Hatalmas puffanással egy óriási arékadió hullott le mellette egy pálmáról,
                        amelyen néhány majom éppen útban volt a fakoronák között.</p>
				</div>
				<div type="chapter">
					<head>5</head>
					<p>Reggel némi izomlázzal, de kissé több hittel vágtak neki újra a sűrűnek.
                        Délfelé elértek egy elefántcsapást. Itt valamivel kényelmesebben folytatták
                        az utat. Az elefántcsapás nem sok reménnyel bíztatott. Ki tudja, hány
                        évtizedes nyom, és milyen hosszú-hosszú utakon kanyarog, amíg vízhez ér?</p>
					<p>A föld televényszagú, fojtó párái, a fák között megszorult sirokkószerű,
                        nyomasztó hőség kikezdte az elcsigázott idegeket. Asszonyosan ingerlékenyek
                        és kötekedők lettek.</p>
					<p>- Én mondtam, hogy ostobaság az egész - mondta Stuck lihegve. - Megmondtam
                        előre.</p>
					<p>- Na és?! - horkant fel Jarosics. - Azért okosabbnak képzeled magad?</p>
					<p>- Csak azért mondtad - szólt furcsa nevetéssel Graham, a költő -, mert
                        szeretted volna eladni a sejket! Haha!</p>
					<p>Puff! Stuck belevágott az írbe. A következő pillanatban lesújtott rá a
                        rohamkés, de mielőtt a mellkasába hatolt volna, Bradley megragadta Graham
                        csuklóját.</p>
					<p>- Csak hagyd! Csak hagyd! - rikácsolta Stuck, szintén kihúzva az
                        oldalfegyvert, és félre akarta lökni Bradleyt, aki Grahammel küszködött.
                        Haagen visszarántotta Stuckot, mire a német őt vágta fejbe. Azután egymás
                        nyakát szorongatva hemperegtek. Graham kiszabadította magát Bradley kezéből,
                        és vaktában lőtt oda, ahol Stuck dulakodott Haagennel. A verekedés úgy
                        terjedt, mint száraz mezőn egy lángra lobbant fűszál tüze.</p>
					<p>Malpaga közben Kjörgsonnal akaszkodott össze, Havraneket, aki szét akarta
                        választani őket, valaki fejbe vágta egy kővel, hogy elájult.</p>
					<p>Krakauer hirtelen minden látható ok nélkül, mint aki megőrült, odaugrott az
                        emberek közé, és magas fejhangon sikoltotta:</p>
					<p>- Állj!</p>
					<p>Csodálkozva néztek rá, egy másodpercre megfeledkezve a küzdelemről.</p>
					<p>- Aki tovább verekszik, azt lelövöm!... Így nem lehet viselkedni egy
                        dzsungelben! Fuj!...</p>
					<p>A néhány másodpercnyi szünet alatt engedett az idegek feszült húrja. Morogva
                        igazgatták ruháikat, köpködték a vért, és rázták a földet magukról.</p>
					<p>- Fiúk! - mondta Bradley. - Mindenki uralkodjék magán. Úgy lesz, ahogy a
                        Visszhang mondta: aki verekedést kezd, az golyót kap. En... avant... Marchez
                        ou crevez!...</p>
					<p>Nagyon meleg volt.</p>
					<p>Az őserdő megszámlálhatatlan rovarja, szúnyogja kínozta őket. Ruhájuk
                        rongyokban lógott, így testüket valósággal ellepték a legyek és bogarak,
                        különösen mikor az erdő mocsarasabb részéhez értek. Az ingovány kis
                        terjedelmű volt ugyan, mert szemben velük vagy ötvenméternyire bozótos,
                        kemény talaj következett ismét, de úgy látszik, e néhány méterre
                        lecsuszamlott a magasabb erdő aljáról minden sár, mert Jarosics egyszer csak
                        derékig süppedt a tőzegbe, amint előrelépett.</p>
					<p>Épphogy megmenthették, miközben álláig merült a hínárba.</p>
					<p>- Az istennyila... - káromkodott Higgins. Malpaga nagyot csapott puskatusával
                        egy húsz méter széles fatörzsre:</p>
					<p>- Itt gebedünk meg mind!</p>
					<p>Jarosicsról valahogy lekaparták a súlyos sárdarabokat, és nehéz munkával
                        megtisztították a fájdalomtól félőrült embert a rátapadó megszámlálhatatlan
                        piócától.</p>
					<p>Bradley a fatörzset nézte. A torreádor puskája feléig beleszaladt az ütés
                        nyomán a kéreg mögé. Az őserdő fáinak nagy része már évszázadok óta nem él,
                        korhadt, kirohad a belseje, és csak a törzse körül élősködő kúszórotangok
                        tartják állva.</p>
					<p>Ez a húszméteres vastag törzs teljesen elkorhadt. A puskaagy ütései alatt
                        betört a kérge. Magasan a föld felé emelkedő gyökerei mint erőtlen
                        saskarmok, száradtan, élettelenül kapaszkodtak a talajba.</p>
					<p>Bradley is rácsapott a puskájával.</p>
					<p>- Kidöntjük ezt a fát!</p>
					<p>Kjörgson keserűen kacagott:</p>
					<p>- Megőrültél? Tíz ember baltával két nap alatt ha megbirkózik vele.</p>
					<p>- Fél óra alatt kényelmesen kidöntjük - felelte Bradley, és újra rácsapott a
                        kéregre. A puskája félig eltűnt a fában.</p>
					<p>- Hiszen ez kirohadt belülről! - kiáltotta Haagen ámultan.</p>
					<p>- Hát azért - bólintott rá Bradley. - Kivágjuk puskatussal is. Elroncsoljuk
                        az alját, és akkor a törzs súlyánál fogva magával rántja az indákat, amelyek
                        a koronájánál fogják. Miután eldőlt, szép széles híd vezet majd a mocsáron
                        át.</p>
					<p>Kjörgson a magasba nézett:</p>
					<p>- Magával fog rántani néhány fát.</p>
					<p>- Az bizonyos.</p>
					<p>- És ha közénk zuhan valamelyik?</p>
					<p>- Akkor meghalunk. Gyerünk!</p>
					<p>A puskaagyak döngve csapkodták a fát. Egy órán belül a fa az ingovány felőli
                        részen teljesen levált az aljáról. Valamennyien nekifeszültek az oldalának
                        ellenkező irányból.</p>
					<p>A fa lassan megmozdult, majd dőlt... dőlt, de néhány másodpercig függve
                        maradt az erős kúszónövény-hálózaton, amely a koronáját befonta. Azután
                        mintha tízmillió nyílvessző süvöltene egyre növekvő, zizegő zajjal. Kókuszok
                        hullottak alá, ezer meg ezer madár rikácsolt, sikoltozott, majmok visongtak,
                        távoli hatalmas ragadozók feleltek rá bömbölve. Iszonyú reccsenéssel
                        vágódott le az óriásfa. A mocsár undok sara, mintha gránát dobná fel,
                        szökőárba csavarodott, és szertefröccsent a magasban. Azután csend lett.</p>
					<p>Most nyitották csak ki a szemüket. Még néhány gally, egy-egy szirom vagy
                        lassan szállongó levél hullott alá, és a mocsáron végigfeküdt a roppant,
                        mohos törzs.</p>
					<p>Megindultak a törzsön. Néha betöredezett alattuk, és ami még kellemetlenebb
                        volt, igen mélyen süppedt a mocsárba, sőt úgy látszott, egyre lejjebb merül,
                        mert az innenső vége, ahol eltörték, már a tőzeges részre hullott, és húzta
                        le a fát.</p>
					<p>Mikor közepén jártak a hínárnak, a fatörzs vége már teljesen elmerült, és az
                        a rész, amelyen haladtak, szinte egy vonalba került a sárral.</p>
					<p>- Kár itt mindenért! - szitkozódott Jarosics.</p>
					<p>- Kitartás - biztatta őket Bradley. - Elérjük a partot. És ha lemerülünk,
                        sincs baj, itt már nem olyan mély.</p>
					<p>- Nem olyan mély... nem olyan mély... majd éppen én fogom kipróbálni...
                        Becsületszavamra... Mérőón lesz az emberből... Nem olyan mély... nagyon
                        szeretem az ilyen megjegyzéseket...</p>
					<p>A húszméteres híd néhány centiméternyi imbolygó ösvénnyé zsugorodott, ahogy a
                        fa lassan mindjobban bemerült. Azért Bradleynek lett igaza: szárazra
                        értek.</p>
					<p>Fogytán volt már mindenből a készletük. Teljesen reménytelennek látszott a
                        helyzet. De azért folytatták közelharcukat a dzsungellel, egyre
                        csüggedtebben, egyre erőtlenebbül.</p>
					<p>De végre!</p>
					<p>Kora délután lehetett. Ritkultak a fák, sárga fény özönlött be a vadon
                        kriptaszagú, nedves, nyirkos, sötét mélyére. Látszott megint az ég. Nem
                        merőlegesen és toronymagasságban felettük, ahogy eddig, hanem szemben,
                        elszórt törzsek között, alacsonyan! És valami furcsa, egyhangú moraj
                        közeledett.</p>
					<p>Víz! Patak!...</p>
					<p>Mint valami megvadult csorda rohantak cserjéken, bozótokon át. Errefelé
                        minden víz a Nigerbe ömlik!</p>
					<p>Most az egyszer nem csalódtak. Kis patak kanyargott ezüstösen a vadonban.</p>
					<p>Most már vidáman, szinte serényen haladtak, rekedt torkukból felnyekergett a
                        légió indulója:</p>
					<p>T’en t’auras du boudin. T’en t’auras du boudin.</p>
					<p>Rongyos, halálosan lefogyott kísértetek különös csoportja volt ez a kis
                        társaság a dzsungelben, amint bizonytalan hangon, szinte vidáman mentek,
                        jóformán meztelenül, de puskával a vállukon.</p>
					<p>Késő délutánig követték a kanyargó kis patakot úttalan utakon, vadul
                        összegubancolódott növényzet között, minden méterért elkeseredetten
                        harcolva.</p>
					<p>Azután hatalmas tisztásra bukkantak ki. Az erdő talajában valami régi,
                        történelem előtti katasztrófa nyomán szakadékszerű mély bevágás tátongott.
                        Ide zuhant le vörös agyagsellőkön harsogva, porrá törve a patak. A sellőkről
                        a szakadék mélyére hullott.</p>
					<p>És ott eltűnt egy kis barlangban! Ahová nem követhették!</p>
					<p>Nyitott szájjal, kidülledt szemmel álltak ott a rongyos múmiák. Egyikük sem
                        szólt. Ez több volt, mint a halál. Itt pusztulófélben levő embereket
                        ugratott a sors! Ebbe a packázásba bele kell őrülni!</p>
					<p>De nem szóltak semmit, csak álltak, szédelegve, ernyedt, siralmas arcokkal,
                        omlani készülő, remegő térdeiken kissé megroggyant a testük.</p>
					<p>- Nom du nom... - suttogta döbbenten Higgins -, az ördög játszik velünk.</p>
					<p>Lent még követhették volna a patakot, de a kis föld alatti barlangban
                        eredménytelenül elzárkózott a lehetőség, hogy eljussanak általa a Nigerhez.
                        Pedig a kis patak oda vezet.</p>
					<p>De a föld alatt!</p>
					<p>Hatalmas dörrenést visszhangzott megsokszorozva az erdő.</p>
					<p>Graham, a költő, főbe lőtte magát. Mialatt senki sem figyelt rá, óvatosan
                        lehúzta a cipőjét, állát a puska csövére támasztotta, és hüvelykujjával
                        rátiport a ravaszra. Csontszilánkok röpködtek szét, és apró agyvelődarabkák
                        rezegtek néhány közeli falevélen...</p>
					<p>Havranek kezéből idejében kicsavarták a puskát. Krakauer fegyverezte le,
                        dühösen és idegeskedve.</p>
					<p>- Mit gondol, kérem!... Mi ez itt, kávéház?! Ha agyon akarja lőni magát,
                        menjen haza!... Az ilyen dolgokat jobb, ha egészben elhagyjuk... Nézze meg
                        az ember!... Agyonlőni... Finom dolog, mondhatom...</p>
					<p>Egyedül Graham találta meg a helyes utat. A szikláról lehajított test
                        alkonyatra a Nigerhez ért, éjfélre elhagyta Timbuktut, és másnap ott volt a
                        célnál, Gambiában! A törvényszéki orvostani intézetben csodálkozva nézték a
                        messziről jött, feloszló tetemet. Egy méter kilencven magas volt, és
                        mindössze negyvenhat kiló.</p>
				</div>
				<div type="chapter">
					<head>6</head>
					<p>A forróság megrekedt és felhalmozódott az erdő alján annyira, hogy ötven fok
                        is lehetett. Már csak vonszolták magukat. Azután hirtelen vaksötét lett, és
                        egy csattanással sűrű trópusi zápor zuhant rájuk, vastag vízfüggöny takart
                        el mindent, az óriási kardlevelek mint eleven esőcsatornák ontották a
                        vizet. A meleg azonban nem csökkent. A zápor, ahogy jött, úgy vonult el,
                        mintegy vezényszóra.</p>
					<p>Az erdő még jobban megtelt gőzszerű, sűrű párával, fojtóan, vastagon.</p>
					<p>- Megpróbálok felkapaszkodni egy fára - mondta Bradley.</p>
					<p>Ruha és fehérnemű már csak foszlányokban volt a testükön. Múmiaszerűen
                        lesoványodtak, és végső kimerülés tünetei mutatkoztak rajtuk. Havraneket úgy
                        kellett vonszolni, ütlegelve, taszigálva, mert ott akart maradni az erdőben.
                        Ő nem megy tovább. A többiek hagyták volna, csak Bradley és Higgins húzták
                        kezénél fogva, talpra állították, lökdösték. Krakauer segített nekik.</p>
					<p>- Gyerünk... csak gyerünk... Ahogy ezt a karnagy úr elképzeli... Itt maga nem
                        dirigál!</p>
					<p>A fánál, ahol Bradley megállt, egy léggyökér függött le a törzs mellett. Ezen
                        kapaszkodott fel, lábával a fához tapadva.</p>
					<p>Addig kúszott, amíg erejéből tellett. Remélte, hogy valamerre másik folyót
                        lát felcsillanni, amely elvezeti őket a Nigerhez. Nem sokáig nézelődött,
                        gyorsan lejött.</p>
					<p>- Bal felé, talán félórányira, szabálytalan szürke foltokat láttam. Nem
                        vehettem ki tisztán a sűrűségtől, de lehet, hogy valami törzs táborozik ott.
                        Ha így van, akkor megmenekültünk!</p>
					<p>- Vagy megesznek mindannyiunkat! - jegyezte meg keserűen a torreádor.</p>
					<p>- Az is lehet. Gyerünk!</p>
					<p>Letértek az elefántcsapásról, és újra puskaaggyal, oldalfegyverrel dolgozták
                        előre magukat a sűrűben. Nemsokára fáradság nélkül haladhattak tovább.
                        Mindenfelé eltépett indák, széttört cserjék, legázolt kúszónövények
                        könnyítették meg az utat.</p>
					<p>Bradley diadalmasan kiáltott fel:</p>
					<p>- Erre emberek jártak! Azután kibukkantak egy árnyékos, tágas
                        erdőrészletre.</p>
					<p>Sötét félhomály borult a tisztásra.</p>
					<p>A külső részen két tipróláncos teherautó állt. Az őserdőben!</p>
					<p>Szerteszét főzőedények, kisebb ládák, papírhulladékok, mintha csak néhány
                        percre távoztak volna az emberek.</p>
					<p>- Hogy került ide a két autó?</p>
					<p>- Onnan jöttek - mutatott Bradley a kocsik mögé. Széles darabon kidöntött fák
                        mentén út vezetett a dzsungelben. Már nemegyszer hatoltak be ilyen módon a
                        vadonba modern tipróláncos autókkal. Fokonként utat vágnak fejszével a
                        célig.</p>
					<p>Hirtelen Havranek rémült kiáltása hallatszott. Néhány barlangszerűen
                        képződött, összeérő lomb mélyén ponyvasátor állt. Jókora bungalow, kívülről
                        is erős kötelekkel lerögzítve. Ennek a bejáratát lebbentette fel a
                        karmester. Nem tudott szólni a köréje sereglőkhöz, csak mutatott a sátor
                        felé. Valamennyien visszahőköltek egy pillanatra attól, amit láttak.</p>
					<p>Szép sorjában, egymás mellett, lapos nyugágyakon tizenkét csontváz hevert. Az
                        egyik félig ülő helyzetben volt, mellette a földön pipa. Csontfején a
                        trópusi sisak is megmaradt. A ruhanemű foszladozott róluk, de mégsem
                        lehettek itt régen, ez látszott a holmikról. Egy kis asztalkán orvosságos
                        üvegek álltak és sztetoszkóp. Valószínű, hogy európai utasok betegedtek meg
                        ezen a helyen, és miután végzett velük a kór, az erdő milliárd és milliárd
                        termesze gyorsabban csontvázzá preparálta őket, mint valami anatómiai
                        intézet alkalmazottai.</p>
					<p>Ismernek hangyafajokat, amelyek, ha a vándorútjukon ellepik az alvó embert,
                        nemcsak végeznek vele, de hihetetlen tömegükkel órák alatt minden atomnyi
                        húst elpusztítanak róla.</p>
					<p>A csontvázról tehát nem lehet arra következtetni az őserdőben, hogy mióta
                        fekszik ott a halott.</p>
					<p>- Valami expedíció lehetett - mormolta Stuck.</p>
					<p>- De miért nem falták fel a vadállatok a testüket? - tűnődött Kjörgson.</p>
					<p>- Mert a ragadozó nem eszi a dögöt, apróbb állatok pedig elmenekülhettek az
                        emberlakta zajos hely közeléből - magyarázta Bradley. - Annyi bizonyos, hogy
                        ezek vissza akartak térni civilizáltabb vidékre, tehát az ő felszerelésükkel
                        mi is visszatérhetünk.</p>
					<p>A sátorban csak apróbb használati tárgyak voltak: evőeszköz, szamovár, könyv
                        és hasonló.</p>
					<p>Kimentek a két teherautóhoz. Mikor felhajtották az elsőről a ponyvát,
                        megoldódott a rejtély.</p>
					<p>- Filmesek! - kiáltotta a torreádor.</p>
					<p>Az első, ami feltűnt, egy állványra szerelt felvevőgép volt.</p>
					<p>Néhány ólmozott, lapos dobozon látszott, hogy filmtekercsek lehetnek benne. A
                        két autóban különben megtalálták a kitűnő kis expedíció teljes felszerelését
                        ónozott vagy légmentesen elzárt dobozokban. Elektromos hűtőszerkezet,
                        konzerv, vadászfegyver, muníció, akkumulátor, jegyzetek, okmányok,
                        reflektor, pontos térkép és iránytű. Az autót, mint valami lugast, benőtte a
                        folyondár.</p>
					<p>A szabadban is megtalálták a filmesek nyomát. A sátor közelében egy
                        felállított megafont jóformán teljesen befutott a növényzet. A földön néhány
                        emberi csont, széttépett ruhadarabok. Itt egy ragadozó lecsapott valakire,
                        akit nem a betegség pusztított el.</p>
					<p>A csontváz Söpkéz volt!</p>
					<p>A „Dalol a vadon” felvételeit készítő Transatlantique filmkonzorcium járt
                        szerencsétlenül ezen a helyen. A Transatlantique közepes tőkével, mint
                        betéti társaság, korlátolt felelősség mellett elhatározta, hogy rendszeresen
                        készít rövid őserdei filmeket. Így kerültek a dzsungelbe, kitűnően
                        felszerelt autóikkal Max Kempish producer, dr. Meister főrendező, egy
                        hangmérnök, egy dzsungelszínész, három műszaki és a szükséges
                        segédszemélyzet.</p>
					<p>Talán még sohasem volt olyan pánik az őserdőben, mint amilyent a „Dalol a
                        vadon” című film elkészítésére érkező filmesek idéztek elő. Söpkéz volt
                        ekkor az őserdő legfélelmetesebb vadja. Mikor a philadelphiai
                        állathangutánzó először bődült bele a megafonba, tigrisek és oroszlánok
                        riadtan menekültek, a párducok vackaikba bújtak, a rinocéroszok addig
                        maradtak víz alatt, amíg csak a tüdejük bírta, és az óriásgorilla hetekig
                        rohant üldözési mániában, míg egy távoli dombon kimerülten roskadt össze,
                        kezében egy segédrendező bal lábával.</p>
					<p>Hogy később mégis elfogyasztották a konzorciumot, ezt nem az állatok, hanem a
                        filmesek mohósága idézte elő. Mindenféle gyümölcsöt ettek össze, többek
                        között bizonyára valami ismeretlen mérges növény termését is, és az egész
                        társulat megbetegedett.</p>
					<p>Egy ideig csak az mentette meg őket a lappangó vadaktól, hogy Söpkéz ott ült
                        a megafon előtt és bőgött. Bőgött, mint oroszlán, bőgött, mint bengáli
                        tigris, és bőgött Philadelphia után. Amíg Söpkéz bőgött, addig a vadak távol
                        maradtak. Távol maradtak annak dacára, hogy Söpkéz az Észak-Amerikában
                        tenyésző szakállas ősbölény hangján is bömbölt, de távol maradtak volna
                        talán akkor is, ha Söpkéz a New York Times vezércikkét bömböli el. Söpkéz
                        azonban berekedt. Akkor már csak ő élt társai közül. A legvadabb oroszlán
                        bőgései hisztérikus női sikolyként szakadtak szét kifáradt torkából a
                        megafonban, míg végül a prédájára lecsapó bengáli tigris vérfagyasztó
                        üvöltése egy kivénült szpíker suttogásává enyhült...</p>
					<p>A vadak ekkor elfogyasztották a betéti társaság utolsó tagját.</p>
					<p>A légionisták sorra vettek mindent, ami az autókon volt. Azt nyomban
                        elhatározták, hogy a jelmezeket itt hagyják. Megállapították, hogy a
                        filmesekkel hölgy is lehetett, mert egy apró aranykoronát és női díszruhát
                        is találtak. A jelmezben Szép Helénát játszották egy marokkói
                        színielőadáson, és itt a „dzsungel tündérét” alakították volna benne.</p>
					<p>Elsősorban jóllaktak, miután minden eszköz rendelkezésükre állt ehhez, azután
                        megtisztálkodtak, majd szép, de egyszerű végtisztességgel elföldelték az
                        áldozatokat, és ők foglalták el helyettük a bungalow-t.</p>
					<p>Másnap kiderült, hogy a kis társaságnak elsőrangú felszerelése volt.
                        Azonkívül a francia gyarmatügyi minisztérium utazási engedélye, mellette a
                        marokkói kormányzóság igazolása, valamint felhívás a hatóság katonai és
                        rendőri közegeihez, hogy a filmeseket lehetőleg támogassák munkájukban.</p>
					<p>Minden kocsihoz száz liter benzin, különleges, légmentesen zárható
                        tartályban, és megfelelő mennyiségű olaj.</p>
					<p>Bradley diadalmasan nézett társaira.</p>
					<p>- Megmenekültünk, fiúk. Ez a benzin elégséges a legközelebbi helységig, ahol
                        ismét lehet benzint felvenni. És hogy hol van ez a hely, azt megtudjuk, ha
                        elindulunk a kidöntött fák között visszafelé.</p>
					<p>- Ez sem szükséges - mondta Stuck, és felemelt egy celofánnal védett
                        térképet, amit az autó belsejében heverő holmik közül kotort elő. -
                        Ceruzával jelölték az utat idáig. Nincs messze innen az őserdő határa.</p>
					<p>- A Nigert látod?</p>
					<p>- Igen. Valamivel távolabb vagyunk tőle, mint mikor elindultunk a
                        Ghidi-sivatagból.</p>
					<p>- Hát... hát hová érünk ezen az úton? - kérdezte Havranek, az ösvény felé
                        lendítve a karját, mintha koronával jelzett szünetet vezényelne.</p>
					<p>Stuck rövid vizsgálódás után csendesen felelt:</p>
					<p>- A Ghidi-sivatagba. A Szahara délnyugati részébe. Ahonnan elindultunk!</p>
				</div>
				<div type="chapter">
					<head>7</head>
					<p>Szóval hatalmas félkörben, óriási erőfeszítések árán ismét a Neftir
                        helyőrséghez vezet az útjuk.</p>
					<p>- Ördög és pokol!</p>
					<p>Szitkok röpködtek a levegőben.</p>
					<p>- Nem értem, miért dühöngtök? - kérdezte Bradley. - Mióta a Szahara fennáll,
                        légionisták ilyen elsőrangú módon még nem menekültek. Tipróláncos autón,
                        expedíciós felszereléssel.</p>
					<p>- Micsoda marhaságokat mondasz?! - dühösködött a torreádor. - Hiszen minden
                        oázisnál katonai helyőrségbe ütközünk, és akárhol lecsaphat ránk a
                        sivatagban egy század szpáhi.</p>
					<p>- Na és? Itt a gyarmatügyi minisztérium és a kormányzó engedélye. Civil
                        ruhánk van, és mindenki magához vesz egy személyazonossági írást. Én vagyok
                        dr. Meister, a rendező, Higgins az ügyvezető igazgató...</p>
					<p>Tíz perc múlva derékig meztelenül, olajoskannákkal, szerszámokkal
                        szorgoskodtak a kocsik körül. Néhányan a gazzal benőtt utat próbálták
                        megtisztítani. Egykettőre kitisztogatták a port. Már az első kísérletre
                        kifogástalanul dolgoztak a motorok.</p>
					<p>- Szegény Graham! - mondta Jarosics. - Csak egy kissé bírta volna még. Milyen
                        kár... Valamennyien megszabadulunk, és ő meghalt.</p>
					<p>- Így jár az, aki agyonlövi magát - dörmögte leszűrve a tanulságot
                        Krakauer.</p>
					<p>Félelmes harsogással verte fel az őserdő csendjét a két ormótlan tank. Az
                        áttételek mint szárazon küszködő krokodilok siklottak előre, maguk alá
                        gyűrve az útjukba akadó gyökeret, dudvát, és a hajnal első sugarai éppen
                        szétterültek a sivatag felett, mikor az őserdő utolsó dombján meredt ég felé
                        a tipróláncos kocsi két elálló talpa, hogy átlendülve a lejtőn,
                        előreboruljon az emelkedés oldalán.</p>
					<p>Azután megnyílt előttük a Szahara, és csörömpölve, zakatolva vágtak neki a
                        homokdűnéknek.</p>
				</div>
				<div type="chapter">
					<head>8</head>
					<p>Vidáman ment minden. Magukhoz vették az iratokat, ki-ki egy megfelelőt
                        választva. Higgins az ügyvezető igazgató útlevelét tette zsebre, Krakauer a
                        titkárét, és a többiek valamilyen műszaki, segédrendezői vagy operatőri
                        okmányt vettek magukhoz.</p>
					<p>Gyöngyélet volt: autón utazni a Szaharában. Ilyet légionista ritkán élvez. Az
                        egyik kocsit Bradley vezette, a másikat Stuck. A többiek whiskyt ittak,
                        énekeltek, és a ponyva árnyékában paradicsomi életet éltek.</p>
					<p>Mindez csak addig tartott, amíg az örökké anyagias Stuck hátra nem szólt a
                        volán mellől:</p>
					<p>- Azt hiszem, baj lesz. Itt mindent találhatunk, csak készpénzt nem. Benzint
                        rabolni pedig nem tudunk az oázisokban.</p>
					<p>- Az áldóját! - kiáltott Jarosics. - Ez végzetes lehet.</p>
					<p>- Tudtam! Tudtam! - siránkozott Krakauer. - Mióta beálltam a légióba, egyik
                        kellemetlenség a másik után...</p>
					<p>A legközelebbi oázisnál már a két hatalmas autóban alig lötyögött valami a
                        száz liter benzinből. Igen sok bennszülött sereglett az autók köré. Bradley
                        megpróbált csereüzletet kötni, de nem volt mivel. A whiskyt megitták ezek a
                        gazemberek, mást meg nem fogadott el csereárunak a benzinkút kezelője.</p>
					<p>Alkonyodott. A gyors lehűlés földszagú párákat sodort feléjük a erdőből.
                        Dideregve ültek a ponyva alatt, rosszkedvűen és tépelődve. Közben az oázis
                        csendőrjárőrének vezetője elkérte írásaikat. Minden személytől külön. Azután
                        a minisztérium és a kormányzóság engedélyeit. Rendben találta a dolgot. Azon
                        nem csodálkozott, hogy igen soványak. Mind így jön vissza onnan. A csendőr
                        nem tudott tanácsot adni arra nézve, hogy mi módon tehetnének szert
                        benzinre.</p>
					<p>- De hát csak nem maradhatunk itt örökké?</p>
					<p>- Miért? Egész barátságos hely - mondta a csendőr.</p>
					<p>Elhatározták, hogy az éjszakát mindenesetre itt töltik.</p>
					<p>Reggelre volt benzin. A kút tulajdonosa nem kért tőlük egy fillért sem, csak
                        sürgette őket, hogy menjenek tovább mennél hamarabb.</p>
				</div>
				<div type="chapter">
					<head>9</head>
					<p>Az eset előzményei az éjféli órákba nyúlnak vissza. A benzinkutas dohányozva
                        ült törvényes tulajdona mellett, nehogy az idegeneknek eszükbe jusson
                        jogtalan módon megfosztani őt árujától.</p>
					<p>Szép teliholdas éjszaka volt. Dermedt fény feküdt a mozdulatlan
                        dombhullámokon. Rahib ben Ualed, a tulajdonos, az élet hiábavaló dolgain
                        tűnődött, amelyek között a leghiábavalóbb szerinte az volt, ha valaki pénz
                        nélkül akar tankolni egy oázisban. A mozdulatlan, sötét pálmákról
                        gyermekkori mesék jutottak eszébe a Szahara szellemeiről. Valahol egy teve
                        bőgött, és tompa puffanással érett kókuszdió pottyant le a magasból. Azután
                        megint igen nagy csend lett.</p>
					<p>Ekkor lépett ki a bokrok közül Szép Heléna!</p>
					<p>Apró aranykorona volt a feje tetején, és sleppes selyemuszályszerű női
                        peplum, amihez nem valami stílszerűen illeszkedtek a jókora, kitiport
                        bakancsok. Szép Heléna vörös volt, rövid hajú, kissé ferde orrú, de
                        mindenképpen szokatlan és ijesztő jelenség egy szaharai oázisban.</p>
					<p>Rahib ben Ualed szájából kihullott a cigaretta, és zsibbadtan meredt a
                        kísérteties királynői jelenségre. Tisztában volt vele, hogy a gonosz Ghut, a
                        sivatagban süvöltő harmattán szelleme kísért, és neki most meg kell halnia.
                        De nem egészen így történt.</p>
					<p>- Ember! - szólalt meg a királynő síri hangon. - én vagyok a halál angyala...
                        Becsületszavamra. A két autó utasai átkot és pusztulást hoznak rád. Ha a
                        hajnal első világosságánál még itt vannak az oázisban, mindannyian meg
                        fogtok halni. Ezért a túlvilág nevében mondom: ne piszkoskodj, öreg uzsorás,
                        és intézkedj, hogy benzint kapjanak az idegenek. Mert ha nem, akkor holnap
                        délelőtt tíz és tizenegy között a számum betemet minden élőlényt, aki itt
                        jelen van... Jó éjszakát és légy átkozott!</p>
					<p>Ezzel a kísértet ismét távozott a sűrűbe, és egy tompa puffanással eltűnt.
                        Szerencsére a benzinkutas nem látta, hogy a puffanást mi idézte elő.
                        Krakauer megbotlott a sleppben, és teljes hosszában elvágódott.</p>
					<p>Lehet, hogy a benzinkutas gyanút fogott volna, ha szerencséjükre nem söpör
                        végig egy váratlan passzátszélroham a homokdombok között, hatalmas
                        portölcsért zúdítva az oázisra. Ez ugyan sokszor előfordult már, de most
                        nyilvánvalóan a gonosz szellem idézte elő figyelmeztetésül.</p>
					<p>- Uraim! Uraim! - ébresztgette a filmeseket a benzinkutas. - Kaptok benzint!
                        De csak ha nyomban továbbmentek...</p>
					<p>Fél óra múlva zörögve gurult a két tipróláncos kocsi észak felé.</p>
					<p>- Ezt megúsztuk! - lelkesedett Stuck.</p>
					<p>- Megúsztuk... megúsztuk... Most már primadonna lettem... Finom
                        foglalkozás... Úgy éljek... legközelebb majd táncolni is kell.</p>
				</div>
				<div type="chapter">
					<head>10</head>
					<p>Simán jutottak most már előre. A legközelebbi oázis lényegesen modernebb volt
                        az előzőnél. Itt már konzervért kaptak benzint, sőt cigarettát is. Mindössze
                        néhány kilométer választotta el őket az Atlasz folytatásaképpen elrögösödött
                        szikes tereptől, amely már a Szahara vége, Marokkó kezdete, és nagy városok
                        közelében fekszik.</p>
					<p>Bradley Marokkóban a húgánál akart elrejtőzni. A többiek is tervezgettek,
                        valamennyien reméltek most már.</p>
					<p>Délben az egyik autó tiprólánca leesett. Úgy hevert ott a porban, mint valami
                        özönvíz előtti gigantikus őse a mai bicikliláncnak. Ennek a szereléséhez már
                        egyikük sem értett. Nem tehettek mást, hátrahagyták a felesleges holmikkal
                        együtt az autót, és valamennyien a másikra ültek át.</p>
					<p>Dél felé néhány hatalmas homokpadot kerültek meg. Az egyik emelkedés mögül
                        váratlanul vagy húsz, kísértetiesen rongyos, szürke portól lepett fegyveres
                        bukkant fel.</p>
					<p>- Állj! - kiáltotta egy kétméteres, szokatlanul széles vállú óriás, aki, úgy
                        látszik, a vezetőjük volt. Stuck fékezett, de tovább járatta a motort.</p>
					<p>- Mit akarnak?</p>
					<p>- Majd mi kérdezünk - mondta most egy magas homlokú, napbarnított, kis zömök
                        ember, előrelépve az óriás mellett. - Kik vagytok és hová mentek?</p>
					<p>- Filmesek vagyunk, a dzsungelben néhány felvételt készítettünk, és Marokkó
                        felé igyekszünk.</p>
					<p>- Hányan vannak a ponyva alatt?</p>
					<p>- Két öreg filmíró a családjával.</p>
					<p>- Hajtsd hátra a ponyvát!</p>
					<p>Ez nyomban megtörtént. A légionisták önkéntelenül hátraléptek. Egy csomó
                        puskacső meredt feléjük, tudj’isten, honnan, a kormánynál ülő Stuck is
                        fegyvert fogott rájuk. Ők szabadon álltak, és a kocsiban levők az autó
                        oldalával fedezték magukat. Két sortűz, és mielőtt felemelhetik
                        fegyverüket, végeznek velük.</p>
					<p>- Hármat számolok - mondta egy éles hang az autóból -, addig tegyétek le a
                        puskáitokat, de nagyon óvatosan, mert egy meggondolatlan mozdulat, és
                        halomra lövünk mindnyájatokat.</p>
					<p>- Mindnyájatokat... mindnyájatokat... - mormolta egy kísérteties hang.</p>
					<p>A köpcös az óriásra nézett. Az meg a társaira.</p>
					<p>- Azt hiszem - szólt a köpcös -, öngyilkosság lenne a harc.</p>
					<p>- Mi lesz?! - ismételte türelmetlenül az iménti hang.</p>
					<p>Lerakták a fegyvereiket.</p>
					<p>Fehér ruhás, kissé horgas orrú, magas ember szállt le az autóról, és
                        nyugodtan odament hozzájuk.</p>
					<p>- Ki a vezetőtők?</p>
					<p>- Én vagyok - mondta a köpcös. - A nevem dr. Morton. Maga ki?</p>
					<p>- Bradley Tamás. Filmesek vagyunk, és Marokkóba tartunk. Megbízhatnak
                        bennünk, nem jelentjük fel magukat. Szóljanak, ha szükségük van valamire,
                        kaphatnak konzervet, cigarettát és hűtött ivóvizet. Innen már könnyű út
                        vezet Marokkóig.</p>
					<p>Dr. Morton nyugodtan nézte az előtte állót. Azután így szólt:</p>
					<p>- Melyik helyőrségből szöktetek meg?</p>
				</div>
				<div type="chapter">
					<head>11</head>
					<p>Most az egyszer Bradley is meglepődött.</p>
					<p>- Mit mond?</p>
					<p>- Mióta szokták szökött légionisták magázni egymást? Azt kérdezem, hogy
                        honnan szöktetek meg, és hol hagytátok a hullákat?</p>
					<p>Bradley összeráncolta a homlokát:</p>
					<p>- Honnan veszi ezeket?</p>
					<p>- Ne nevettesd ki magad! Nem tudod, bolond ember, hogy ez a fajtájú Lebel
                        gyorstüzelő, amit itt tartasz a kezedben, csakis a francia idegenlégió
                        számára készül? Az pedig nem valószínű, hogy filmesek vegyék el
                        légionáriustól a fegyvert. Sokkal valószínűbb, hogy a légionista lelövi a
                        filmest, és elveszi a civil ruháját.</p>
					<p>- Egész rendes fickók - mondta Kjörgson a kocsiról. - Nekem például tetszik
                        ez a kicsi.</p>
					<p>- Rendben van - mondta Bradley. - Jól következtettél! Kaptok tehát konzervet,
                        sőt polgári ruhát is, van itt elég. Ezt már az előbb felajánlottam.</p>
					<p>- Nem egészen igazságos a dolog, pajtás - felelte vidáman dr. Morton. - Az
                        autót is meg kell osztani velünk. Fele-fele.</p>
					<p>- Hogy a fenébe ne! - kiáltotta Stuck. - Mi is alig férünk el benne.</p>
					<p>- Hát majd kiszálltok.</p>
					<p>- Úgy éljek, maga nem normális - szólt közbe idegesen Krakauer. - Ha maga
                        rávesz engem arra, hogy én ebből az autóból kiszálljak, térdig emelem a
                        kalapomat!... Becsületszavamra ilyet még nem hallottam!... A fele autót!...
                        Majd felszeleteljük magának a kocsit!</p>
					<p>- Itt nincs vitának helye! - mondta dr. Morton. - Szökött légionisták
                        vagyunk, és megosztozunk mindenen. Egy óráig mi ülünk a kocsiban, egy óráig
                        ti. Ez a helyes.</p>
					<p>- Azt hiszem, igaza van a köpcösnek - mondta bizonytalanul Jarosics.</p>
					<p>- Igen - bólintott Bradley. - Természetes, hogy együtt megyünk tovább. És
                        miután ők gyalog jöttek, az első óra az övéké. Kiszállni, fiúk!</p>
					<p>- Nyert - mondta siralmasan Krakauer, miközben felcihelődött. - Szavamra,
                        mióta beálltam a légióba, nincs egy nyugodt percem... Még ilyet nem
                        láttam.</p>
					<p>A húsz rongyos katona beült a ponyvák alá, az autó továbbment, és a többiek
                        követték. Az első kútnál, mielőtt felcserélték a helyeket, a húsz szökevény
                        megmosdott, rendbe hozta magát és civil ruhába öltözött. Ki egy
                        munkásoverallt, ki egy fehér szmokingot vett fel, ahogy jött. A Bill
                        nevezetű légionista bokáján és csuklóján a leghosszabb ruha is vagy húsz
                        centiméterrel rövidebb volt, és félő volt, hogy a kabát szétreped a
                        hátán.</p>
					<p>- Bilincstörő ez a barom - mondta Morton -, és ha nem tért volna át a
                        bilincsről az emberi fejekre, akkor ma is világhírű artista lenne. Puszta
                        ököllel szikladarabokat zúz porrá.</p>
					<p>- Te mi voltál civilben? - adta fel a légióban szokatlanul neveletlen kérdést
                        Bradley.</p>
					<p>A köpcös nevetett.</p>
					<p>- Nem fogod elhinni. Misszionárius angol Guineában. Jó pap voltam. Az volt a
                        baj, hogy nagyon is szerettem a bennszülötteket. Egy kegyetlen barom
                        portugál kereskedő részeg volt, és agyonkorbácsolt valami jelentéktelen
                        vétségért egy négert. Mikor odaérkeztem, már haldokolt a szerencsétlen.
                        Nagyon ráförmedtem a portugálra, és ez a pimasz annyira be volt rúgva, hogy
                        rám ütött a korbáccsal. Megfeledkeztem magamról és nekimentem. Pokoli
                        verekedés lett, és leütöttem. Valahogy rosszul esett a földre, bevágta egy
                        kőbe a fejét és meghalt. Gazember volt, de nem lett volna szabad ezt
                        tennem... Ha jelentem a korbácsolást, szigorúan megbüntetik, így pedig nekem
                        kellett menekülnöm. Nagyon elcsigázottan értem ide a franciákhoz,
                        szégyelltem bevallani, hogy misszionárius voltam, a tettem után nem is
                        éreztem többé alkalmasnak magam erre a hivatásra. Végül beálltam a
                        légióba...</p>
					<p>Továbbmentek. Nemsokára feltűnt a távolból az első hegylánc. A sivatag
                        elmaradt mögöttük. De ez a terméketlen terület elhagyatottabb volt a
                        Szaharánál is. Jól ismerték a vidéket: három nap járóföldre sem találnak itt
                        emberlakta helyre.</p>
					<p>Alkonyodott.</p>
					<p>Egyszer csak a bilincstörő felkiáltott:</p>
					<p>- Úgy látszik, ott ég valami...</p>
					<p>A távolban, egy lágy vonalú domb mögül különös rőt és zöldes fény sugárzott
                        elő.</p>
					<p>- Mi a csoda! - kiáltotta az egyik. - Nemrég jártam erre, sok kilométernyire
                        nincs a környéken sem erdő, sem kunyhó.</p>
					<p>De a fény csak erősebb lett, ahogy közeledtek.</p>
					<p>Mint valami különös sivatagi csoda. Talán a nap kél fel ellenkező irányból?
                        Aggódó szorongással nézték a rejtelmes, természetellenes sugárzást. Azután
                        valami furcsa, zakatoló hang is hallatszott.</p>
					<p>- Ne álljunk meg? - kérdezte bátortalanul Stuck.</p>
					<p>- Előre! Lesz, ami lesz! - mondta Bradley.</p>
					<p>- Zene... - hebegte Havranek, és megmozdult a karja.</p>
					<p>Ahogy közeledtek, egyszer csak kibukkant a domb mögül a fényforrás. Hatalmas,
                        zöld neonbetűk voltak, vörös keretben!</p>
					<p>Az világított messze az éjszakába!</p>
					<p>DINING ROOM </p>
					<p> Beszélünk németül! </p>
					<p> Tudunk angolul! </p>
					<p> Megértjük a délfranciát!</p>
					<p> SZALONORKESZTER ÉS JAZZBAND!</p>
					<p>És a zakatolás vidám jazzmuzsikává erősödött!</p>
					<p>A légionisták jobban megijedtek, mintha északi fényt láttak volna.</p>
				</div>
			</div>
			<div type="group">
				<head>Ötödik fejezet</head>
				<p>Egy jó üzletember sivatagot varázsol a pusztaságba. De sajnos, az eső
                    megfizethetetlen. Mr. Leonidas megbízható rablókat talál. Bradley és társai
                    megtanulják, hogyan kell viselkedni az igazi légionistának.</p>
				<div type="chapter">
					<head>1</head>
					<p>Mr. Leonidasnak jól menő oázisa volt Észak-Afrikában. Az oázist
                        négyszögölenkénti árért vette, és helyrajzi számmal bírt Algír telekkönyvi
                        hivatalában.</p>
					<p>Világunk divatját a legellenőrizhetetlenebb fazon, az áramvonal jellemzi. Az
                        álkulcsos betörőből gépfegyveres gengszter lett. A haladás mindent átformált
                        a saját képére. Környezetünk vad, ősi jellege lassan áramvonalassá
                        korcsosult.</p>
					<p>Miért éppen az oázis maradt volna változatlan? Kezdetben volt a hűs liget,
                        friss forrással, ahol fárasztó sivatagi útjuk után boldogan nyergeltek le a
                        kimerült vándorok, hogy megpihenjenek néhány órára az árnyékos pálmák alatt.
                        Azután jött az áramvonalas oázis. Hogy az milyen?</p>
					<p>Elsősorban pálmái között huzalokon szép izzólámpák függnek, darabjuk nyolcvan
                        frank. Az oázis közepét gyönyörűen díszített bár foglalja el, amelyre jobb
                        külföldi zarándokok kedvéért hatalmas, vörösen világító, többnyelvű
                        reklámtáblát szereltek fel, ezzel a szöveggel:</p>
					<p>GRAND BAR DE SZAHARA</p>
					<p> DINING ROOM </p>
					<p> PILSNER URSQUELLE </p>
					<p> PIATTI CALDI E FREDDI </p>
					<p> OLD BOYS JAZZ ORCHESTRA</p>
					<p>Az alulról megvilágított üvegparketten, miután szomjukat pezsgővel és
                        koktéllal csillapították a pihenni vágyó utasok, reggelig táncolhatnak. Az
                        oázis más részén szép, kétemeletes hotel áll, ajtajában egyenruhás
                        portással. A „Hotel Számum”. Minden szobához fürdőszoba hideg-meleg vízzel,
                        rádió, pedikűr és cukorbeteg zarándokok számára diabetikus konyha.</p>
					<p>Az oázis személyzeti létszáma igen nagy, mert ide számít a statisztéria
                        is.</p>
					<p>Népség és katonaság.</p>
					<p>Bennszülött népség és gyarmati katonaság.</p>
					<p>Ez igen lényeges, amikor megérkeznek autóbuszon a zarándokok, kiéhezett
                        Kodakokkal. A Grand Bar vezetője néhány tömör, drámai mondatban elmondja,
                        hogyan keletkezett az oázis, melynek első fáját, szerinte Jacub el Mahdi mór
                        király jelenlétében ültették, és az uralkodó személyesen tette földbe a fa
                        alapgyökerét.</p>
					<p>Közli továbbá, hogy az oázis közkedveltségnek örvend szomjan haló vándorok
                        körében, és szökött légionisták is szívesen felkeresik.</p>
					<p>Hát erre kellett a statisztéria. Burnuszba öltöztetett állástalan arab
                        cipészek jelentek meg néha teveháton, és gyorsan egy ital vízért könyörögtek
                        a mixernek. Volt egy kút nagy bőrvedrekkel, ahol ezek a gondterhelt
                        családapák napi húsz frank tiszteletdíjért buzgón itták a poshadt vizet.
                        Olykor egy-egy légionista tűnt fel sétálva, vagy amint éppen duhajkodott,
                        vadul rázva öklét egy burnuszba öltözött munkanélküli szűcs orra előtt. Dél
                        felé kirándulás az ásatag római város omladékaihoz, ahol egy százéves remete
                        visszavonult szent életet él, miközben kizárólag bölcselkedéssel és
                        kígyóbűvöléssel foglalkozik.</p>
					<p>Este azután, midőn a társaság visszamegy az oázisba, már ég a tábortűz, és
                        egy karaván tagjai izzó köveken sütik a lisztből és vízből készült
                        úgynevezett „keszrát”.</p>
					<p>Ezzel a társasággal sok baja volt Mr. Leonidasnak, mert az Oránból
                        szerződtetett állástalan arab kisiparosok nem akarták megenni a rettenetesen
                        kemény, keletlen sült tésztát. Mr. Leonidas tanácsadója, egy orientalista
                        tudós a londoni British Museum néprajzi osztályáról esküvel állította, hogy
                        ez a bennszülötteknek kedvenc nemzeti eledele. De hiába volt minden, azok
                        gyomorégést kaptak a kemény tésztától, és tűvé tették az oázist
                        szódabikarbónáért.</p>
					<p>Miután a külföldiek a „tábortüzet” is megszemlélték, bevonultak a bárba,
                        kezdődik a pezsgőzés, a zene, a flört és a tánc!</p>
					<p>A pálmakoronákról egy-egy kíváncsi majom néz le csodálkozva, azután ő is
                        elkezdi magát illegetni...</p>
				</div>
				<div type="chapter">
					<head>2</head>
					<p>Mikor Mr. Leonidast kitették Algírban az állásából, elhatározta, hogy
                        eljövendő millióit bokszmérkőzések rendezésével alapozza meg. Talált is két
                        megfelelő embert, az egyiket német, a másikat francia bajnoknak nevezte ki,
                        mert a tömegben lappangó sovén gyűlölettel is növelni akarta a játék
                        izgalmát. Mit tudta ő, hogy akkora gyűlöletről, ami az afrikai kültelkek
                        hazafias érzelmű népében fellángolhat, Monsieur Chauvinnek fogalma sem volt.
                        Az öreg Chauvin nem kívánta volna senkitől sem, hogy egy német
                        bokszbajnokot, mert mélyütéssel illette francia ellenfelét, nyomban
                        agyonverjenek. Pedig így történt. Egy mélyütés után a közönség, látva, hogy
                        a francia bajnok nem elég serény a megtorlásban, maga vette kezébe a dolgot,
                        és a bokszszabályokkal szöges ellentétben a német bajnokot ólmos botokkal
                        agyonütötte. Mr. Leonidas a legközelebbi meccs előtt megfenyegette a
                        szerződtetett bokszolókat, hogy nem ad fizetést, ha durváskodnak. Ez a
                        bokszmérkőzés azután enyhe átmenetet képezett a menüett nevű tánc és a
                        svédtorna között. De a közönség most meg az előzékeny harcmodort
                        kifogásolta. Egy ideges zsebmetsző fütyülni kezdett, és néhány tréfás
                        légionista meleg virsliket dobált a bokszolókra. Végül egy hatalmas matróz
                        elkiáltotta magát, hogy: „Adjátok vissza a pénzünket!” Indítványát egyhangú
                        lelkesedéssel fogadták, és megindultak a pénztár felé.</p>
					<p>Mr. Leonidas nyolc rendezőjével megvetette a lábát, hogy védje a pénztárába
                        vezető keskeny átjárót. Mint halhatatlan névrokona egykor a thermopülai
                        szorosban, úgy hullott el ő is vitézül védekezve. Történelmi nimbuszát
                        legfeljebb az tépázhatja meg, hogy szódásüvegtől kellett elbuknia, de végre
                        is Xerxész óta sokat változott a harcászat.</p>
					<p>Ezután rövid ideig ingatlankölcsönök közvetítéséből élt, és ez alkalommal
                        ismerte meg Poncet urat, akinek értéktelen birtoka Marokkótól néhány
                        mérföldnyire, az Atlasz nyugati lejtője alatt terült el, és igen rossz,
                        salétromos, sziklás föld volt.</p>
					<p>Ekkor támadt Leonidasnak a zseniális ötlete. Nyomban felkeresett egy utazási
                        irodát:</p>
					<p>- Nézze, igazgató úr - magyarázta Mr. Birkmannak -, a legközelebbi oázis négy
                        nap Marokkótól, és egész jó forgalma van. Most képzelje el, milyen üzletet
                        jelentene, ha egynapnyira a fővárostól találhatnának oázist.</p>
					<p>- Ez nagyon szép, barátom - szólt az igazgató -, de Marokkó környékén nincs
                        oázis.</p>
					<p>- Majd lesz! - kiáltott lelkesen Leonidas. - Megalapítjuk az „Oázis
                        Részvénytársaságot”, és ha egy részvénytársaság megalakult, akkor már semmi
                        sem lehetetlen. Tudok a közelben, az Atlasztól nyugatra, egy szép kis
                        terméketlen földdarabot, hat valódi pálmával.</p>
					<p>- No de barátom, ott nincs sivatag. Hogy fest egy oázis sivatag nélkül?</p>
					<p>- Reméljük, ez a csekélység elkerüli majd a turisták figyelmét. Ámbár ha
                        megnyugtatja igazgató urat, igazán olcsón beszerezhetünk néhány fuvar port.
                        Afrikában ez a cikk nem drága.</p>
					<p>Az igazgatónak megtetszett a merész képzelőerejű ember, és belement az
                        ügybe.</p>
					<p>Így adta bérbe Poncet úr a földet, és az utazási iroda megalapította az
                        oázist. Mr. Leonidasnak némi fixe volt, és ezenfelül jutalékot is kapott a
                        vendégek után. Ő maga vezette a csoportokat a régi „római város” romjaihoz,
                        és ő tartott előadást az „oázisról” is:</p>
					<p>- E kis oázison túl a végtelen sivatag következik! - magyarázta harsányan. -
                        Szegény arabok és dúsgazdag timbuktui nagykereskedők kivétel nélkül szomjan
                        haltak, ha nem érték el idejében az oázist. Mert esőért hiába imádkozunk
                        ezen a vidéken. Afrikában az eső megfizethetetlen!</p>
					<p>Néhányszor megtörtént, hogy éppen ilyenkor kezdett esni. Ez a cáfolat bizony
                        zavarossá tette az ügyet. De ha az igazgatóság szemrehányást tett neki az
                        eső miatt, amely gyönyörű tervének egyetlen szépséghibája volt, Mr. Leonidas
                        vállat vont.</p>
					<p>- Uraim, én bérelhetek légionistákat és alkalmazhatok pénzért arab
                        zarándokokat, de mint önök is tudják: Afrikában az eső megfizethetetlen.</p>
				</div>
				<div type="chapter">
					<head>3</head>
					<p>Mindez azonban nem elégítette ki a rendkívüli ember becsvágyát. Mr. Leonidas
                        tisztában volt azzal, hogy kortársai felett fejhosszal kimagasló csodálatos
                        zsenijének csak a szerencsés alkalom hiányzik ahhoz, hogy érvényesüljön.
                        Nagy embereknél ez nem ritka eset. Ki tudja, mi lett volna Napóleonból, ha a
                        szeszélyes Barras nem éppen rá bízza az olaszországi hadsereget?</p>
					<p>Mr. Leonidas számára is eljött a nagy nap.</p>
					<p>Éppen egy turistákkal telt autocart kalauzolt az Oázis Rt. pálmaligetébe és
                        római városába. Az utasok között feltűnt egy sovány, napbarnított, ősz úr,
                        ez figyelte a legfeszültebb érdeklődéssel Mr. Leonidas előadását a
                        környékről, amely a vezető szerint néhány évtized előtt, a tuareg megszállás
                        idején valóságos rablófészek volt. Oroszlán még ma is sűrűn előfordult itt,
                        és a vidék lakossága nem ismeri az esőt. Ez a nagyon előkelő, finom külsejű
                        utas nyomban feltűnt a zseninek. Nem tudom, megfigyelték-e már, hogy előkelő
                        utasok valósággal magukhoz vonzzák zseniális embertársaik figyelmét? Midőn
                        megérkeztek az oázishoz, az előkelő utas úgy látszott, nem tud hová lenni a
                        csodálkozástól. Félrehívta Leonidas urat, két fontot nyomott a kezébe, és
                        így szólt:</p>
					<p>- Kedves uram, szeretném, ha velem külön foglalkozna kissé. Engem ez a dolog
                        rendkívül érdekel. Milyen sivatagban vagyunk voltaképpen?</p>
					<p>- A Szaharában! E hely az ősidőkben tengerfenék volt, miután a tenger
                        elvonult, római város lett, azután alakult ez a néhány pálma, hogy mint
                        oázis szolgáljon fáradt vándorok és oroszlánvadászok számára.</p>
					<p>- Rendkívül érdekes! Igazán rendkívül érdekes!</p>
					<p>- Ön nyilván azért érdeklődik ennyire, mert először van Afrikában?</p>
					<p>- Kérem, kérem - tiltakozott az utas -, épp ellenkezőleg, az tett ilyen
                        roppant kíváncsivá, hogy tizenöt évig mint oroszlánvadász éltem a
                        Szaharában.</p>
					<p>Mr. Leonidas úgy érezte egy pillanatig, hogy jó lenne, ha az imént említett
                        tenger visszatérne, és ő nyomban elmerülne benne.</p>
					<p>- Nagyon megváltoztak itt a viszonyok - tűnődött az angol utas szomorúan. -
                        Két év előtt még nyolcvan mérföldet kellett megtenni teveháton innen, hogy
                        az ember oroszlánra bukkanjon. Mennyivel könnyebb manapság. Úgy látszik,
                        közben ideköltöztek ezek a kóborló bestiák, éspedig a tuaregekkel együtt,
                        akik két év előtt még Délkelet-Afrikában laktak. Nem hittem volna erről a
                        nyugodt népről, hogy máról holnapra így elvándoroljon. Mondhatom, Mr.
                        Leonidas, hogy alapos változáson ment át ez a földrész.</p>
					<p>- Uram! Megadom magam - szólt megtörten a vezető. - Mi békés turistákra
                        rendezkedtünk be, akiknek egyetlen fegyverük a Kodak. Mit kezdenének ezek
                        oroszlánokkal? Beismerem, hogy ezt a sivatagi port szekereken importáltuk,
                        tuaregek nincsenek errefelé, és a környék egyetlen őslakója egy lyoni
                        származású vasúti bakter. De kinek árt ez? Végre is a kíváncsi turista
                        olyan, mint a szerelmes férj: mindent elhisz, és semmit se lát. Most, ha
                        tetszik, tegyen tönkre.</p>
					<p>- Isten ments. Sőt. Ez az ügy nagyon tetszik nekem. Én Lord Flatherry of
                        Wimbledon vagyok. Szükségem lenne egy ehhez hasonló ügyes trükkre. Jól
                        megjutalmaznám.</p>
					<p>- Mylord, ha parancsolja, bibliai csodákat művelek, mint egykor Mózes.</p>
					<p>- Ugyan, kérem - legyintett a lord -, ön eddig is többet tett Mózesnél. Ő
                        csak vizet fakasztott a sziklából, maga francia pezsgőt. Nem szólva a kitűnő
                        angol konyháról. Kérem, keressen fel a hét végén Marokkóban. A Mammunia
                        Hotelban lakom. Nagyszabású üzletem van az ön számára.</p>
					<p>És Mr. Leonidas a nagy emberek csodálatos ösztönével megérezte, hogy végre
                        felvirradt az ő napja.</p>
					<p>Úgy is történt.</p>
				</div>
			</div>
			<div type="group">
				<head>Hatodik fejezet</head>
				<p>Mr. Leonidast megbízzák, hogy ébressze fel egy úr vérében a szunnyadó őst.
                    Nyomban felkelti Earl of Cunninghamet, és megállapodnak egy diszkrét
                    orvtámadásban. Marcona portásokat kell alkalmazni. Feltűnnek a filmesek. Az
                    ügyvezető igazgató és a titkár csuklanak, de ez a levegőváltozástól van. Néhány
                    ember akasztófa helyett inkább az ötvenezer fontot választja. Megállapítják,
                    hogy Mr. Leonidas hülye, és ebben maradnak.</p>
				<div type="chapter">
					<head>1</head>
					<p>Ezt az afrikai kirándulást alapjában véve Rellingnek köszönhették. A per után
                        elértékteledett afrikai telkek ügyét Donald baronet pénzcsoportja
                        fellendítette, és spekuláció indult meg a marokkói parcellákban. Nagy
                        település! Gyönyörű csatornázási és építkezési tervek! Természetesen a
                        beteg tanárnő öccse, a kitűnő Evans Gordon végzi a parcellázást. Ez volt a
                        vérdíj Edna becsületéért. Elhatározták, hogy valamennyien leutaznak
                        Afrikába. Mr. Relling, aki felhagyott az utazási irodával, ügyesen szervezte
                        meg ezt az utolsó társasutazását a cégnek. Clayton, mint az új Rt. ügyésze,
                        szintén velük tartott, és miután magával vitte a leányát, eljött a vőlegény
                        is: Thomas, a világhírű hegedűművész! Hogy Relling leánya, Viktória, aki
                        egykor a menyasszonya volt, szintén ott lesz, ezen majd túlteszik magukat. A
                        vállalat két igazgatósági tagja, lord Flatherry és Earl of Teddy, ugyancsak
                        részt vett az utazásban. Természetes, hogy a puritán nagybácsi, Burton
                        nyugalmazott őrnagy, és neje, Gladys sem maradhattak el.</p>
					<p>Most valamennyien a szörnyen meleg délutáni órákat heverték át a marokkói
                        Mammunia Szállóban. Itt kereste fel Mr. Leonidas látszólag nyugodtan, de
                        belülről lelkendezve Flatherry lordot. A lord nyomban fogadta.</p>
					<p>- Foglaljon helyet, Mr. Menelaus.</p>
					<p>- Leonidas... Ha kérnem szabad.</p>
					<p>- Igen? Úgy is jó - mondta a lord. - Készítse el a whiskyjét kedve szerint.
                        Nekem ne töltsön, magam szoktam bíbelődni vele. Hát kérem... hogy
                        visszatérjek a maga csodálatos oázisára: én hajlandó lennék egy hasonló
                        vállalkozását finanszírozni.</p>
					<p>- Ó, mylord... Biztosíthatom, hogy szép jövedelme lesz.</p>
					<p>- No nem... nem ilyesmi. Mindössze egy tehetséges emberen akarok
                        segíteni.</p>
					<p>- Megszégyenít ez a dicséret.</p>
					<p>- Ez a tehetséges ember az unokaöcsém, Earl of Cunningham. A fiú nemsokára
                        megnősül, és így aligha lesz alkalma veszélyes kalandokra vagy hosszú
                        utazásokra, miután tudja, hogy nős emberek ritkán tesznek hosszú utakat.</p>
					<p>- Ismerek kivételt. A fivéremnek szép családja van, és ennek dacára már
                        tizenöt éve egy sapkagyár utazója.</p>
					<p>- Hm... Megtisztel a hasonlattal. Szóval az unokaöcsém kissé elpuhult. Pedig
                        benne is megvan az oroszlánvadászok ősi vére, csak szunnyad. Szeretném őt
                        valami látszólag szörnyű kalandba sodorni, ez felkeltené a szunnyadó ösztönt
                        anélkül, hogy valóságos életveszélybe sodorja őt a bonyodalom. Tudja, itt
                        Afrikában oroszlánok, légionisták, bennszülöttek és más romantikus izék
                        napirenden vannak... Azt hiszem, érti, Mr. Démoszthenész?</p>
					<p>- Leonidas, esedezem...</p>
					<p>- Igen, igen. Hiszen ez alig bír az ügyben fontossággal. Szóval létesítsen
                        valami műoázist műrablókkal, vagy szerezzen szelídített oroszlánokat. A fő,
                        hogy élethű legyen a kaland, és komoly veszély mégse fenyegessen senkit.</p>
					<p>- Körülményes és költséges dolog, de természetesen egy magamfajta ember
                        számára semmi sem kivihetetlen.</p>
					<p>A lord felállt, jelezve, hogy befejezte a beszélgetést.</p>
					<p>- Hát gondolkodjon, kérem, és ma délután mondja el részletesen a tervet. Nagy
                        társasággal együtt jöttünk át Afrikába, de ezek nem vettek részt a tegnapi
                        kiránduláson, úgyhogy nem ismerik magát. Az sem baj, ha ezek az útitársak is
                        belekeverednek. Nem fog ártani nekik. Természetesen ismétlem: egy haja szála
                        sem görbülhet meg senkinek. Ez a lényeg, Mr. Pilátus...</p>
					<p>- Leonidas, legalázatosabban.</p>
					<p>- Igen... no mindegy. Ez nem lesz akadály. Hát viszontlátásra.</p>
					<p>Egy óra múlva Mr. Leonidas Earl of Teddynél jelentkezett. Sir Cunningham
                        éppen azt tette, amit ereiben az ősi vér: szunnyadt.</p>
					<p>- Sir - szólt a nagy ember, miután bemutatkozott -, információm szerint ön
                        lord Flatherry egyetlen örököse, és jegyben jár Dalton baronet leányával,
                        Miss Mary Daltonnal.</p>
					<p>- Uram - felelte látogatójának -, ha azért keltett fel, hogy sürgősen közölje
                        velem családi körülményeimet, akkor feleslegesen fáradt. Menyasszonyomat van
                        szerencsém személyesen ismerni, és anyakönyvi adataimról is tudomással
                        bírok.</p>
					<p>- Nem azért kerestem fel. Ma délután magas javadalmazással alkalmazott az ön
                        nagybátyja. Azonban utóbb rájöttem arra, hogy mellékesen öntől, Sir, külön
                        hatalmas összegeket kaphatok, ha megbízómmal szemben nem vagyok
                        titoktartó.</p>
					<p>Amint látjuk, Mr. Leonidas zseniális kombinációba kezdett.</p>
					<p>Elmondta részletesen lord Flatherryvel folytatott beszélgetését.</p>
					<p>- Nagyon kedves idea az öregtől - jegyezte meg Teddy ásítva -, de azt hiszem,
                        csalódni fog bennem.</p>
					<p>- Nem fog csalódni! Szeretném felhasználni ezt az esetet arra, hogy ön, Sir,
                        kielégítse ennek a kellemes öregúrnak a reményét. Bátornak és férfiasnak
                        kell mutatkoznia, ami könnyű lesz, miután tudja majd, hogy az önt környező
                        veszély nem komoly.</p>
					<p>Earl of Cunningham felült. Nézd csak! Ez egész érdekes.</p>
					<p>- Mr. Leonidas, ön tetszik nekem!</p>
					<p>- Az előnyös külső nálunk családi tulajdonság. Szóval ugyanúgy, ahogy a lord,
                        ön is beleszólhat a kaland megrendezésébe, és velem együtt eldöntheti, hogy
                        milyen tervvel lépjek igen tisztelt nagybátyja elé.</p>
					<p>- Gratulálok! Az idea elsőrangú.</p>
					<p>- Tehát milyen hőstettel remekelne legszívesebben, Sir?</p>
					<p>- Nem lehet esetleg olyasmi, hogy társaságunknak zsaroló levelet ír egy
                        gonosztevő banda, de az én goromba válaszaimtól postafordultával
                        meghátrálnak az elvetemedett fráterek?</p>
					<p>- Ajánlott levélben elkövetett hőstettek nem meggyőzőek. Képzelje el, hogy
                        Othello annak idején levelet ír ahelyett, hogy nyílt színen hattyúvá
                        változna?</p>
					<p>- Az illető Lohengrin volt egy dalműben, és kétséges, hogyha én, mondjuk,
                        hattyúvá változnék, ezzel már igazolnám is bátorságomat. Lehet, hogy
                        Afrikában ez a fellépés férfias, de Európában csak mint artistaszám érhetne
                        el sikert.</p>
					<p>Mr. Leonidas pillantása az asztalon heverő újságra tévedt:</p>
					<p>„SZÖKÖTT LÉGIONISTÁK RABLÓBANDÁJA</p>
					<p> TANYÁZIK EGY ATLANTI-ÓCEÁNI SZIGETEN!”</p>
					<p>- Mi a véleménye erről, Sir? - kérdezte Teddytől az újságra mutatva.</p>
					<p>- Nem rossz - felelte, miután elolvasta a cikket, amely arról szólt, hogy egy
                        magányos szigeten, Nyugat-Afrika partjainak közelében, szökött légionisták
                        tanyáznak.</p>
					<p>- Mit szólna, Sir - tűnődött Leonidas -, ha szerződtetnék néhány marcona
                        alakot, akik önt és tisztelt társaságát rabságba ejtenék. Egy szigetet
                        igazán könnyen bérelhetünk.</p>
					<p>- Csak ne legyen az a hely túl nedves vagy túl száraz - jegyezte meg
                        Teddy.</p>
					<p>- Olyan szigetet bérelhetek, amilyent parancsol! Százötventől felfelé
                        kaphatunk már szigetet vulkánnal vagy vízeséssel, kétszázért garantáltan
                        féregmentes bennszülött törzzsel és háromszázért ajánlhatok egy szigetet
                        valódi európai remetével, aki tizenkét éve ruha nélkül tartózkodik egy
                        barlangban, nyerskoszton él és képeket fest.</p>
					<p>- A részleteket önre bízom, fő, hogy a sziget elhagyatott legyen, de
                        lehetőleg árnyékos és egészséges. Rablók támadjanak meg élethűen bennünket,
                        én majd férfias daccal szembeszállok, előrántom a revolveremet, amely vakra
                        lesz töltve, néhány lövést adok le, és az első felém rohanót leütöm. Mocskos
                        rablóknak nevezem majd önöket, esetleg gyáva orvtámadóknak is, ha nem veszik
                        rossznéven.</p>
					<p>- Nyugodtan. Nem vagyunk érzékenyek.</p>
					<p>- Ezután elhurcolnak minket a szigetre, és kijelentik, hogy csak váltságdíj
                        ellenében bocsátják a társaságot szabadon.</p>
					<p>- Sir! Ön filmírónak született. Most csupán egy aggályom van: tegyük fel a
                        lehetetlent, hogy a rendőrség kinyomozza a tetteseket. Mit csinálok én annyi
                        éven keresztül a fegyházban?</p>
					<p>- Látja, erre nem gondoltam.</p>
					<p>- Semmiség az egész. Ön írásba adja, Sir, hogy az egész elrablási tréfát
                        személyesen eszelte ki, és ugyanilyen írást kérek majd lord Flatherrytől
                        is.</p>
					<p>- Stop. Az írást még ma megkapja! A fő, hogy minden élethű legyen.</p>
					<p>- Rám bízhatja, Sir. Ajánlom magamat!</p>
					<p>És ment vissza a lordhoz.</p>
					<p>Flatherrynek részletesen elmondta a tervet, óvatosan titkolva természetesen,
                        hogy Teddyvel együtt főzte ki.</p>
					<p>A lord elégedetten bólogatott.</p>
					<p>- Egész jó ötlet. Csak valakinek előre kell utaznia arra a szigetre, miután a
                        társaságban hölgyek is vannak, és természetesen, ha nem is éppen mennyei
                        kényelemről, de megfelelő tartózkodási helyről gondoskodni kell.</p>
					<p>- Minden rendben lesz. A Teneriffa-csoporthoz tartozó egyik jó klímájú, szép
                        szigetre irányítom a tisztelt társaságot. Azonban a tréfa igen sok pénzbe
                        kerül...</p>
					<p>- Nem lesz oka panaszra. Természetesen csak akkor, ha minden kiránduló testi
                        épségéért kezeskedik.</p>
					<p>Úgy vigyázok rájuk, mint a szemem fényére. Ezt elhiheti, Sir. Ajánlom
                        magamat...</p>
					<p>Ég önnel, Mr. Dante.</p>
				</div>
				<div type="chapter">
					<head>2</head>
					<p>Miután Mr. Leonidas átvette az Earltől a „megbízólevelet”, munkához
                        látott.</p>
					<p>Most már csak a megfelelő emberekre volt szükség. Ide elszánt londínerek
                        kellenek, állig felfegyverkezve, markánsak és mégis udvariasak.
                        Összeállította az elrabolandó társaság tagjainak pontos névsorát, nehogy
                        tévedésből más vendéget is elhurcoljanak az oázisból. Az utasok listáján
                        feltüntette a rangokat és címeket, mert még a rablók is különbséget kell,
                        hogy tegyenek egy Dalton baronet és egy Mr. Relling között. Ezután sietett
                        az oázisba.</p>
					<p>Meglepetéssel konstatálta, hogy a „sivatagi” kút mellett egy tipróláncos autó
                        áll.</p>
					<p>- Vendégeink érkeztek, uram, - újságolta egy beduin harámbasa, aki
                        pályafutását az algíri vásárcsarnokban kezdte mint pénzügyőr.</p>
					<p>- Miféle vendégek?</p>
					<p>- Hülye filmesek.</p>
					<p>- Filmesek!? Hol vannak?</p>
					<p>- A szállodaigazgató tudja. Az előbb megverték, azután ebédelni mentek.</p>
					<p>Rohant a szállodaigazgatóhoz. A direktor dagadt arccal és felkötött karral
                        fogadta.</p>
					<p>Mi történt önnel? - kérdezte Mr. Leonidas.</p>
					<p>- Elvesztettem egy fogadást.</p>
					<p>- Miféle fogadást?</p>
					<p>- Filmesek érkeztek, és fogadtak velem, hogy tudok más hangon is
                        beszélni.</p>
					<p>- Na és?</p>
					<p>- Nyertek - nyögte az igazgató.</p>
					<p>Mr. Leonidas továbbrohant. Az egyik néger boyt elkapta.</p>
					<p>- Menj be valamelyik filmeshez, és mondd, hogy sürgősen beszélni akarok vele.
                        Vidd be a névjegyem.</p>
					<p>Nemsokára két úr jelent meg Leonidas előtt. Vászonruhában voltak. Az egyik
                        ősz, ráncos arcú ember, a másik sovány, vörös hajú, rosszkedvű
                        arcvonásokkal.</p>
					<p>- Leonidas vagyok, a vállalat ciceronéja.</p>
					<p>- Higgins ügyvezető igazgató - mondta az ősz, azután a vörösre mutatott. - A
                        titkár úr, bemutatom önnek.</p>
					<p>- Bemutatom önnek... bemutatom önnek... - ismételte mormogva, idegesen a
                        titkár.</p>
					<p>- Üzletről van szó - kezdte Mr. Leonidas, miután leültek a hallban. - Miféle
                        filmesek maguk?</p>
					<p>- Mozifilmesek - magyarázta Higgins. - Egy összetételi társaság, ahogy
                        mondják, korlátolt pénzzel... Jól meg kellett tanulni az okmányaikat, tehát
                        Higgins tudott már egyet s mást. - Néhány színésszel felvételt készítettünk
                        a dzsungelről.</p>
					<p>- Milyen színészeik vannak?</p>
					<p>- Izé... Műszakiak... és szóval ilyesmi.</p>
					<p>- Hajlandók volnának jó pénzért elhajózni Afrikából?</p>
					<p>A két filmember összenézett.</p>
					<p>- Azt hiszem, ilyesmire hajlandók volnánk - mondta végül Higgins.</p>
					<p>- Tudnának önök úgy szerepelni, mint szökött légionisták?... Érdekes...
                        Mindig egyszerre kapnak csuklást?</p>
					<p>- I... igen. Azt hiszem, a levegőváltozástól van... Hagyja már abba, titkár
                        úr, a csuklást!</p>
					<p>- Hagyja abba... Hagyja abba... Majd a csuklásnak is kommandírozni fog,
                        nem?...</p>
					<p>Mr. Leonidas elmondta a megbízatását. A műrablás tervét megfelelő szigettel.
                        Megmutatta az utasok listáját és Earl of Cunningham igazoló írását a rablók
                        számára.</p>
					<p>- Fejenként tíz fontot kereshetnek, óriási jövedelem - fejezte be lelkesen
                        Mr. Leonidas.</p>
					<p>- Igen... Jól hangzik...</p>
					<p>- Örülök hogy könnyen megértjük egymást - folytatta Leonidas. - Önök tehát az
                        én vezérletem alatt átalakulnak holnapra szökött légionistákká... Egyenek
                        egy kockacukrot, attól elmúlik a csuklás.</p>
					<p>- Köszönöm... Különben meg fogom beszélni barátaimmal, illetve a
                        műszakiakkal... jó lenne, ha ezt az írás izét... ezt kölcsönadná, hogy
                        megmutassam.</p>
					<p>- Parancsoljon. Lent az étteremben várom a válaszukat. Ott nyugodtan
                        beszélgethetünk, de ha lehet, ma már ne verjék meg többször az
                        igazgatót.</p>
					<p>- Nehéz ilyesmiről leszokni.</p>
					<p>Mikor Mr. Leonidas elment és magukra maradtak, némán összenéztek egy
                        pillanatig:</p>
					<p>- Te érted? - kérdezte Higgins.</p>
					<p>- Érted... Érted... Nem mindegy? Itt úgyis csak Bradley tudja, hogy mit kell
                        tenni.</p>
				</div>
				<div type="chapter">
					<head>3</head>
					<p>Bradley csendesen végighallgatta Higgins előadását. Megnézte az igazoló
                        írást.</p>
					<p>És ott volt mellette a „kaland” utasainak listája is. Döbbenten olvasta a
                        neveket: Cunningham... Clayton... Burton... Gordon... Thomas...</p>
					<p>Nagy, forró keserűség szállt fel a szívéből a torkáig. Fölrémlett előtte
                        egész földönfutó élete, szenvedései, ismét elvonultak előtte a tanúk, ahogy
                        hidegen, fölényesen álltak a bírói emelvény előtt, és... hazudtak!</p>
					<p>- Azt hiszem - mondta a kispap -, ha igaz, amit ez az idegenvezető mesélt,
                        akkor nagyszerű alkalmunk lesz eljutni a tengerpartra, és az általuk bérelt
                        hajón elvitorlázni Afrikából.</p>
					<p>- Szerintem - szólalt meg halkan Bradley - ezen a kalandon minden kockázat
                        nélkül ötvenezer fontot lehet keresni, és amellett luxusgőzösön mehetünk
                        Európába.</p>
					<p>- Hogy érted ezt?</p>
					<p>- Hallgassatok ide...</p>
					<p>És beszélt. A többiek csendesen figyelték minden szavát.</p>
					<p>Végül a vállukra vették Bradleyt, és körülhordozták a szobában.</p>
					<p>A két „filmes” rövidesen megjelent az étteremben.</p>
					<p>- Nos? - kérdezte Mr. Leonidas.</p>
					<p>- Minden rendben van, uram! Az ön emberei vagyunk - felelte Higgins.</p>
					<p>- Nagyon helyes. Hányan vannak?</p>
					<p>- A műszakiakkal együtt huszonheten.</p>
					<p>- Ma délután elintézünk és megbeszélünk mindent. Én majd kioktatom az oázis
                        személyzetét, hogy a támadás alatt hogyan viselkedjék. Maga holnap felkeres
                        engem Marokkóban öt emberrel, és előremennek egy bérelt szigetre, hogy
                        rendbe hozzák kissé. Természetesen én vagyok a légióból elszökött őrmester,
                        a rablók elnöke!</p>
					<p>- Ez természetes.</p>
					<p>- Most legyen szíves, hívja le a barátait, ott van egy elhagyott tisztás,
                        szeretném látni, hogy megfelelnek-e.</p>
					<p>A tisztáson Mr. Leonidas férfias léptekkel járt fel és alá a szerényen
                        álldogáló csoport előtt:</p>
					<p>- Hát azt meg kell mondanom, hogy nem éppen szökött légionistáknak néznek ki.
                        A magamfajta éles szemű ember nyomban látná, hogy elpuhult gyenge
                        polgárokkal áll szemben. Szerencsére azok, akikkel dolgunk lesz, nem valami
                        kitűnő emberismerők. Majd én megtanítom magukat arra, hogyan kell
                        viselkedni az igazi légionistának.</p>
					<p>- Erre épp kérni akartuk - jegyezte meg Havranek.</p>
					<p>- Most nincs idő rá. Legközelebb. - Öntelt mosollyal intett búcsút nekik: -
                        Viszontlátásra, uraim... Csak strammul, ez a fő. Holnap Mr. Higginsszel
                        mindent megbeszélek.</p>
					<p>És peckesen távozott.</p>
					<p>- Hogy fog ez csodálkozni, ha pofon vágom - mondta Haagen, és a kellemes
                        elképzeléstől megnyalta a szája szélét, mintha kedvenc ételére gondolna.</p>
					<p>- Négy ember holnap velem jön, és megfelelő szigetet keresünk. Mert
                        természetesen nem oda visszük a foglyokat, ahová ez a pojáca gondolja -
                        mondta Bradley. - Vigyél magaddal engem is - kérlelte a kispap. - Mogadortól
                        délre van egy teljesen lakatlan, elhagyatott vulkanikus sziget, a Meridián.
                        Ezt jól ismerem. Egyszer kén után kutatott egy társaság a szigeten, és
                        időnként ellátogattam oda a bennszülött munkásokhoz mint hittérítő. Valami
                        házfélét is építettek. Miután a kutatók elmentek, ismét lakatlan lett a
                        Meridián. Nagyon kopár.</p>
					<p>- Annál jobb - mondta Bradley.</p>
					<p>De mit csinálunk majd ezzel a hülyével? - kérdezte Kjörgson.</p>
					<p>- Őt is elfogjuk, és elkülönítjük a foglyoktól. Figyelmeztetlek benneteket,
                        hogy ha nem engedelmeskedtek nekem mindenben, akkor végül valamennyien
                        akasztófára jutunk. Ha engedelmeskedtek, ötvenezer fontot kereshettek,
                        kockázat nélkül. Választhattok az akasztófa és az ötvenezer font között.</p>
					<p>Igen rövid megfontolás után az ötvenezer font mellett döntöttek.</p>
					<p>- És te? Te mennyit veszel le magadnak a zsákmányból? - kérdezte Stuck, mert
                        ezt már most tisztázni akarta.</p>
					<p>- Nekem egy fillér sem kell a pénzükből! Én visszaütök, hogy megemlegessék,
                        amíg élnek!</p>
				</div>
			</div>
			<div type="group">
				<head>Hetedik fejezet</head>
				<p>Mr. Leonidas az ügyvezető igazgatótól katonás tiszteletet várt el, azonban fejbe
                    ütik. Az élethűség meglepően tökéletes. Mindenkit megkötöznek. A mosogatólány
                    megjelenik a csendőrségen, de állandóan kidobják. A h-moll szimfónia szerzője
                    puskatussal dirigál. Megérkeznek a kikötőbe.</p>
				<div type="chapter">
					<head>1</head>
					<p>Mr. Leonidas elmagyarázta az oázis személyzetének, hogy mi fog történni
                        másnap, és kioktatta őket a tennivalóikra. Az első zajra rohanjanak el, és
                        csak akkor térjenek vissza, mikor az „áldozatokat” már elhurcolták a
                        „rablók”. Miután ezt elintézte, visszatért Marokkóba, ahol egy kis
                        hajóstársaságot keresett fel és vitorlás hajót bérelt. Intézkedett
                        telefonon, hogy a „Marianne” nevű hajóba rakjanak be mindenféle holmit,
                        élelmiszert és egyebeket, ami a szigeten kell. A Marianne Mogadorban várja a
                        további utasításokat. Innen hazament a szállóba. Most már csak az volt
                        hátra, hogy Earl of Cunningham másnap rávegye a társaságot egy kirándulásra
                        az oázisba. Ezt minden nehézség nélkül sikerült keresztülvinni.</p>
					<p>És este Mr. Leonidas, mint aki jól végezte dolgát, lefeküdt, hogy kipihenje
                        egy szorgalmas rablóvezér fáradalmait!</p>
					<p>Másnap délelőtt már magasan állt a nap, amikor megrántotta a zsinórt, hogy
                        baldachinos ágyának függönyé szétnyíljon. Éppen reggelizni készült, mikor
                        belépett a boy:</p>
					<p>- Ez az úr azt állítja, hogy Mr. Leonidas várja őt - jelentette, és
                        átnyújtott egy névjegyet, amelyen ez állt:</p>
					<p>JACK HIGGINS</p>
					<p> ügyvezető igazgató</p>
					<p>- Kéretem az igazgató urat.</p>
					<p>Higgins ebből az alkalomból fehér trópusi ruháját vette fel, ehhez képest
                        meglepően zöld nyakkendőt viselt, és egészen simára kente ősz haját valami
                        szokatlanul büdös zsiradékkal. Látszott rajta, hogy tisztában van egy
                        ügyvezető igazgató külső megjelenésének fontosságával. Személyének ünnepi
                        hatását leginkább mégis az a szembeötlő változás fokozta, hogy időközben
                        megmosakodott.</p>
					<p>- Jó reggelt elnök úr.</p>
					<p>- Van szerencsém, ügyvezető igazgató úr. Foglaljon helyet. Az öt embere is
                        eljött Marokkóba?</p>
					<p>- Igen. Lent várnak rám a vendéglőben. Csak az utolsó utasításokért jöttem,
                        kedves elnök úr.</p>
					<p>- Az utasításokat nagyjában tudják. Délután a kirándulókat nem én fogom
                        vezetni. Nem irányíthatom a rablótámadást sem, mert... hogy is mondjam... Az
                        oázisban jól ismernek, és valaki még röhögne... A maga barátai, remélem,
                        elég komolyan fogják csinálni.</p>
					<p>- Azt hiszem, e tekintetben nem lesz panasz.</p>
					<p>- Szerezzenek két-három megbízható hajóst, és menjenek Mogadorba. A Marianne
                        nevű vitorlást béreltem ki. A hajón várjanak. Az igaz, hogy az egész dolog
                        játék, de élethűen kell csinálni.</p>
					<p>- Efelől nyugodt lehet.</p>
					<p>Délután Mogadorba érkeztek. Nyomban találtak négy megbízható matrózt, akik
                        mindent vállaltak. Higgins felsorakoztatta a legénységet és öt barátját.</p>
					<p>Mikor Leonidas megérkezett, feszes vigyázzban várták.</p>
					<p>- Ez az egyik pasas, akit megtréfálunk - mondta Higgins a szerződtetett
                        matrózoknak. A hajóslegények vigyorogva bólogattak.</p>
					<p>- Vigyázz! - kiáltotta Mr. Leonidas, holott erre semmi szükség sem volt, mert
                        valamennyien feszes haptákban álltak. - Katonák! - kezdte, mint Napóleon -,
                        mindenki teljesítse híven a kötelességét, és vegyen rólam példát!</p>
					<p>- Bocsánat, elnök úr - mondta Higgins -, szeretnék Önnek valamit mutatni,
                        kövessen egy percre a hajófenékbe.</p>
					<p>Mr. Leonidas gyanútlanul ment utána. Nemsokára a hajófenék egy
                        burgonyaraktárnak használt fülkéjébe értek. Leonidas várta, hogy mutassanak
                        neki valamit, ehelyett egy léccel fejbe ütötték hátulról, hogy elájult.</p>
				</div>
				<div type="chapter">
					<head>2</head>
					<p>Bradley azért késett, mert délelőtt bent járt Marokkóban. Üzent a húgának, és
                        a szőlődomboknál adott találkát. Itt nem kelthetett feltűnést Edna sírása,
                        amellyel régen nem látott bátyját ölelte magához.</p>
					<p>- Velem kell jönnöd, Edna - mondta Bradley, miután elmondtak egymásnak
                        mindent.</p>
					<p>- Állásban vagyok, Tamás.</p>
					<p>- Mégis velem kell jönnöd.</p>
					<p>- Mikor?</p>
					<p>- Most. Így kívánja a becsületünk.</p>
					<p>Edna nem kérdezett többet. Délután elindult a fivérével Mogadorba, ahol már
                        várt rájuk a Marianne.</p>
					<p>Ugyanekkor Teddy kívánságára a Londonból érkezett úri társaság útban volt az
                        oázis felé egy autóbuszon.</p>
					<p>- Érdekes - mondta Burton őrnagy. - A bedekkerben nincs bent ez az oázis.</p>
					<p>- A fő, hogy a sivatagban benne van - mondta Thomas, ápolt, karcsú ujjait
                        nézegetve. - A bedekkerben ritkán járnak szomjas vándorok. Igaz, Miss
                        Mary?</p>
					<p>Mary fáradt mosollyal nézett rá. Nem szerette különösebben a vékony hangú,
                        hirtelenszőke, ápolt bőrű hegedűművészt. Különben is Mary kissé nyomott
                        kedélyű volt az utolsó hetekben. Maga sem tudta, miért.</p>
					<p>- Lehetséges, Mr. Long - felelte.</p>
					<p>A kirándulótársaság tagjai általában ritkán gondolták azt, amit mondtak, és
                        amit mondtak, az elvétve sem fedte gondolataikat. Éppen ezen tűnődött Teddy.
                        Milyen egyszerű lenne az élet, ha az emberek őszintén és becsületesen
                        közölnék egymással véleményeiket, érzéseiket és gondolataikat. Ehelyett
                        mindig valami mást mondanak. Az ördög tudja, hogy miért. De hát ha ez már
                        egyszer így van, mit lehet tenni?</p>
				</div>
				<div type="chapter">
					<head>3</head>
					<p>Amint megérkeztek az oázisba, fáradt zarándokok rohanták meg őket, elkapkodva
                        neszesszerjeiket. Teddyt nyomban egy sovány, szerény modorú úr vonta
                        félre.</p>
					<p>- Bocsánat, Sir, Havranek vagyok, az egyik rabló. Valamikor karmester és
                        komponista voltam.</p>
					<p>- Komolyan?</p>
					<p>- Igen. Csak most vagyok rabló.</p>
					<p>- Hm... Szóval rokon szakmát választott? Valamikor én is tanultam
                        összhangzattant.</p>
					<p>- Ön érdeklődik a zene iránt, Sir? Akkor engedje meg, hogy alkalmilag
                        eljátsszam önnek a h-moll szimfóniámat. Alapjában véve dzsesszfantázia, de
                        szalonorkeszterre komponáltam. Tavaly Stokowsky kis híján műsorába
                        illesztette a Carnegie Hallban.</p>
					<p>- Gratulálok. Talán nem veszi rossz néven, ha pályafutásának további
                        részleteit vacsora után hallgatom meg?</p>
					<p>- Csak úgy mellékesen beszéltem a szimfóniáról. Amint mondtam, én rabló
                        vagyok. Kérem, kövessen a csendőrségre.</p>
					<p>- Itt az oázisban a rablók kísérik az utast a csendőrségre?</p>
					<p>- Természetesen uram. Én és banditáim kizárólag a törvényes kereteken belül
                        martalóckodunk. Önnek igazolnia kell bennünket, hogy tisztességes rablók
                        vagyunk.</p>
					<p>- Ja úgy...</p>
					<p>Earl of Teddy követte a szalonorkeszterre komponált h-moll szimfónia
                        szerzőjét egy távolabb fekvő földszintes vályoglaktanyába, ahol az arab
                        csendőrök, az úgynevezett „goumier”-k laktak. A csendőr őrmesternek aggályai
                        voltak, de Teddy a legerélyesebben tiltakozott az ellen, hogy a francia
                        hatóságok egy szabad polgárt megakadályozzanak abban, hogy elraboltassa
                        magát. A csendőr látta az Earl írásaiból, hogy fene nagy úrról van szó,
                        tehát beleegyezett a rablásba, előbb azonban jegyzőkönyvet vett fel,
                        amelyben leszögezte, hogy a csendőrség a kirándulók nevében beszélő Earl of
                        Cunningham felkérésére tartja távol magát az ügytől, és ezt aláíratta
                        Teddyvel.</p>
					<p>Miután kijöttek, Havranek megköszönte Cunningham fáradságát.</p>
					<p>- Semmi az egész. Hány órakor támadnak?</p>
					<p>- Menetrend szerint tíz óra negyvenötkor.</p>
					<p>- Csak azután élethű legyen.</p>
					<p>- Meg lesz elégedve, Sir - biztatta Havranek, és eltűnt egy közeli
                        pálmacsoport sötétjében.</p>
					<p>A társaság a bár előtti neonfényekkel megvilágított kerthelyiségben ült,
                        oleanderbokrok és kaktuszok között, egy hatalmas ciprus árnyékában. Pezsgőt
                        ittak, metszett kristálypoharakból, és élvezték a kiszüremlő jazz hangjai
                        mellett a hamisítatlan szaharai hangulatot.</p>
					<p>Teddy a karórájára nézett. Tíz óra negyvennégy volt. Hm... Csak nem lesz
                        késése a rablóbandának? Angol ember volt, szerette a pontosságot.</p>
					<p>A kellemes, csendes, langyos estén jó hangulatban ülték körül a kerti
                        asztalt. Valamennyien vidámak voltak, leszámítva talán Relling tőzsdés
                        leányát, Viktóriát. És bizonyára Thomasnak sem lehetett kellemes ez a
                        szituáció.</p>
					<p>- Milyen fenséges - lelkendezett Daltonné - a végtelen nyugodt síkság és a
                        sok csillag. Nézzék, milyen hatalmas itt fölöttünk az ég.</p>
					<p>- De milyen! - szólt még nagyobb elragadtatással Gordon, az ég felé nézve, és
                        lelki szemei előtt megszámlálhatatlan parcellára oszlott a mennybolt. Szép
                        megbízás lenne! Csatornázással, házhelyekkel, és mellesleg a Tejút
                        burkolása...</p>
					<p>- Ez a leghangulatosabb, legnyugalmasabb hely a világon - jegyezte meg
                        Burtonné, Gladys.</p>
					<p>- De csak Marokkó közelében. Errefelé délen állítólag még ma is sok a rabló -
                        szólt közbe Teddy.</p>
					<p>- Akkor menjünk azonnal haza - mondta gyorsan Thomas -, én úgyis azt
                        ajánlottam, hogy észak felé menjünk. Az ujjtechnikám hetekig érzi egy déli
                        út hatását. A hegedűművész ujjai igen érzékenyek.</p>
					<p>- Ez igaz! - mondta Elly rajongással.</p>
					<p>- Mesebeszéd! - nevetett az öreg Dalton. - Békés vidék ez...</p>
					<p>- Én véletlenül éppen a napokban olvastam - vetette közbe Teddy -, hogy
                        errefelé szökött légionáriusok garázdálkodnak.</p>
					<p>- Kérem, forduljunk vissza - mondta izgatottan Thomas -, tíz nap múlva
                        koncertem van, és nem vállalhatom a felelősséget... - Elhallgatott, mert
                        észrevette, hogy Viktória Relling szája kissé gúnyosan félrehúzódik, és maga
                        sem tudta miért, ettől zavarba jött.</p>
					<p>De nem is lett volna idejük visszafordulni. A sötétből felfegyverzett rablók
                        rohantak elő!</p>
					<p>- Fel a kezekkel, a halál fia, aki megmozdul.</p>
					<p>A társaság tagjai ijedt kiáltással ugráltak fel.</p>
					<p>Ezalatt a mosogatólány lelkendezve futott be a csendőr őrmesterhez, aki
                        sakkozott:</p>
					<p>- Katona úr! Megjöttek a rablók!</p>
					<p>- Tiszteltetem őket - felelte megvetően az altiszt, és tovább sakkozott. A
                        mosogatólány kezére ütött a posztnak, mert megcsipkedte az arcát.</p>
					<p>Ezalatt a következő események játszódtak le a bár előtt:</p>
					<p>A toprongyos katonák lövésre kész szuronyos puskával körülfogták a
                        társaságot.</p>
					<p>- Mindenki adja meg magát! Aki ellenkezik, azt lelőjük.</p>
					<p>„Most! - gondolta Teddy. - Csak élethűen csinálják” - azután hirtelen
                        előreugrott:</p>
					<p>- Aljas banditák! - kiáltotta és kirántotta revolverét, amelyben csak
                        vaktöltés volt. Sajnos azonban a katonák ezt nem tudták, és így Teddy
                        legszebb elképzeléseit is meghaladta az az élethűség, amellyel vakmerőségére
                        nyomban reagáltak.</p>
					<p>Először Kjörgsontól egy akkora pofont kapott, hogy két foga kiesett, azután
                        valami fémtárggyal nyakszirten csapták, hogy fejjel belezuhant a metszett
                        pezsgőspoharak közé.</p>
					<p>Mondom, a támadás élethűsége ellen igazán nem lehetett semmi kifogás. A többi
                        utas a rémülettől döbbenten állt.</p>
					<p>A hegedűművész kezeit tördelve ezt mondta folyton: „Istenem, Istenem...”, és
                        sírva fakadt.</p>
					<p>Az oázis személyzete Mr. Leonidas intézkedései szerint páni rémülettel
                        menekült, azután egy távoli tisztásról röhögve figyelte az eseményeket. A
                        társaság tagjait megkötözték, tevékre rakták, és közrefogva őket
                        megindultak.</p>
					<p>- Aki kiált vagy jelt ad, ha szembejövőkkel találkozunk, nyomban meghal -
                        mondta Stuck.</p>
					<p>- Meghal... meghal... - dünnyögte egy hang.</p>
					<p>Senki sem ellenkezett. Moccanni sem mertek. A kis karaván sebes ügetéssel
                        megindult az Atlasz lejtői felé.</p>
					<p>A mosogatólány újra beszaladt a csendőrökhöz:</p>
					<p>- Őrmester úr - újságolta -, elrabolták a nagyságos urakat.</p>
					<p>- Legfőbb ideje volt. Hová lép?! Nem látja, hogy ott sakkja van, maga
                        marha!</p>
				</div>
				<div type="chapter">
					<head>4</head>
					<p>Az Atlasz legelhagyatottabb útjain siettek a foglyokkal. Hajnalra elérték a
                        sivatag csücskét, és csak délben pihentek meg egy kis füves tisztáson. A
                        foglyok tehetetlenül, elcsigázva tűrtek mindent. Émelygett a gyomruk és
                        szédültek, mert nem szokták meg a tevét, a meleget, a fáradalmakat.</p>
					<p>Teddy volt a legcsendesebb. Nem értette az esetet...</p>
					<p>Dagadt, sebes arccal egyre azon tűnődött, hogy miért verték meg a rablók,
                        akik között a dzsessz-szimfónia szerzője is jelen van, és éppen Burton
                        őrnagyot döfi oldalba puskatussal:</p>
					<p>- Na gyerünk már, ne mélázzon itt, az istenfáját magának.</p>
					<p>És egy ilyen ember mert h-moll szimfóniát szerezni!</p>
					<p>Estére elérték a tengerpartnak azt az elhagyatott részét, ahol a Marianne
                        vesztegelt.</p>
					<p>Mogadortól délre, sűrű bozótokkal jóformán teljesen elfedett kis öbölben
                        horgonyzott a vitorlás. Közben megjárta a Meridián-szigetet, Higgins-szel és
                        a matrózokkal.</p>
					<p>A társaság rettegve bár, de megőrizte nyugalmát, csak a hegedűművész ájult
                        el, és a rablók humánusabb része hiába rugdosta, hogy magához térjen. Így
                        azután, míg a többiek hágcsón mentek a fedélzetre, Thomas urat érzékeny
                        ujjtechnikájával együtt hóna alatt megerősített hajókötelekkel vonták fel a
                        vitorlásra, mint valami öszvért vagy kisautót.</p>
					<p>Indulás előtt a foglyoknak Higgins rövid előadást tartott:</p>
					<p>- Ladies and gentlemans! Önök egy rablótársaság foglyai. Remélem, tisztában
                        vannak helyzetükkel. Mi szökött légionisták vagyunk. Mindamellett nem vért
                        akarunk, hanem pénzt. Mint e rablóbanda ügyvezető igazgatója, megnyugtatom
                        önöket, hogy csak a legindokoltabb esetben ölünk meg egy-egy foglyot. Nem
                        vagyunk gyilkosok, de amennyiben emberölés szüksége látszana fennforogni,
                        ennek végrehajtásában neveltetésünk nem akadályoz meg. Önök most eljönnek
                        velünk egy kedves szigetre, és mindaddig szívesen látott vendégeink, míg
                        hozzátartozóik Önökért ötvenezer fontot nem fizetnek. Addig is érezzék
                        magukat vendégeimnek. Bill! Lökd a foglyokat a raktárba.</p>
					<p>Miután az urakat a helyükre lökték, és a hölgyek rogyadozva követték őket,
                        kisebb puffanással leért közéjük az alélt művész is, és a csapóajtó
                        becsukódott fölöttük.</p>
				</div>
				<div type="chapter">
					<head>5</head>
					<p>A Meridián-sziget nem tartozott semmiféle csoporthoz. Minden hajós jól
                        ismeri, mert hatalmas, országnyi földdarab az Atlanti-óceánon, Afrika
                        közelében. De bármilyen jól ismerték a hajósok, mégis biztos menedék volt
                        rablók számára, mert a környéke olyan sziklás, hogy messze elkerüli minden
                        vízijármű. Lakója nincs, néhány pálmán kívül nem terem rajta semmi.
                        Három-négy évenként a sziget északi végén füstölgő kráter újabb lávaréteggel
                        borítja be egyik partról a másikig. A polgáremberről, ha kellemetlen
                        helyzetbe jut, utóbb mindig kikerül, hogy erősebb mint amilyennek képzelte
                        magát. Az elkényeztetett, luxuslakáshoz szokott társaság saját lábán jött le
                        a hajóról a szigetre, szép libasorban, élén a vidám ügyvezető igazgató
                        úrral. Teddy arcán csak könnyebb sérülést idézett elő a
                        pezsgőspohár-készlet, de ennek dacára igen dühös volt, hogy a rablók, akik
                        voltaképpen alkalmazottai, ennyire túllőttek a célon. Alig várta, hogy a
                        rablóvezér elé kerüljön, aki bizonyára Mr. Leonidas-szal azonos.</p>
					<p>- Meglátja, hogy a vezérük nem fogja helyeselni eljárásukat - mondta
                        Higginsnek.</p>
					<p>- Az könnyen meglehet. De addig is fogja be a száját.</p>
					<p>Egy faház előtt felsorakoztatták őket.</p>
					<p>- Most beszélhet a vezérrel - mondta Higgins, és a házból kilépő férfira
                        mutatott.</p>
					<p>Bradley volt.</p>
					<p>Egyenesen Teddy elé lépett.</p>
					<p>- Mit óhajt?</p>
					<p>Earl of Cunningham nem óhajtott semmit.</p>
					<p>Nyelt, hallgatott, és mintha vizet öntöttek volna a gallérja mögé,
                        végigborzongott. Bradley ellépett előttük, és közömbösen nézte végig
                        őket.</p>
					<p>- Maguk most hosszabb időre itt maradnak. Higgins még ma elindul Marokkóba
                        lord Flatherryhez, és ötvenezer fontot kér. Ha egy hónapon belül nem tér
                        vissza a pénzzel, végzünk mindannyiukkal.</p>
					<p>Senki sem bírt szólni, de nem az ijedtség vette el a szavukat, hanem a
                        meglepetés, hogy Bradley Tamással állnak szemben.</p>
					<p>- Ez az ember - mutatott az egyik rablóra - elvezeti magukat a barlanghoz,
                        ahol a férfiak fognak lakni. Megmondja majd, hogy kinek mit kell tennie.
                        Engedelmességgel tartoznak neki.</p>
					<p>Még mindig nem volt ura egyikük sem a szavának. Csak az egyik rabló, akinek
                        engedelmességgel tartoztak, dünnyögte rosszkedvűen:</p>
					<p>- Tartoznak neki... tartoznak neki... Most már fegyőr lettem, finom dolog...
                        Becsületszavamra.</p>
					<p>- A nőket itt a házban helyezzük el - folytatta Bradley, és az egykori
                        talajkutatók faépületére mutatott.</p>
					<p>- Maga... maga... - szólalt meg most végre rekedten Dalton. - Maga az a
                        mérnök...</p>
					<p>- Fogja be a száját. Itt csak az beszél, akinek megengedem. Mérnök voltam.
                        Azután nem kaptam munkát. Nem tudom, miért. Maga talán tudja. Így lettem
                        katonaszökevény és rabló!</p>
					<p>Váratlanul Mary állt elébe:</p>
					<p>- Értem! Bosszút áll! Egy csomó bérenccel gyáván, orvul ránk támadt. Rajta!
                        Álljon bosszút!</p>
					<p>Bradley közömbösen végignézte.</p>
					<p>- Semmi dolgom önnel, kisasszony.</p>
					<p>- Ha nincs velem semmi dolga - kiáltotta Mary -, akkor is tudja meg, hogy
                        hitvány, gyáva, gyalázatos fráternek tartom!</p>
					<p>- Mary édes, könyörgök... - rebegte a hegedűművész. Tisztában volt azzal,
                        hogy a lány eljárása miatt valamennyiüket a földdel teszik egyenlővé.</p>
					<p>- Figyelmeztetem, Miss Dalton, hogy a viselkedésével csak a helyzetét
                        súlyosbítja. Nem szívesen kötöztetek meg nőket.</p>
					<p>Mary még felelni akart valamit, de a körülötte állók kétségbeesését látva
                        fékezte magát.</p>
					<p>- A barlangot - folytatta Bradley - úgy, ahogy lehet, tegyék lakhatóvá. Itt
                        sokat kell majd dolgozniuk, ha nem akarnak nagyon nyomorultul élni. Mindent
                        maguknak kell csinálni. Elsősorban a férfiak vágjanak ki egy-egy fát, hogy
                        legyen mire leülniük. A mérges rovarok miatt nem ajánlom, hogy a földre
                        telepedjenek.</p>
					<p>- Kérem - szólt Thomas -, nekem nem szabad fát vágni. Én hegedűművész
                        vagyok.</p>
					<p>- Az természetesen más, akkor magának megengedem, hogy a földön üljön. De
                        ezen a szigeten mindenkinek csak önmaga helyett szabad dolgozni. Baltákat
                        majd kapnak Billtől - szólt a bilincstörő felé, akire a depó felügyeletét
                        bízták.</p>
					<p>Csüggedten álltak egy kopár szigeten rablók között...</p>
					<p>Azután valamennyien a part felé néztek. A vitorlás elindult Higgins-szel. Itt
                        maradtak ezen az elhagyatott helyen, egy vérig sértett ellenséggel,
                        védtelenül, kiszolgáltatva, és most már bizonyos, hogy hetekig itt kell
                        maradniuk.</p>
				</div>
			</div>
			<div type="group">
				<head>Nyolcadik fejezet</head>
				<p>A munka nem szégyen, de unalmas. Bradley Tamás visszaüt, azonban megfeledkezik
                    egy narancshéjról. Az új főtárgyalás után a tanúk egymás ellen vallanak, és
                    megtudjuk, hogy ki hol volt a háború alatt. Egy eleddig néma és türelmes
                    szereplő beleszól a játékba, és egy hegedűművész elveszti eszméletét.</p>
				<div type="chapter">
					<head>1</head>
					<p>Az első napon még tragédiájuk súlya, szenvedésük és aggodalmuk a jövőért
                        valahogy testvéries hangulatba hozta a társaságot. A rossz szagú, férges,
                        barátságtalan barlangban gubbasztottak. Odújukból egyenesen arra a házra
                        nyílt kilátás, ahol asszonyaikat őrizték, és így láthatták, hogy
                        hozzátartozóikkal ha nem is udvariasak, de nem is bánnak velük gorombán. És
                        békében hagyják őket a kunyhóban. A légionisták sátrat vertek „bardájukból”,
                        és abban laktak. Edna a fivére mellett állította fel a sátorát.</p>
					<p>- Uraim! - mondta Clayton drámai hangon. - E nehéz órában fogjunk össze
                        testvériesen, férfiasan.</p>
					<p>- Azt hiszem - mondta Burton képviselő úr -, hogy csupa olyan ember van itt
                        együtt, akik eddig is barátok voltak, és e nehéz helyzetben még inkább azok
                        lesznek.</p>
					<p>Azonban nem így történt.</p>
					<p>Ez elsősorban munka közben derült ki. Reggel még dacos megadással indultak
                        neki fát vágni. Kjörgson tanította meg őket erre a műveletre. Ketten
                        kerültek egy-egy törzshöz. Drámai elszántsággal lendültek a fejszék, de
                        sajnos Relling rövidesen rájött, hogy itt mindenki amerikázik. Hohó! Ezt
                        talán mégsem lehet! Ahhoz semmi köze, hogy Gordon állandóan a fejsze nyelét
                        igazítja, és ezért percekre leáll, de itt az ő fájánál ne nézzék hülyének.
                        Ez a Burton csak emelgeti a fejszét, meg leereszti. Lihegve szólt rá:</p>
					<p>- Mit simogatja azt a fát? Azt hiszi, hogy majd én ütök, maga meg csak
                        emelgeti a fejszét?</p>
					<p>- Visszautasítom ezt a hangot! - kiáltotta kipirultan Burton. - A rabló úr a
                        tanú, hogy amíg maga egyszer emeli fel a kezét, addig én hatot ütök.</p>
					<p>- Gyerünk, gyerünk, a mindenségit! - mondta a „rabló úr”, ebben az esetben
                        Jarosics, aki éppen a foglyok feletti őrszolgálatot látta el.</p>
					<p>Thomas összeveszett az öreg Daltonnal, mert déli pihenő közben elcserélte az
                        ő fejszéjét, amely a hegedűművész szerint jobb volt.</p>
					<p>- Nem valami úri eljárás ilyen módon eltulajdonítani az ember baltáját!</p>
					<p>- Csak hagyjuk, Thomas úr. Nem fogok magától úri eljárást tanulni - felelte
                        Dalton, és miközben visszarántotta fejszéjét, a könyöke véletlenül Clayton
                        gyomrának ütközött. Az ügyvéd üvöltve ugrálta körül a fát.</p>
					<p>Az asszonyok kétségbeesetten ültek a faházban. A légionáriusok nem
                        nyilvánítottak különösebb tiszteletet irántuk, de nem is alkalmatlankodtak
                        nekik.</p>
					<p>- Ki hitte volna - mondta Claytonné -, hogy ezt merészelje egy ilyen alak!
                        Hát miért van az angol királyságnak hadiflottája, ha ilyesmi
                        megtörténhet?</p>
					<p>- Nem gondolod, szívem - vetette fel Rellingné -, hogy ha ez az ember
                        visszakapná az állását a férjedtől....</p>
					<p>- Ugyan, néni! - mondta kedvetlenül Mary, és szomorúan nézte a távol feltűnő
                        Bradleyt.</p>
					<p>A tengerészeti bál botránya óta sokszor jutott eszébe Bradley.</p>
					<p>- Végre, is... végre is... - mondta elgondolkozva Mary - valami nem lehetett
                        rendben... Talán másképp történt az a dolog... annak idején... mint ahogy
                        Teddy állítja.</p>
					<p>- Furcsa vagy, kedvesem - jegyezte meg Elly, aki gordonkatudásának nem
                        vehette hasznát a szigeten.</p>
					<p>- Marynek igaza van! - szólt élesen Viktória Relling, bár nem tudta, miről
                        van szó, de örült, hogy ellentmondhatott Ellynek.</p>
					<p>Közben az urak tüzet raktak, hogy megfőzzék a halat. Maguk halászták az
                        ebédjüket. Nagy nehezen felbontották a főzelékkonzerveket is. Mr. Leonidas
                        bőségesen megrakta a hajót ilyesmivel.</p>
					<p>Rongyosak voltak, és kinőtt a szakálluk. Sietni kellett az ebéddel, hogy a
                        kivágott fákat lehántsák. Naponta háromszor kinint szedtek, ettől zúgott a
                        fülük, és keserű lett a szájuk íze. Az elviselhetetlen hőséget még
                        utálatosabbá tette az apály után visszamaradt döglött halak bűze. Clayton
                        napokig rosszul volt, mikor egy nagy követ akart a barlangba vinni, és
                        alatta nyüzsgő skorpiócsaládot fedezett fel.</p>
					<p>A nedves forróságtól fájt a fejük, megduzzadtak az izületeik, és a szúnyogok
                        milliói szabadon garázdálkodtak közöttük. Rongyosan, piszkosan, sebes kézzel
                        és a párás melegtől legyengülten más szemmel nézték a világot, mint
                        eddig.</p>
					<p>Este összegyűltek egy sima sziklán, és beszélgettek. Ezek a beszélgetések
                        unalmasak voltak és kellemetlenek. Nagyon távolról, a sziget túlsó végén a
                        tűzhányó öble néha enyhe rózsaszínnel felfénylett, és megvilágította a
                        tölcsérből szállongó tömör, gigászi füstoszlopot. Ilyenkor kissé
                        felmorajlott alattuk a föld, és ők elsápadtak a rémülettől.</p>
					<p>Így múlt el három egyhangú, elviselhetetlen, hosszú, hosszú nap.</p>
				</div>
				<div type="chapter">
					<head>2</head>
					<p>Azután természetesen a társaság klikkekre bomlott. A járatlan olvasó előtt
                        megpróbálom definiálni a klikk fogalmát. Ha kettőnél több ember rossz
                        helyzetbe kerül, akkor rövidesen megkísérelik helyzetüket még
                        kellemetlenebbé tenni, és erre való a klikk. A klikk tulajdonképpen azt
                        jelenti, hogy a Földünkön minden együttműködő baráti csoport több egyforma,
                        egymással ellenséges részre osztható. A klikkek tagjai nem annyira egymás
                        támogatásában, mint inkább a másik klikk bosszantásában látják legfőbb
                        hivatásukat.</p>
					<p>Sohasem derült ki, hogy honnan került Rellinghez egy mandulaszappan, csak az
                        bizonyos, hogy Claytonnal igen éles szóváltása volt, amiért az ügyvéd
                        titokban használta a szappant, és ezért most nincsenek köszönő viszonyban. A
                        szappan feletti vita bebizonyította, hogy felfogásban egy világ választja
                        el őket egymástól. Clayton még aznap elcserélte hálóhelyét Thomasszal,
                        amiről Daltonnak az volt a véleménye, és ezt meg is mondta Burtonnak, hogy
                        úgy látszik, a hegedűművész intrikál.</p>
					<p>Rövid idő múlva a rablók voltak a legbékésebb emberek a szigeten.</p>
					<p>Az asszonyok több bölcsességgel és belenyugvással tűrték sorsukat. A kopár
                        Meridián forró, súlyos klímája az ő idegeiket is megkínozta, de a faházban
                        aránylag elviselhetőbb volt a hőség, mint a barlang kohószerű belsejében. És
                        a rablók, úgy látszik, mégsem elvetemült emberek, mert mindennap megjelenik
                        valamelyik, vizet hord a házba, és szappant is kapnak, amivel saját kezűleg
                        ugyan, de kimoshatják a holmijukat.</p>
					<p>A férfiaknak viszont nem segít senki. Az asszonyokkal csak ritkán jöhetnek
                        össze, és állandóan fegyveres őr vigyáz rájuk.</p>
				</div>
				<div type="chapter">
					<head>3</head>
					<p>Azután elkövetkezett Bradley Tamás nagy napja, amiért érdemes volt mindezt
                        végigszenvedni, végigverekedni. A nap, amelyen ő maga tartott új tárgyalást
                        és ítéletet az ügyében. Párás, langyos délután volt. Malpaga a foglyokért
                        jött:</p>
					<p>- Kövessenek valamennyien a házhoz.</p>
					<p>Mentek. Messziről már látszott a ház, ott álltak az asszonyok. A rablók
                        négyszögű falanxban fogták közre őket. Az újonnan jöttek is csendben
                        odaálltak. Bradley új tárgyalást tartott! Bíró itt nem volt. Csak tanúk!</p>
					<p>Az a kis barátságos mosolyú, elhízott ember, Dr. Morton, az ex-hittérítő, és
                        a hideg tekintetű Bradley a négyszög közepén állt egy asztal előtt, amelyen
                        ócska bőrkötésű könyv volt. Bradley egyenesen Teddy felé fordult:</p>
					<p>- Earl of Cunningham! Megkérdezem öntől: igaz-e, hogy Edna húgomat feleségül
                        kérte? Erről különben Mr. Evans Gordonnak is tudomása van.</p>
					<p>- Úgy van! - kiáltotta Gordon. - Ennek a gazságnak köszönhetem az egészet.
                        Előző nap ez az alak itt, aki most az eltulajdonított zsebkendőmet hordja a
                        nyakára kötve, ez mondta, hogy én fogom a parcellázását elvégezni... Azért
                        vallottam hamisan.</p>
					<p>- Visszautasítom! - rikácsolta Clayton. - Nekem Mr. Dalton...</p>
					<p>- Kérem!... Engem hagyjanak ki a játékból.</p>
					<p>Pokoli szitkozódás támadt. Most mindent kimondtak. Hogy Dalton adta a pénzt,
                        Burton dolgozta meg a sajtót, és Thomas Long, aki különben sírva tördelte a
                        kezeit, jövendőbeli apósának szemébe vágta, hogy megzsarolta:</p>
					<p>- Én mondtam magának... Mr. Clayton... - sikongta hisztérikusan a
                        hegedűművész -, hogy becstelenség, hogy Cunningham előttem kifejezetten
                        menyasszonyának nevezte Miss Bradleyt, mikor karonfogva láttam őket.</p>
					<p>- Nem tagadom! - kiáltotta Teddy.</p>
					<p>- Disznóság...</p>
					<p>- Csend! - Ezt Bradley mondta. - A főtárgyalást befejeztem. Ezt akartam
                        hallani és tudni. Jegyezzék meg, hogy önök piszkos játékot folytattak
                        szegény, de tisztességes emberek becsületével. Én ugyan rabló vagyok, de
                        azok után, amiket itt elmondtak, nem cserélném el becsületemet a magukéval.
                        Csak ennyit akartam mondani. Mehetnek a fenébe.</p>
					<p>- Nem! - Ezt Mary mondta. - Nekem még van valami mondanivalóm. Az, hogy nem
                        tudtam minderről. Ha sejtem, mi történt, az inassal dobattam volna ki Earl
                        of Cunninghamet. És még valamit, Mr. Bradley: ön nagyon is enyhén bírálta el
                        azt, ami történt. Én az ön helyében halomra lőném ezeket az embereket... -
                        villogó szemén, felháborodott, kipirult arcán látszott, hogy valóban meg is
                        tenné, amit mond.</p>
					<p>- Mr. Bradley - mondta most halkan, komolyan Teddy -, lehet, hogy önt
                        bezárják ezért, amit velünk tett, az is lehet, hogy én a terhelő tanúk
                        között leszek. De ettől függetlenül megkérem öntől a húga kezét, és ha
                        beleegyezik, elveszem feleségül...</p>
					<p>Nagy csend támadt.</p>
					<p>- Ezt ön már mondotta más kiránduláson is - felelte megvetően Bradley -, a
                        lármás London azonban jobb elhatározásra fogja bírni ismét, és az urak nem
                        tanúskodnak majd ön ellen. Ebben bízhat.</p>
					<p>- Sajnálom - felelte Teddy -, hogy nem válthatom be azonnal a szavamat,
                        miután őszinte vágyam, hogy amit megbántam, azt jóvá is tegyem.</p>
					<p>Dr. Morton felvette a kopott könyvet az asztaltól, és a középre lépett.</p>
					<p>- Earl of Cunningham. Én misszionárius pap vagyok, és bár otthagytam a papi
                        életet, nem zártak ki a rendemből. Így, mint hittérítőnek, jogomban áll a
                        civilizációtól távol eső helyen a polgári házasságot megelőzően is esketni.
                        Ha tehát ez az óhaja komoly, úgy én összeadhatom önt Miss Bradleyvel.</p>
					<p>Egy pillanatra csend lett. Azután Teddy szólalt meg ünnepélyesen.</p>
					<p>- Tisztelendő úr, ha Miss Bradleynek nincs kifogása ellene, én boldog lennék,
                        ha feleségül jönne hozzám.</p>
					<p>Bradley, aki közben elment, most a húgával tért vissza. A szeme furcsa
                        fényben csillogott. Ezért volt minden... Igen. A szegény, de tisztességes
                        Bradley család London minden hatalmasságával szemben megtalálta elveszett
                        becsületét. Edna nyugodtan, lassan jött mellette. Az arca nem fejezett ki
                        sem örömet, sem szomorúságot. De nagyon szép volt. Ezt valamennyien
                        megállapították magukban. Még Mary is, aki szeretettel mosolygott a leányra.
                        Teddy mélyen elpirult, és a földet nézte.</p>
					<p>- Mielőtt önöket egyházunk szokása szerint megesketném - mondta dr. Morton -,
                        tudomásukra hozom, hogy az első civilizált helyen, ahol módjukban áll,
                        házasságot kell kötniük valamelyik anyakönyvvezető előtt is. - Felemelte a
                        hangját: - Earl of Cunningham! Szereted-e Edna Bradleyt, és kívánod-e
                        feleségül venni?</p>
					<p>- Szeretem Edna Bradleyt, és feleségül kívánom venni...</p>
					<p>- És te, Edna Bradley, szereted-e Earl of Cunninghamet, és kívánod-e őt
                        férjedül?</p>
					<p>Edna is egész nyugodtan, határozottan felelt:</p>
					<p>- Nem szeretem, és nem kívánom férjemül!</p>
					<p>Mindenki megmozdult. Csak Tom Bradley állt dermedten. Annyi szenvedés
                        diadalmas gyümölcse az utolsó pillanatban sárba hullott előtte. Nem
                        számított arra, hogy ennek a gyümölcsnek a héján az utolsó pillanatban
                        elcsúszik, mint ahogy már annyian elcsúsztak nagy ambícióval, vággyal és
                        tervekkel azon a narancshéjon, aminek asszonyi hiúság a neve. Rekedten tört
                        ki a torkából egy kiáltás:</p>
					<p>- Azonnal menjenek el innen! Mind! Mind!</p>
				</div>
				<div type="chapter">
					<head>4.</head>
					<p>Ki tudja, hogy végződött volna ez a kaland, ha egy teljesen kívülálló
                        személy, anélkül, hogy valami köze lett volna az ügyhöz, nem avatkozik bele?
                        A vulkánnak, amely eddig türelmesen szemlélte az eseményeket, hirtelen
                        felkavarodott a gyomra, és mintha ezer eltemetett párduc támadna fel a
                        sziklák alatt, nagyot morajlott a föld.</p>
					<p>Délelőtt Burton és Dalton becsületbe vágó kijelentésekkel illették egymást
                        egy törött ivópohár miatt, amelyről mind a kettő azt állította, hogy az övé.
                        Mary elment sétálni. Különvált a társaságtól, és valószínűleg véletlenül a
                        sátrak irányában járt, amerre Tamás szokott tartózkodni. Egyenesen odament
                        hozzá, amikor meglátta.</p>
					<p>- Mondja, Mr. Bradley, tulajdonképpen miért haragszik rám?</p>
					<p>- Semmi okom sincs rá, hogy haragudjak magára, Miss Dalton.</p>
					<p>- Ha jól emlékszem, mikor az apámnál volt alkalmazásban, egyszer láttam magát
                        a teniszpályán kívül, másfél órán át nézett engem egy fa mögül. Maga tud
                        teniszezni?</p>
					<p>- Nem.</p>
					<p>- De maga volt, aki akkor nézett?</p>
					<p>- Igen - felelte Bradley, mint egy vallatott rab.</p>
					<p>- És miért nézett? - Csend volt. - Miért néz valaki egy teniszpartit, aki nem
                        ért a játékhoz? És miért csókol valaki elégtételből ahelyett, hogy
                        pofozna?</p>
					<p>- Ne haragudjon, Miss Dalton, de önt nem pofozhatom meg.</p>
					<p>- Ezért nem haragszom. De ha ön elégtétel céljából, tehát jelképesen
                        megcsókol egy hölgyet, miért kell az illetőt úgy magához szorítani, hogy
                        napokig fájjon a dereka?</p>
					<p>- Mit akar tőlem? - kérdezte elkeseredetten Tamás.</p>
					<p>- Megpróbálok kételkedni abban, hogy akkor is ilyen módon vett volna
                        elégtételt, ha Earl of Cunningham menyasszonya kétszáz fontot nyom és hatvan
                        éves.</p>
					<p>- Miss Dalton! Lehet hogy eléggé el nem ítélhető módon gondolataimban
                        foglalkozni merészeltem önnel. De hogy botrányt okozzak, erre csak a
                        Bradley család szegény, de tisztességes neve kényszerített.</p>
					<p>- Hiszek önnek... Elhiszem, hogy csak dühében szorított magához, és alapjában
                        véve utált.</p>
					<p>- Nem igaz! De akkor is jól tudtam, hogy maga éppoly kevéssé vehet észre
                        engem, mint a hold.</p>
					<p>- Kétségbe vonom, hogy az én helyemben egy teniszparti közben a hold fényes
                        nappal tudomást vett volna magáról. Ezért ne hasonlítson a holdhoz. Maga
                        inkább hasonlít a holdra. Hol elsápad, hol nagyképű. Megmondom akkor is, ha
                        vasra veret.</p>
					<p>- Megérdemlem, hogy kicsúfoljon - mondta Tamás, egy rablóhoz nem méltó
                        siránkozó dühvel, és odavágta a cigarettáját. - Ostoba ember vagyok, kínai
                        falakat döngetek a fejemmel.</p>
					<p>- Maga csak hiú és nagyravágyó - mondta Mary, és Bradley karjára tette a
                        kezét. - A férfi legyen ilyen. Kevésbé imponálnak hasonlatai a holdról és a
                        kínai falról. Aki rabló, az ne legyen költő. És ha már valaki költő, az ne
                        ilyen módon tegye rabjává a nőket.</p>
					<p>Otthagyta a férfit és továbbment. De néhány lépés után hátrafordult egy
                        pillanatra.</p>
				</div>
				<div type="chapter">
					<head>5</head>
					<p>Este úgy morajlott alattuk a föld, hogy a foglyok megfeledkezve minden
                        klikkrendszerről, rémülten bújtak össze. A tűzhányó kráteréből rózsaszínű
                        fények villództak az ég felé. Azután két-három kisebb rengés történt.
                        Szerencsére valamennyien a szabadban tartózkodtak, amikor az egyik barlang
                        beomlott. Többnapi járóföldre voltak a vulkántól, de most már, állandó
                        parázsfényű megvilágításban, közelinek látszott a hatalmas kráter. A
                        hegedűművész percek óta ájultan feküdt.</p>
					<p>Pontban éjfélkor megrázkódott a sziget. Azután történt a katasztrófa...</p>
					<p>Iszonyú dörgés töltötte be hirtelen az éjszakát, majd a vulkán nyílásából,
                        mint valami roppant, lassú madár, gigászi lángoszlop szállt fel és
                        ereszkedett újra alá a kráter lejtőjére. Ez még négy-ötször megismétlődött,
                        azután egy szélesen hömpölygő, lángoló, égő folyó gördült le a hegy
                        oldalán.</p>
					<p>A foglyok kórusa mintegy vezényszóra jajdult fel. A légionisták döbbenten
                        álltak. Bradley maga sem tudta, hogy történt, két nőt szorított magához
                        dermedten: Maryt és Ednát. Azután csend lett, megszűnt a rengés, és a
                        lángoló lávafolyam szélesedő, izzó áradata sebesen hömpölygött le a tűzhányó
                        lejtőjén.</p>
					<p>A kráter, ez a teljesen kívülálló személy, beleszólt a játékba. Tamás süvöltő
                        hangja csapott le a fejvesztetten szaladgáló foglyokra:</p>
					<p>- Csend! Aki nem marad nyugton, azt gúzsba köttetem! - Elhallgattak. - Mr.
                        Gordon! Maga mérnök: mennyi idő alatt érhet ide a láva?</p>
					<p>- Milyen messze van innen... a vulkán? - kérdezte Gordon.</p>
					<p>- Ha jól kilép, két és fél nap - felelte egy kalóz.</p>
					<p>- Adjanak egy látcsövet - szólt Gordon. Miután megkapta, sokáig nézte az
                        özönlő lávát, mormogott magában, azután színtelen hangon mondta. -
                        Körülbelül tíz kilométeres sebességgel jön. Ez valamit csökken is, és néhány
                        domb van az útjában. Átlag hét kilométerrel két napon belül ér ide.</p>
					<p>Idegrendszerük a rémületnek abban az állapotában remegett, amikor a
                        sikításhoz is hiányzik az energia. Csak álltak, és tátott szájjal,
                        zsibbadtan, eszelősen kidülledt szemmel meredtek a távol füstölgő, vörös,
                        gőzburkolatú hengerre, amely lassan, de feltartóztathatatlanul jön... jön...
                        amíg eléri őket is, és tetemeik felett lassan a tengerbe csordul. Ez a sima,
                        kemény talaj itt a lábuk alatt valamikor, talán még egy éve sincs, ugyanígy
                        folyt onnan messziről, és füstölve, sisteregve a tengerbe gördült.</p>
					<p>A sziget szörnyen megrázkódott, mázsányi sziklák görögtek a domboldalból
                        tompa dörgéssel. Minden recsegett, robajlott körülöttük, és a tűzhányó
                        vakító fénnyel újabb szétterülő lángoszlopot lövellt az égre.</p>
					<p>Morton ezekben a pillanatokban ismét pap lett.</p>
					<p>- Imádkozzunk... - mondta.</p>
					<p>Fullasztó, koponyát repesztő forróság hömpölygött feléjük a sziget vége
                        felől. A foglyok tépdesték az inget magukról, tengervízzel mosták a
                        homlokukat, és kis csoportban guggoltak a sziget végében, ahol kezükkel
                        elérhették a vizet.</p>
					<p>- A maga átkozott ötlete volt... hogy idejöjjünk - kiáltotta Relling dühösen
                        Teddyre.</p>
					<p>- Maga csalt minket Afrikába - verte vadul a földet Burton -, hogy az ostoba
                        parcelláit nézzük meg...</p>
					<p>- Ön beszél?! - jajdult fel Relling. - Aki tönkretett, aki titokban
                        kontreminben volt, miközben minden este nálam vacsorázott, és Daltonnal
                        együtt tönkretett! - Ezt már felhevülten süvöltötte. - Igen! Aljasul
                        tönkretett! Kampányt indított a telkek ellen!!</p>
					<p>Az asszonyok távolabb, a pálmák alatt hevertek, félig aléltan.</p>
					<p>Dalton kijelentette, hogy Clayton szervezett Relling ellen kontremint, a
                        kliensei köréből, mert a bankár másnak adta az örökösödési perét. Clayton
                        erre kegyetlenül szemébe vágta Daltonnak, hogy az egész afrikai parcellázás
                        csalás, és ők Burtonnal lepénzeltek egy mérnököt, hogy jelentse ki azt az
                        egészségtelen fészket településre alkalmas helynek! Most végre tudja meg a
                        világ!</p>
					<p>- Hazudik! - süvöltötte Burton, és a torkának ugrott. Hörögve hemperegtek, és
                        senki sem választotta szét őket.</p>
					<p>Clayton vért köpdösve ugrott fel, és mielőtt a brutalitás beléfojthatná a
                        nagy igazságot, tele torokból üvöltötte:</p>
					<p>- Moszkitók vannak ott! És a folyó szintje magasabb, semhogy csatornázni
                        lehessen...</p>
					<p>Erre általános verekedés kezdődött.</p>
					<p>Teddy Burtont igyekezett lefejteni Relling torkáról, a hegedűművész ájultan
                        feküdt, és a vén baronet egy hatalmas sziklával akarta bezúzni Clayton
                        fejét, de Gordon közéjük ugrott:</p>
					<p>- De uraim, az istenért!... Ha magasabb is a folyó szintje, azért még lehet
                        csatornázni.</p>
					<p>- Csend! - ezt Kjörgson mondta, aki a zajra odajött. A foglyok engedelmesen,
                        lihegve leültek újra. - Maradjanak csendben, mert betömjük a szájukat.</p>
					<p>Most már verekedni sem mertek. Halkan sziszegve folytatták:</p>
					<p>- Maga beszél... - suttogta Relling Claytonnak -, aki a háború alatt
                        katonaszökevény volt?</p>
					<p>- Miért? Hol volt maga a háborúban? - verte a földet Burton.</p>
					<p>- Maga hadiszállító volt! Magáról mindenki tudja, hogy hadiszállító volt!</p>
					<p>- Én önként jelentkeztem, de általános testi gyengeséggel nem vettek fel...
                        De hol volt maga a háborúban?</p>
					<p>...És távol, mint egy bíborszínű roppant ősállat, egyre dőlt, özönlött
                        füstölögve, rőt színű északi fényével a közelgő forró halál: a láva.</p>
				</div>
			</div>
			<div type="group">
				<head>Kilencedik fejezet</head>
				<p>Lord Flathernyt meglátogatja egy ügyvezető igazgató. Mr. Leonidas kissé pénzéhes
                    lesz. Folyik a láva, és folyik a vér... Megtudjuk, hogy a hadseregszállítás
                    hazafiúi kötelesség, és a modern parcellázás nem ismer akadályokat. Mr.
                    Claytont lebeszélik arról, hogy kriminalista legyen, és így, hála egy japán
                    tűzhányónak, Marynek nem kell tíz évig várni.</p>
				<div type="chapter">
					<head>1</head>
					<p>Életük, ez a külsőségek iránytűjétől, társadalmi sablonok kormányától
                        megfosztott hajó eddig is elég keservesen bírta a szenvedés viharát. De a
                        végső hajótöréstől mégis megóvta őket a tudat, hogy előbb-utóbb
                        visszakerülnek Londonba. Ám közelgett a hajnal, és most már bizonyos volt,
                        hogy tekintélyüknek, érdekeiknek nem tartoznak többé semmivel, néhány óra
                        még az egész, és létezésük utolsó jelenetére legördül a halál forró
                        függönye...</p>
					<p>Most végre eljött a pillanat, hogy Thomas nyíltan feltárja a szülők előtt a
                        helyzetet: Elly zenei műveltsége, sajnos, nem alkalmas arra, hogy valaha is
                        gordonkaművésznő legyen belőle. Ezt nem mondta volna a szemükbe, de az
                        ügyvéd szemrehányással illeti őt, amiért Viktóriával karonfogva járkál,
                        tehát bevallja őszintén, hogy ő mindig Viktóriát szerette, csak anyagi ügyek
                        miatt udvarolt Ellynek, de már úgy sem bírta volna soká, mert a lány minden
                        este gordonkázott, és a hegedűművész ilyenkor reggelig fejgörccsel
                        fetrengett, miután hazament.</p>
					<p>Ezek után Viktória már azt sem bánta, ha meghal. Boldog volt.</p>
					<p>Karonfogva járt Thomasszal! És Elly látja! Elly, aki annyiszor megalázta,
                        miután tönkrementek, és nem tarthatott lépést velük. Boldogan sétált a
                        művésszel, és mindketten sírva fakadtak olykor.</p>
					<p>Elly dühösen villogó szemmel lépett a mérnökhöz.</p>
					<p>- Mr. Gordon! Ön nem tudta eddig, hogy első látásra mennyire szimpatikus volt
                        nekem...</p>
					<p>A mérnök rémülettől hűlő szívvel érezte talpa alatt enyhén remegni a
                        földet.</p>
					<p>- Igen? - hebegte, és nyelt. - Ez... érdekes.</p>
					<p>- Mr. Gordon! - mondta hevesen, és megragadta a fiatalember karját. - Én
                        önnel akarok meghalni!</p>
					<p>- Igazán megtisztel - felelte siralmasan a lelkes ajánlatra.</p>
					<p>Pedig nemcsak a láva közeledett feléjük. Már leselkedett rájuk egy másik
                        démon is, amelyik az utolsó pillanatok irtózatát akarta még szörnyűbbé
                        fokozni.</p>
					<p>Néhány katona azok közül, akik a sivatagban csatlakoztak hozzájuk, betört a
                        raktárba, beverte a rumos hordó fenekét, előkerült a whisky is, és ittak.
                        Bill, a bilincstörő lett a vezérük. Ittak, és némelyik rikácsoló hangon
                        énekelt.</p>
					<p>- Fiúk... Reggelre, azt hiszem, befellegzett nekünk - mondta az egyik. - Most
                        már nem kell törődni semmivel.</p>
					<p>- Eddig ez a Bradley a saját szakállára dolgozott, és mi elég ostobák voltunk
                        kikaparni neki a gesztenyét!</p>
					<p>- Bradley nem parancsol többé! - jelentette ki határozottan Bill, és úgy
                        összeszorította a poharát, hogy a markába tört.</p>
					<p>Azután kinyitotta a kezét. Az üvegcserepek csörögve estek a lábához, és
                        néhány kövér, sötét vércsepp is hullott utánuk.</p>
					<p>- Ez nem lesz így jó - szólalt meg most valaki mellettük. - Verekedést
                        akartok?</p>
					<p>Haagen lépett elő a fa mögül. - Te vagy?... Jó, hogy jössz. Mondd meg
                        Bradleynek és a barátaidnak, hogy torkig vagyunk veletek. Az utolsó órákban
                        mi parancsolunk! Akinek nem tetszik, az majd elém áll - süvöltötte
                        rosszindulatú, állati arccal Bill, és hatalmas gorillakarját összecsukott
                        ököllel a hollandus orra alá tartotta.</p>
					<p>Távol, mint egy bíborszínű üveghenger, gördült a közelgő, forró sárkoporsó,
                        amely rőt színű fényével besugározta a tájat.</p>
					<p>- Miért akartok verekedni? - kérdezte változatlan nyugalommal Haagen.</p>
					<p>Az egyik katona már berúgott. Most nyersen, érdesen nevetett, és újabb pohár
                        rumot töltött.</p>
					<p>- Mert ti hoztatok ide, a pokolba... Bár ne találkoztunk volna veletek...
                        Biztos becsaptatok volna végül, és elszöktök a váltságdíjjal... Hát most itt
                        döglünk meg mind! De addig is az erősebb parancsol!</p>
					<p>Haagen elment, hogy megkeresse Bradleyt. Rekedt nótázás, törött üvegek
                        csörömpölése és otromba röhögés követte még néhány percig.</p>
					<p>Ezek egy óra múlva teljesen részegek.</p>
					<p>És akkor?...</p>
					<p>A hegyoldal tisztásán megpillantotta a foglyokat. Néhány nő is üldögélt ott
                        csüggedten, és a lomha füstpárákkal közelgő rózsaszínű halált bámulták.</p>
					<p>Vajon miről beszélnek?</p>
					<p>És Claytonné búsan nézte a távolban sétáló hegedűművészt Viktóriával.
                        Szomorúan férje vállára dőlt, és azt mondta, hogy most már úgyis vége
                        mindennek... de ezt az alakot nem lett volna szabad beengedni a házba...</p>
					<p>- Hát most is? Itt is?... - mondta panaszosan az ügyvéd. Az asszony
                        összerezzent.</p>
					<p>- Mit értesz ez alatt, hogy „most is”? Hogy eddig rossz volt mellettem lenni,
                        és „most is” csak bántlak?... Igen? Csak mondd ki! Tessék... Mondd, hogy
                        házsártos voltam!</p>
					<p>Az ügyvéd tiltakozott szavainak elferdítése ellen. Nem akarta az asszonyt
                        bántani, de az visszautasítja, hogy „ezt az alakot” ő hozta a házhoz. Ha
                        emlékszik még, és egy anyának legyen memóriája, ő Clayton, sohasem nézte jó
                        szemmel a táncestélyeket, házimulatságokat, mert tisztában volt vele, hogy
                        ez lesz a vége... - Mi lesz a vége? - kérdezte harciasan az asszony. - A
                        táncestélyek miatt tört ki a tűzhányó?!... Az ügyvéd visszautasította a
                        nemtelen malíciát. Csak utalni akart arra, hogy mindig ellene volt az
                        estélyekkel kapcsolatos pénzpocsékolásnak. Az asszony arra hivatkozott
                        sírva, hogy a saját pénzét pocsékolta. Ennyi jogában áll, miután
                        hozományával vagyonossá tett egy jelentéktelen ügyvédjelöltet... Hát így
                        vagyunk, asszonyom!... Igenis így vagyunk, uram! A pénzt, a karriert nekem
                        köszönheti! Mert elvett... Elvettem, asszonyom, nem úgy, mint az előző két
                        vőlegénye... Gaz rágalom!... Dehogy rágalom! Tudtam már akkor is! Vagy azt
                        hiszi, hogy hülye vagyok?... Igenis azt hiszem... Elég! Elég! Sajnálom, hogy
                        magával kell meghalnom... Én meg azt, hogy magával kellett élnem...</p>
					<p>Ezek után már senkit sem lepett meg, mikor Burtonné egy heves vita közben
                        kimondta mindenki előtt, hogy Rellingné trapézművésznő volt! Relling
                        keményen szólt rá Burtonra, hogy mérsékelje a feleségét, mire Burton közölte
                        Rellinggel, hogy nem szereti az olyan ember gerincességét, aki az ő
                        zsebkendőjéből csinál sálat magának, mint ez esetben Relling.</p>
					<p>Távolról durva énekkórus hallatszott, dőlt feléjük a halálos láva, és ők
                        valamennyien hátat fordítottak egymásnak.</p>
				</div>
				<div type="chapter">
					<head>2</head>
					<p>Veszélyessé vált a helyzet.</p>
					<p>A berúgott légionisták készültek valamire. Izgatottan tanakodtak egy
                        csoportban. Aztán kirobbant a feszültség. A bilincstörő elkapta a kunyhóból
                        kisiető Viktóriát és átölelte. A lány kiáltozva vergődött a rumszagú óriás
                        karjaiban.</p>
					<p>- Bill.</p>
					<p>A részeg megfordult. Bradley állt ott revolverrel a kezében.</p>
					<p>- Ereszd el ezt a lányt - mondta csendes hűvösséggel, és a hatalmas baromi
                        ember karjai lehanyatlottak.</p>
					<p>Bill egy köpcös barátja, bizonyos Mosley, szintén alkoholtól csillogó szemmel
                        közbeszólt:</p>
					<p>- Úgyis megdöglünk, Bradley! Te hoztál ide bennünket! Nincs jogod, hogy most
                        továbbra is az urat játszd és fölényeskedj. Úgy látszik, éppen olyan városi
                        csirkefogó vagy...</p>
					<p>Bradley ökle állcsúcson találta a köpcöst, aki hanyatt bukott. A bilincstörő
                        megmozdult, de szinte azon pillanatban már a gyomrának feszült Bradley
                        revolvere:</p>
					<p>- Takarodj... - sziszegte fenyegetően, és az óriás lassan hátrált. Néhányan
                        felszedték a köpcöst, és magukkal vitték. A sivatagban csatlakozott katonák
                        ellenséges csapatot alkottak. Jarosics, Stuck, Malpaga és Kjörgson Bradley
                        mögött álltak.</p>
					<p>A dühös, vörös ég és a távolról parázsló halálfolyam méltó kerete volt a
                        szörnyű színjátéknak. A levegőben lógott egy kiáltás: Itt vér fog folyni
                        ma!</p>
					<p>- Haljunk meg becsületesen! - mondta Bradley a szembenállóknak. - Mit
                        akartok?</p>
					<p>- Azt, hogy ne parancsolj nekünk! - mondta valaki Bill emberei közül.</p>
					<p>Most ért oda a kispap, Krakauer és Haagen. Morton bírt annyi befolyással
                        társaira, hogy néhány percre az ellenfelek eltávolodtak.</p>
					<p>- Vezesd a foglyokat mind a barlangba: A Visszhang is veled megy. Senki ne
                        mozduljon ki onnan. Tartsatok rendet közöttük.</p>
					<p>- Rendet közöttük... rendet közöttük... Ez hiányzott... Eddig még csak
                        gardedame nem voltam...</p>
					<p>Krakauer és a pap összegyűjtötték a foglyokat a barlangban.</p>
					<p>- Mi történt? - kérdezte a Visszhangtól Teddy. - Lázadás?</p>
					<p>- Nem! Futballmérkőzés. Jókat kérdez... Menjenek mind a barlang
                        mélyére...</p>
					<p>Az események ezután aránylag gyorsan játszódtak le.</p>
					<p>- Ti is azon a véleményen vagytok - fordult Bradley a barátaihoz -, hogy az
                        ember, mielőtt meghal, átalakulhat gyalázatos barommá?</p>
					<p>- Valamennyien veled tartunk mindenben - jelentette ki Jarosics.</p>
					<p>- De végtére... ha már úgyis befellegzett - jegyezte meg Stuck -, igazán nem
                        tudom, hogy miért... - Elhallgatott. A többiek arcáról nem sok bíztatást
                        olvasott le. Stuck az az ember volt, aki állandóan hajlott kissé a rosszra,
                        de általában győzött benne a jó.</p>
					<p>- Az ördögbe is! - dörögte Haagen -, mit kell annyit beszélni? Eddig is
                        együtt voltunk, most is együtt maradunk, és Bradley a vezérünk.</p>
					<p>- Helyes - mondta nyugodt hangon Bradley. - Revolver mindegyikünknél van, és
                        azt hiszem, elegendő töltény is, ha valami csetepaté adódik, ott a barlang
                        feljárója alatt, a hegyoldalban fedezéket találunk.</p>
					<p>A távolból egy légionista közeledett Bill barátai közül.</p>
					<p>- Hé, Bradley!</p>
					<p>- Mit akarsz? Ott maradj állva, ahol vagy!</p>
					<p>- Azt üzenik a fiúk, hogy ostobaság lenne ebben a helyzetben barátoknak
                        összeverekedni. Úgysem menekülünk innen élve, és ha már...</p>
					<p>- Ide hallgass! Többen vagytok, mint mi, de azt üzenem a barátaidnak, hogy
                        aki túllép azon a vonalon, ahol te most állsz, az golyót kap a fejébe. Menj
                        vissza, és mondd ezt meg nekik.</p>
					<p>A kiküldött visszament.</p>
					<p>- Ne várjuk itt be őket - mondta Bradley -, gyerünk a sziklák mögé.</p>
					<p>Mikor letérdeltek, fedezéket keresve, érezték, hogy a nyugtalanul remegő föld
                        meleg. A levegőbe kénes, rossz szagú árnyalatok vegyültek olykor. A biztos
                        halál hömpölyög feléjük, és most az utolsó óra előtt is revolverrel állnak
                        egymással szemben, és odafent a barlangban Relling épp most veti a szemére
                        Daltonnak, hogy amíg nem volt nagyiparos, addig a konzervatívokra szavazott.
                        Hah... Tisztában van az ilyennel. Dalton kikérte magának ezt a gyanúsítást
                        olyan tőzsdés részéről, akivel előfordulhatott, hogy a különbözeteit
                        egyeztetés napján nem tudta befizetni a zsiróba...</p>
					<p>Lent eldördült az első lövés.</p>
				</div>
				<div type="chapter">
					<head>3</head>
					<p>A részeg társaság először könnyelműen, elszántan haladt a sziklák felé. Nem
                        hitték, hogy Bradley beváltja a fenyegetését. A köpcös szitkozódva és az
                        öklét rázva ment elöl. Azután egy pukkanás hangzott, kis füst szállt fel a
                        szikla mögül, és Mosley elvágódott. Most már a támadók is óvatosabbak
                        lettek, és elszórt rajvonalban, sziklától sziklához csúszva közeledtek.
                        Néhányan nagy kerülővel, félkörben megkísérelték hátba támadni a védőket, de
                        ezek vigyáztak. Lövés lövés után dörrent.</p>
					<p>Haagen hirtelen ledobta a revolverét, és két kezét a mellére szorítva köhögni
                        kezdett. Vér ömlött ki a szájából, azután oldalt dőlt. Bradley odakúszott
                        hozzá. Vége volt.</p>
					<p>Bill csoportjából is négyen hullottak el közben. Ők még rosszabb terepen
                        mozogtak, mint a támadásra felkészült kisebb csapat.</p>
					<p>Alig lehetett célozni, pedig nem volt sötét, de az élénkvörös, szokatlan
                        megvilágítás kápráztatta őket. Szabad, szemmel is jól látható óriási
                        szikladarabok röppentek fel a tűzhányó minden újabb erupciójával. Ilyenkor
                        megremegett a föld, és félelmetes zengéssel gurulni kezdtek a hegyoldal
                        kövei.</p>
					<p>A megvadult támadók az alkohol, a halálfélelem és a szenvedély őrületében
                        rohamra mentek. Még hatan elhullottak útközben, de élükön Bill-lel így is
                        fölényben voltak. Irtózatos kézitusa kezdődött. A bilincstörő a hatalmas
                        favágót és Stuckot ragadta meg. Kjörgson revolveraggyal csapott az arcába,
                        de olyan ütés érte a gyomrát, hogy hanyatt zuhant. Az összeroncsolt arcú
                        Bill vadul vetette magát Stuckra, és úgy csapta a sziklához, hogy tört
                        gerinccel, holtan maradt fekve. Egy lövés érte a vállán, és Kjörgson
                        revolveragya ismét lecsapott volna rá, ha nem tér ki, így a vállát érte az
                        ütés, de már elkapta a favágót, egymást fojtogatva, hörögve gurultak a
                        földön.</p>
					<p>A pokol szabadult el.</p>
					<p>Malpaga egy hatalmas követ kapott a feje fölé, és a támadóira zúdította. Az
                        egyiknek szétlapult a koponyája, a másik törött combbal borult fel.</p>
					<p>Jarosicsot leszúrták.</p>
					<p>Bradley hátulról olyan ütést kapott a fejére, hogy néhány pillanatra
                        elszédült. Azután nagy nehezen feltápászkodott és zúgó fejjel nézett körül.
                        Malpaga mint valami tigris hadakozott. Hárman feküdtek a lábánál, kettővel
                        verekedett. Az arcát elborította a vér, és spanyolul káromkodott... Mellette
                        Stuck feküdt holtan. A föld morajlott, a kráter időnként, mint valami
                        istenkáromló, fenyegetően villant az ég felé, gigászi kárminvörös
                        gőzoszlopokat lehelve. Elindult, hogy Malpaga segítségére siessen.</p>
					<p>Egy irtózatos erejű kéz kapta el a nyakánál, és megpenderítette a tengelye
                        körül. A bilincstörő összezúzott, tébolyult kifejezésű arca vigyorgott
                        rá:</p>
					<p>- Megvagy! Bradley Tamás! Ugye, most moccanni sem bírsz?! - Egyik kezével úgy
                        fogta át, hogy leszorította karját, másikkal a nyakát ragadta meg. Bradley,
                        mint valami csavarszorítóba préselve, mozdulatra képtelenül állt Bill előtt,
                        undok rumgőz csapott az arcába, és tudta, hogy most meg kell halnia.</p>
				</div>
				<div type="chapter">
					<head>4</head>
					<p>A lövések felhallatszottak a barlangba.</p>
					<p>Rémülettől zölden kuporogtak a foglyok. Morton és Krakauer nem mozdultak el a
                        bejárattól. Tudták, hogy nekik az utolsó támadókat kell itt feltartani!</p>
					<p>- Uraim - mondta Teddy -, ha nem tévedek, a barátaik bennünket védelmeznek.
                        Menjünk segíteni!</p>
					<p>Azt nem lehet mondani, hogy a foglyok egyhangú lelkesedéssel fogadták volna
                        Teddy szavait. Clayton tétován bámult Burtonra, Burton a hegedűművészre.</p>
					<p>- Én nem segítek nekik - mondta Thomas őszintén -, most úgyis elég bajuk
                        van.</p>
					<p>- Maradjunk nyugodtan - szólt Morton. - Azt hiszem, ma még lesz módunkban
                        verekedni, akkor is, ha itt maradunk.</p>
					<p>- Uram - mondta nyugodt, csengő hangon Mary -, ha van önnél egy felesleges
                        revolver, azt ideadhatja nekünk. Nem szeretnék részeg rablók kezébe
                        kerülni.</p>
					<p>A pap rövid habozás után a zsebébe nyúlt, és átadott egy revolvert
                        Marynek.</p>
					<p>Lent már minden elcsendesett. Pedig még állt a harc.</p>
					<p>A bilincstörő rosszindulatú, vigyorgó arca eltorzult, azután úgy kapta el
                        Bradley nyakát, hogy hüvelykujja a gégéjén feküdt, és lassan kezdte
                        szorítani.</p>
					<p>Ahogy a szorítás kissé erősödött, még látta a felszoruló vértől lassan
                        duzzadó szemgolyói előtt a bírót, a tárgyalótermet, a gyalázatosan mosolygó
                        ügyvédet, azután elhomályosított a tekintete, az apró pontok függönnyé
                        sűrűsödtek előtte, az arca feszült, a vér zúgva tódult az agyába, és duzzadt
                        nyelvén már érezte a halál ízét...</p>
					<p>A földre zuhant, és saját hörgését hallotta, amellyel a felszabadult gégén
                        keresztül levegő tódult a tüdejébe. Nyomban utána szétfoszlott a függöny a
                        szeme elől, zúgva száguldott le a vér az agyából...</p>
					<p>Mi történt?</p>
					<p>A bilincstörőt két erőtlen kar főbe sújtotta hátulról egy kővel. Bill
                        megtántorodott, elengedte Bradleyt, és a támadója felé fordult.</p>
					<p>A cingár, gyerekképű Teddy állt előtte.</p>
					<p>Ha más üti meg, akkor a bilincstörő feje szétmállik, mint a fáról lehullott
                        eltaposott férges szilva. De így könnyedén kapta el Teddyt a karjánál, és
                        már le is sújtott volna rá, de tudj Isten, milyen sugallat vagy milyen ősi
                        verekedő vére tört ki Earl of Cunninghamból, villámgyorsan lehúzta a fejét,
                        és nekiugrott a bilincstörő gyomrának. Ez hanyatt esett. Közben rácsapott
                        Teddy hátára, és magával rántotta a földre, azután felugrott, de ekkor bal
                        szemére hatalmas ütést kapott. Bradley Tamás állt vele szemben.</p>
					<p>A bilincstörő felordított és megragadta Bradley karját.</p>
					<p>- Kutya.... Most...</p>
					<p>Teddynek már nem volt ideje felugrani a földről. Különben is elkábult. Fél
                        arcát bezúzta egy szikladarab, és ahol az óriás hozzáért, ott bénult volt.
                        De most minden erejével és kétségbeesésével megragadta Bill lábát, hogy mint
                        valami veszett eb, hörögve vágja bele fogát az óriás bokájába...</p>
					<p>A bíborvörös ég alatt a vulkánból szétterülő füst sebesen vonult, szinte
                        befödve a látóhatárt, mint mesebeli dzsinn, amely kiszabadulva egy üveg
                        nyakából, egyre hatalmasabbá növekszik...</p>
					<p>Bill nagyot kiáltott fájdalmában, és le akarta rázni Teddyt, de a földre
                        zuhant.</p>
					<p>Többé nem kelt fel.</p>
					<p>Mert most Tamás kezéből repült a szikladarab, és a férges szilva sorsa
                        beteljesedett.</p>
					<p>A bilincstörő szétmállott fejjel maradt fekve.</p>
					<p>A barlangban csak ültek hallgatva, némán rágták az ajkukat. Kísérteties csend
                        volt lent. Csak a föld mélyéből szüremlett fel valami távoli dobpergés,
                        mintha a pokol légiói vonulnának mélyen alattuk.</p>
					<p>Most egy tántorgó alak, cafatokra tépett ruhában, lassan, imbolyogva jött,
                        összecsuklott vékony férfitestet tartott a karjában, szája szélén keskeny
                        vércsík alvadt meg, azért csak cipelte a karján az ájultat, mint valami
                        csecsemőt vagy bibliai mártírt.</p>
					<p>Bradley volt, és Earl of Cunninghamet hozta.</p>
				</div>
				<div type="chapter">
					<head>5</head>
					<p>Mikor Bill szétlapított fejjel mozdulatlanul feküdt, Teddy nagy nehezen
                        feltápászkodott. Ott álltak egymással szemben: Earl of Cunningham és Bradley
                        Tamás. Ott álltak valaki mellett, aki elhullott egy harcban, amelyben
                        voltaképpen ők voltak az ellenfelek. Most Teddy előtt úgy rémlett, hogy
                        össze fognak csapni, Bradley torkon ragadja, és könnyedén végez vele. Nézték
                        egymást.</p>
					<p>- Megsebesült? - kérdezte a légionista.</p>
					<p>- Bradley Tamás... én... tönkretettem magát... a húga becsületét... holnapra
                        ez már mind.... elmúlik.</p>
					<p>- Azt kérdeztem, megsebesült-e?</p>
					<p>- Nézze, ott jön... - és a távolról hömpölygő lusta, forró sárfolyamra
                        mutatott. - Mindegy, hogy mi történt. De akarom, hogy tudja: én már régen
                        mindent megbántam... Még Londonban... Én igazán szerettem a maga húgát... És
                        most is csak őt szeretem... És ha nem esik nehezére... miután úgyis
                        mindegy... bocsásson...</p>
					<p>Már nem fejezte be. Eldőlt. Bradley kénytelen volt átölelni a zuhanó testet,
                        és ott tartotta a karjában azt az embert, aki az egész szörnyűséges tragédia
                        okozója.</p>
					<p>Jobb karját a térdhajlása alá tette, bal karjával átfogta a hátát, nagy
                        erőfeszítéssel felemelte, és botorkáló léptekkel megindult vele a barlang
                        felé.</p>
					<p>- Menjetek le - mondta Mortonnak és Krakauernek. - Nézzetek utána a
                        sebesülteknek.</p>
					<p>- Sebesülteknek... sebesülteknek... most már szanitéc lettem... Hála
                        Istennek... Adjatok valamit, amivel kötözni lehet.</p>
					<p>Kjörgson magához tért. Csak zúzódásai voltak. Két légionista Bill emberei
                        közül haldoklott, Malpaga is könnyebben sebesült, a többi halott volt.
                        Halott és halott! A lávának alig hagytak valamit.</p>
					<p>Közben Teddy is magához tért, lemosták magukat. Egyik sem szenvedett
                        komolyabb sérülést. Mary a barlang sarkában ülve Bradleyt figyelte. Edna
                        történetesen éppen mellette ült. Teddyt nézte.</p>
					<p>A férfiak mind lementek. Hiába közelgett a láva, hiába volt megpecsételve a
                        sorsuk, a sebesülteket pokrócra fektették és bekötözték. Pedig milyen
                        nevetséges... Jön a halál hét kilométeres sebességű roppant sárkocsiján.</p>
					<p>Morton imádkozott a sír felett, és valamennyien körülállták.</p>
					<p>Azután csendesen ültek. Hajnalodott. Most már senki sem törődött gátlással,
                        előítélettel, Teddy egyszerűen bevallotta Ednának, hogy szereti, és a tenger
                        felett egy rózsaszínben fénylő sziklán, egymással szemben térdepelve
                        beszélgettek. Edna is bevallotta, hogy szereti Teddyt, és már az első
                        pillanattól fogva szerette.</p>
					<p>Mary és Tamás egy mohos kőhalmon ültek egymás mellett. A beszélgetések
                        elvesztettek minden társadalmi jelleget, minden szokást és logikát,
                        indokolást és tartózkodást, ezek már a néhány órányi élet tartamához arányló
                        tömör dialógusok voltak. Például ilyenek:</p>
					<p>- Szeretlek, Mary.</p>
					<p>- Én is szeretlek. Azóta szeretlek, mióta magadhoz szorítottál a
                        táncteremben. Csak most tudom. És ha nem kellene meghalni, sohasem
                        mondhattam volna meg neked.</p>
					<p>- Megcsókolhatlak?</p>
					<p>- Csókolj meg.</p>
					<p>Az arcok aggódva emelkedtek időnként a füstölgő, szürke lávatömeg felé, amely
                        elérte a távoli dombokat, és a szellő már hozott némi kóstolót a feléjük
                        ballagó halál záptojásbűzéből.</p>
					<p>Mindnyájan sápadtak voltak. Már nem veszekedtek. Az utolsó órában kissé
                        megtisztultak és ünnepélyesebbek lettek.</p>
				</div>
				<div type="chapter">
					<head>6</head>
					<p>Mogadortól távol kötött ki a vitorlás. Mr. Leonidas már övig penészes lett a
                        nedves burgonyaraktárban, nem is szólva a százlábúak tömegéről, amelyek
                        krumpli híján az éhségtől megdühödten vetették rá magukat a szerencsétlen
                        menedzserre.</p>
					<p>- Ha csendesen viseli magát - mondta Higgins -, két barátom kiviszi sétálni a
                        fák közé.</p>
					<p>Mr. Leonidas ordítva akarta követelni, hogy szabadon bocsássák, de csak
                        hápogni tudott, mert teljesen berekedt.</p>
					<p>- Ne féljen semmit - nyugtatta meg Higgins -, majd kapsz valami részt a
                        váltságdíjból. De addig még sok víz fog lefolyni magán ebben a nedves
                        fülkében.</p>
					<p>Másnap délután Higgins beküldte előkelő névjegyét lord Flatherrynek. A lord
                        ekkor még nem volt nyugtalan. Értesült az oázisban lefolyt komédiáról, és
                        azóta mindössze néhány nap telt el, tehát nem is várt hírt a
                        társaságról.</p>
					<p>Higgins, miután az eléje tett havannák közül a legropogósabbat kettéharapta,
                        és egyik felét a zsebébe tette, másik felét a szájába, egyenesen a tárgyra
                        tért.</p>
					<p>Nem kertelt, nem ravaszkodott. Őszintén elmondott mindent, úgy, ahogy
                        történt.</p>
					<p>- Nagy ostobaságot követtem el - szólt végül a lord.</p>
					<p>- Ez ne bántsa, Sir. Már velem is előfordult. Mylord: ön jó szivarokat tart,
                        tehát bölcs ember. Azt is látom, hogy okos, mert nem ugrott fel, nem kapott
                        a fejéhez, hanem gondolkozik. Itt egy ember van e pillanatban
                        slamasztikában, és az lordságod. Ha elfognak bennünket, és ez az engedély a
                        bíróság elé kerül, akkor, Sir, önt is részesíteni kell az elmarasztaló
                        ítélet örömeiben. Higgye el, olcsójánosok vagyunk, mikor ötvenezer fontért
                        szívesen elsimítjuk az ügyet, és hozzátartozóit, valamint barátait aránylag
                        ép állapotban leszállítjuk.</p>
					<p>A lord gondolkozott.</p>
					<p>- Igaza van, barátom, mindenben. Az ötvenezer fontos büntetésnél súlyosabbat
                        is megérdemlek azért, ami történt. De mi biztosít arról, hogy nem állanak
                        elő újabb követelésekkel, hanem sértetlenül szabadon bocsátanak mindenkit,
                        ha megkapják a pénzt?</p>
					<p>- Sir, önnek, egy pennyt sem kell előre adni. Tudom, kivel állok szemben.
                        Adja becsületszavát, hogy amennyiben épségben viszontlátja a leltárunkban
                        szereplő hölgyeket, és urakat, az esetben ötvenezer fontot fizet és nem
                        jelent fel bennünket. Ez nekem elég. Tudom, hogy annyi, mintha nálam lenne a
                        pénz.</p>
					<p>- Rendben van. Itt a kezem. És természetesen egy lord Flatherry keze elegendő
                        biztosíték. Mikor látom viszont a társaságot?</p>
					<p>- Egy nap innen Mogador, három nap a Meridián-sziget odafelé, három nap
                        vissza, egy nap Marokkó: nyolc vagy kilenc nap. Nem baj, mert legalább a
                        társaság kiélvezi a pompás kalandot.</p>
					<p>- Jó. Azt hiszem, bízhatok magában.</p>
					<p>- Sir, ön egy ügyvezető igazgatóval áll szemben.</p>
				</div>
				<div type="chapter">
					<head>7</head>
					<p>Mint valami lomha nagy állat kapaszkodott fel a lávatenger a dombokra.
                        Egy-egy átvonuló vékony füstfelleg köhögési rohamokkal kínozta őket. Relling
                        teljesen megőszült. Dalton csak ült, és maga elé nézett a földre. Fél óráig
                        sem rebbent a szemhéja. Számot vetett az életével, és talán úgy érezte, hogy
                        hiú volt, gőgös, önző és rövidlátó.</p>
					<p>Bradley ott állt a sziklán Maryt átkarolva, és súlyos önvád nehezedett rá
                        belülről. Különben talán boldog lett volna, talán a halálnak is örült volna
                        Maryvel együtt, ahogy itt álltak.</p>
					<p>De ránehezedett a tudat: ő az oka ennyi ember halálának! Lehet, hogy joga
                        volt megtorlásra, alapos leckékre, de a halált nem érdemelték meg. Ez
                        kétségtelen.</p>
					<p>Egy távoli facsoportra esett a tekintete. Talán... Istenem, ha lehetséges
                        volna...</p>
					<p>A kétségbeesett, de nem reménytelen lehetőség felrázta csüggedéséből.</p>
					<p>Ó, ha megmenthetné őket! Akár az élete árán is...</p>
					<p>- Mary... Csak azt akarom mondani: ha esetleg megmenekülünk innen, nyugodt
                        lehet: elfelejtem azt, ami ma este történt.</p>
					<p>- Hogy... megmenekülünk?</p>
					<p>- Igen. Talán... Lehet...</p>
					<p>A fekete ősgneisz füstölgő, mindent elsöprő lomha sártankja már a távoli
                        dombokon gördült le, fedezve a természet megsemmisítő gáztámadását. Mindenki
                        köhögött, néhányan arccal a sziklára borultak. A föld morgott és meleg
                        volt.</p>
					<p>Bradley lesietett a dombról.</p>
					<p>- Emberek! - kiáltotta. - Fogjatok fejszét - köhögési roham fullasztotta
                        néhány másodpercig. - Csináljunk tutajt! Talán megmenekülünk!... Vágjunk ki
                        néhány fát... Gyorsan...</p>
					<p>A foglyoknak most nem jutott fejsze. Bradley és a többi légionárius nekiállt
                        fát vágni. Az életükért dolgoztak. Sebesen és minden erejüket összeszedve.
                        Szerencsére a szél megfordult, és a fulladás veszélye nem fenyegetett
                        pillanatnyilag. Csak a forróság perzselt egyre tűrhetetlenebbül, amint a
                        lávatömeg a távoli síkon jött, jött egyenletesen, dübörögve, díszlépésben: a
                        halál fegyelmezett gránátosai!</p>
					<p>Remegett a föld, perzselt a levegő.</p>
					<p>Sorra dőltek a fák és dőltek az emberek a sziget izzásában. Élettelen
                        rongyként hevertek. Csak néha mozdultak ingüket tépve vagy térden csúszva a
                        víztartóig.</p>
					<p>És néhány órán belül a nyugati parton, amely vízmagasságban terült el,
                        óvatosan leengedték a tutajt fagörgőkről a vízre.</p>
					<p>A láva már ott jött bugyborékolva, alig pár kilométernyire, pöfögve,
                        gyűrűzve, mint egy óriás krokodilus.</p>
					<p>Amennyi vizet és élelmiszert lehetett, fölraktak, elhelyezték az ájult
                        foglyokat a tutaj közepére, azután tolták, tolták a hatalmas, ormótlan
                        faalkotmányt.</p>
					<p>- Nem lehet, hiába - lihegett Kjörgson -, a part felé sodorja az áramlás.</p>
					<p>- Várj!</p>
					<p>Mary dermedten látta, hogy Bradley kiugrik a partra...</p>
					<p>- Te told a kormánylapáttal, hogy ne ütődjön a parthoz.</p>
					<p>- Mit akarsz?</p>
					<p>- Meglátod!</p>
					<p>Felmászott a sziklára, és egy hatalmas koloncot igyekezett kimozdítani... Már
                        jött a gáz...</p>
					<p>Csobbanás!</p>
					<p>A szikla a vízbe zuhant. Azután még egy... Minden keze ügyébe kerülő követ a
                        vízbe dobott. Kjörgson tolta a rúddal, és a kövektől felvert hullámok lassan
                        odább himbálták a tutajt, míg a part menti árokból kiért, és lomhán úszni
                        kezdett.</p>
					<p>Bradley ott állt a sziklán.</p>
					<p>Mi az? Úgy áll, mint aki ott akar maradni! A tutaj már eltávolodott.</p>
					<p>Ilyesmi fordult meg az agyában: „Minek visszamenni?”</p>
					<p>- Bradley! - kiabálta ijedten a pap.</p>
					<p>- Tamás! - sikoltott egy női hang.</p>
					<p>Bradley ugrott... Gyors tempókkal úszott a tutajhoz. Kjörgson és a Visszhang
                        beemelték.</p>
					<p>- Megőrültél?!</p>
					<p>- Az ilyen dolgokat most már hagyjuk - kiabálta idegesen Krakauer. - Ezt az
                        eljárást megjegyzem magamnak... Finom viccek, mondhatom!... Az ember
                        epilepsziás lesz... Becsületszavamra.</p>
					<p>Dideregve bújtak össze a laza faalkotmányon. A parttalan nagy óceán közepén
                        egy kis különös embercsoport.</p>
					<p>Csak útközben tudták szorosabbra húzni a kötelet. Az egész tutaj
                        széthullással fenyegette őket. A kormánylapátot utólag erősítették fel,
                        addig úgy, ahogy lehetett a tutaj egyik szélét az áramlás ellen
                        fordították.</p>
					<p>Egy óra múlva a nyílt óceánon voltak.</p>
					<p>Leszállt az este, és messze egy égővörös folt látszott: a
                        Meridián-sziget.</p>
				</div>
				<div type="chapter">
					<head>8</head>
					<p>Amit az egyik tűzhányó vétett, azt a másik helyrehozta.</p>
					<p>Japánnak van egy szent tűzhányója, a Fiju. Az egyik japán hajózási vállalat
                        hajójának a Fiju-Maru nevet adta. És ennek a gőzösnek a Fiju tűzhányó
                        tiszteletére rendezett ünnepségekre kötelessége volt befutni Yokohamába. De
                        most egyelőre még itt, az Atlanti-óceánon hajózott... A tutaj utasainak nem
                        sok reményük volt az elhagyatott sziget táján hajóval találkozni. A
                        Fiju-Maru azonban megkésett, és az ünnep miatt a kissé veszélyes és
                        zátonyosabb rövid utat választotta, hogy idejében hazaérjen. Így tette jóvá
                        az egyik tűzhányó a másik hibáját.</p>
					<p>A Fiju-Maru már az első éjszaka hajnalán találkozott a tutajjal, és felszedte
                        utasait. És már ezen az éjszakán kissé megváltozott a helyzet a tutajon.
                        Thomas ugyan továbbra is Viktória mellett maradt, sőt a leány sálját is a
                        nyakára csavarta, de azt határozottan tagadta hogy Elly tehetségtelen lenne.
                        Ő csak azt állította( és ezt fenntartja), hogy a lány két fekvésben még nem
                        játszik tisztán. Azután az ügyvéd is visszautasította szavainak
                        elferdítését. Ő csak azt mondta, és ez a való tény, hogy a parcellákhoz
                        képest a folyó kissé magasan fekszik, de attól még lehet csatornázni, és
                        moszkitó Miamiban is van, pedig az csak előkelő hely, ugye, fiam? Ezt a
                        feleségének mondta. Mire az asszony azt felelte, hogy „amit te mondasz,
                        drágám, az úgy is van”.</p>
					<p>Gordon váratlanul mint zenekedvelő tűnt fel, és közölte Ellyvel, hogy él-hal
                        a gordonkáért. Ellyre ez a közlés mély benyomást tett, és ujjaik titokban
                        összefonódtak. Távolban vörösen izzott a Meridián, és talán éppen most
                        siklott át a láva az elhagyott táborhelyen.</p>
					<p>Teddy rendületlenül kitartott Edna mellett. Bradley feltűnően távol tartotta
                        magát Marytől, mintegy megnyugtatva őt, hogy sohasem fogja emlékeztetni
                        arra, amit a biztos halál tudatában közölt vele.</p>
					<p>Relling közben azt fejtegette, hogy ő nem sértett meg senkit, mert a
                        hadseregszállítás végre is elengedhetetlen feltétele a háborúnak, és aki
                        tisztességesen szállít, mint például a társaság tagjai, az alapjában véve
                        hazafiúi kötelességét teljesíti. Dalton békülékenyen megjegyezte, hogy a
                        jövőben Rellinget is bevonja majd vállalkozásaiba. Mikor pedig a Fiju-Maru
                        négy csónakja odajött hozzájuk, Clayton a régi erejével mondta Bradley
                        Tamásnak:</p>
					<p>- Ütött a leszámolás órája!</p>
					<p>Tamás kevésbé hangzatosan, de sokkal csendesebben így felelt:</p>
					<p>- Maga hülye.</p>
				</div>
				<div type="chapter">
					<head>9</head>
					<p>Hogy Clayton valóban hülye volt-e, azt az események nem igazolták sem pro,
                        sem kontra, viszont Bradley véleménye megbízhatatlan, mert végre is nem volt
                        idegspecialista.</p>
					<p>Annyi bizonyos, hogy a leszámolás nem történt meg. És ez igazán nem az ügyvéd
                        rosszakaratán múlott.</p>
					<p>Amint a hajóra értek, nyomban a mandulaszemű japán kapitányhoz fordult.</p>
					<p>- A menekültek között rablók is vannak. Ezennel átadom őket a hatóságnak.</p>
					<p>A kapitány vállat vont.</p>
					<p>- Egy japán személyszállító hajó nem illetékes erre. A gyanúsítottakat
                        szíveskedjék megnevezni, és ezeket a legközelebbi kikötőig őrizetbe veszem.
                        A többi az ottani hatóságok dolga.</p>
					<p>Bradley és társai szó nélkül tűrték, hogy összetereljék őket a fedélköz egyik
                        helyiségében.</p>
					<p>A menekültek a társalgóban forró teát ittak.</p>
					<p>- Ez a gazember megtanulja majd, hogy a társadalom gyakorol megtorlást és
                        igazságszolgáltatást is! - mondta nagyon dühösen Clayton.</p>
					<p>- Felelni fog a galádságáért, amit velünk elkövetett - replikázott
                        Burton.</p>
					<p>Mary hallgatott. Elgondolkozva babrált az asztalterítővel.</p>
					<p>- Azt hiszem - jegyezte meg Teddy -, hogy néhány esetben igen erélyesen
                        lépett fel a mi oldalunkon.</p>
					<p>- Ez enyhítő körülmény, amit a hatóságok is betudnak - szögezte le az
                        ügyvéd.</p>
					<p>- A mi méltányosságunkon nem fog múlni, hogy ezek a részletek is kiderüljenek
                        - állapította meg Burton.</p>
					<p>Mary hirtelen felkacagott. Csodálkozva néztek rá.</p>
					<p>- Csak azért nevettem - mondta Mary -, mert eszembe jutott, hány kuplét
                        fognak énekelni Londonban arról, hogy Mr. Burton halat főzött, Mr. Relling
                        fát vágott, és a vicclapokban lerajzolják majd a papát köténnyel...</p>
					<p>Kellemetlen szünet következett. A hegedűművész hosszú, sovány ujjait
                        nézegetve szólalt meg:</p>
					<p>- Az bizonyos, hogy ha ezek a parcellázási és családi ügyek szőnyegre
                        kerülnek a tárgyaláson, én örökre elhagyom Londont.</p>
					<p>- Ostobaság! - mondta Daltonné. - Ezt a tárgyalást nem lehet megtartani.</p>
					<p>- Nem is szólva a hadseregszállításról - jegyezte meg Teddy.</p>
					<p>Mr. Bradleyt kérették az urak a társalgóba. Clayton igen tekintélyesen
                        emelkedett szólásra.</p>
					<p>- Nézze, Bradley...</p>
					<p>- Mr. Bradley vagyok önnek!</p>
					<p>- Úgy látszik, nincs tisztában a helyzetével! - rikácsolta az ügyvéd
                        nekivörösödve.</p>
					<p>- Mindenképpen Mr. Bradley vagyok magának. Mondja el gyorsan, hogy mit
                        akar.</p>
					<p>- Nézze, Mr. Bradley - szólalt meg Burton nagyképűen -, ha a cinkosa már
                        felvette az ötvenezer fontot, és hajlandó ezt visszaadni, mi futni hagyjuk
                        magukat.</p>
					<p>- Engem ne hagyjanak futni. A pénz felett én nem rendelkezem, mert magamnak
                        nem kértem részt belőle. És nem tudom, hogy viszonozhatom-e jóindulatukat.
                        Ugyanis, hogy én futni hagyom-e magukat, az nagyon kétséges.</p>
					<p>- Hogy érti ezt?!</p>
					<p>- Majd meglátják.</p>
					<p>- Mi bizonyítani tudjuk a bíró előtt... - kezdte Clayton.</p>
					<p>- Hogy önök mit tudnak bizonyítani a bíró előtt, erről már egy alkalommal
                        meggyőztek. - És miután hirtelen nagy csend támadt, igen határozottan
                        folytatta: - Most rajtam lesz a bizonyítás sora többrendbeli hamis
                        tanúskodás, rágalmazás, becsületsértés és hamis tanúzásra való felbujtást
                        illetően, amiért elsősorban Clayton ügyvédet mint felbujtót fogom
                        feljelenteni!</p>
					<p>- Úgy tudom, Bradley, elintéztem magával az ügy rám vonatkozó részét -
                        jegyezte meg Teddy. - Hogy a húga nem jött hozzám, amit nem is érdemeltem
                        volna meg, arról nem tehetek. De ha rám fogja alapozni a vádját, már most
                        biztosíthatom, hogy akik itt jelen vannak, azok velem együtt valamennyien
                        börtönbe kerülnek. - És emelt hangon folytatta: - Én sok mindenre rájöttem
                        azon a szigeten. De úgy látszik, az urak közül néhányan el tudják felejteni
                        mindazt, ami történt, amit egymás fejéhez vagdostak, amikor semmivé váltunk
                        a halál előtt, mint a londoni külváros akármelyik rongyos kínaija, ha érzi,
                        hogy itt a vég. És most még valamit, uraim! Jegyezzék meg, hogy az ügyben én
                        vagyok az egyetlen ember, aki büntetőjogilag felelős. Mr. Bradley bizonyára
                        megszerezte azt az írást, amelyben én felhatalmazom, hogy bennünket egy
                        puszta szigetre hurcoljon és váltságdíjat követeljen. Tanú erre az oázis
                        csendőrsége is. Tanú erre lord Flatherry is, akit szintén bezárathatnak az
                        ügyből kifolyólag. Természetesen nem tudtam, hogy éppen Bradley kezébe
                        fogunk kerülni. Hogy így történt, annak örülök, és remélem, birtokában van
                        ez az írás, amely minden felelősséget lord Flatherryre és rám hárít.</p>
					<p>- Nálam van. - Elővette az írást, azután apró darabokra tépte, és kidobta a
                        kis kajütablakon. - Uraim! Ezek után nyugodtan eljárhatnak ellenem. - Most
                        még nagyobb csend támadt. De csak azért, hogy újabb bomba csapjon le. Mary
                        mosolyogva felemelkedett, és kezet nyújtott Bradleynek.</p>
					<p>- Várni fogok rád, Tamás, amíg kiszabadulsz. Ha kell, tíz évig is!</p>
					<p>- Nézze, Clayton, a maga viselkedését egyáltalában nem értem - mondta Dalton.
                        Miért akar erőszakkal bűnügyet? Maga jól tudja, hogy csak polgári peren
                        lehet szépen keresni. És ha ez a bűnügy elkezdődik, attól a naptól kezdve
                        maga Londonban egyetlen polgári pert sem fog kapni. Lehet kriminalista, vagy
                        fordulhat képességeivel a város kiskereskedőihez. Megállapítom, hogy
                        elindultunk mint vézna, sápadt emberek, most itt állunk napbarnítottan, és
                        legalábbis ami engem illet, soha ilyen egészséges nem voltam. - A társaság
                        valóban rongyos volt, de különben ez a kirándulás mindannyiukat erősebbé és
                        edzettebbé tette. - Részemről ezentúl - fejezte be Dalton rövid beszédét -
                        minden évben legalább egyszer elraboltatom magam, mert igazán pompás kúra,
                        és ha leszámítjuk indokolatlan őszinteségünket, meg lehetünk elégedve a
                        dologgal.</p>
					<p>- Részemről - szólt Relling - úgy tudom, hogy hajótörést szenvedtünk, Bradley
                        és társai megmentettek bennünket, sőt másodszor is ők mentették meg az
                        életünket...</p>
					<p>- Akkor még az is lehet, hogy Mr. Bradley és társai becsületrendet fognak
                        kapni - szólt Thomas, azután levette a sálat magáról, gyengéden rátette
                        Viktória nyakára, és így szólt:</p>
					<p>- Vegye fel, kedvesem, mert itt hűvös van.</p>
				</div>
				<div type="chapter">
					<head>10</head>
					<p>A lapok hasábokon át foglalkoztak a megmenekült előkelőségekkel. Benne volt
                        ezekben a hasábokban pontosan minden. Hogyan menekültek meg a hajótörés után
                        roncsokba kapaszkodva, hogyan küzdöttek a tőzsde ismert nagyságai ellenséges
                        bennszülött törzsekkel a szigeten, hogyan néztek szembe száz veszéllyel,
                        angol polgárhoz méltó elszánt daccal, Dalton, Relling, Burton és a többiek.
                        Mellékesen megemlítik a lapok a néhány szökött légionárius szerepét is, akik
                        e higgadt, tekintélyes polgárok vezetésével szintén jól megállták a
                        sarat.</p>
					<p>Higgins és az életben maradt légionáriusok az Egyesült Államokban birtokot
                        vettek és boldogan éltek jól megérdemelt nyugalomban. Valamennyien
                        levetették múltjukat, csak Higgins ragaszkodott hozzá, hogy az utolsó béres
                        is „ügyvezető igazgatónak” szólítsa, mert szerinte ostoba ember az, aki
                        bevett pozíciót felad. Dr. Morton visszament Afrikába misszionáriusnak.</p>
					<p>Mr. Leonidas, hogy ő se legyen tisztára kárvallott, ötezer font „jutalékot”
                        kapott, és ebből kisebb kávéházat bérelt London északi negyedében. Szép,
                        messzire látszó neon cégtáblája volt:</p>
					<p>KÁVÉHÁZ</p>
					<p> AFRIKA HŐSÉHEZ</p>
					<p> Ötórai tea és biliárd</p>
					<p> A tulajdonos saját élményeit beszéli el</p>
					<p>Teddy kibékítette Ednát, és ami egy puszta szigeten reménytelennek látszott,
                        az a nyolc és fél millió lakosú Londonban sikerült: Edna mégiscsak
                        elhatározta, hogy hozzámegy Earl of Cunninghamhez. Egy napon esküdtek
                        Maryvel és Bradleyvel.</p>
					<p>Rövidesen Gordon is nőül vette Ellyt. Utóbb kiderült, hogy az afrikai
                        parcellázás nem is olyan rendkívüli szélhámosság, a folyó magas szintje
                        dacára egy modern eljárással sikerült a csatornázás. Rellinget az öreg
                        Dalton belevonta néhány üzletébe, és így rövidesen abban a helyzetben volt,
                        hogy rendezhette vejének, Thomas Longnak adósságait.</p>
				</div>
				<div type="chapter">
					<head>11</head>
					<p>Itt befejezhettem volna a regényt, ha véletlenül nem hallok hírt egy
                        eseményről egy teadélutánon, amely már a fiatalok nászutazása alatt történt,
                        és amelyen a város előkelőségein kívül jelen volt Burton, Clayton, Relling,
                        Dalton és nejeik. Ezen a délutánon derült ki, hogy valamennyiük
                        megmenekülése elsősorban Dalton higgadt, de erélyes fellépésének köszönhető.
                        Clayton, mint szerénykedve mondta, ott is a törvény betűinek alázatos papja
                        volt, aki békített, egyezkedett, és csak azon igyekezett, hogy fenntartsa az
                        egyetértést fogolytársai között. Azért ha Rellingnek nem jut eszébe ez a
                        mentő ötlet a tutajjal, és nem bíztatják a csüggedt, félájult légionistákat,
                        hogy csak vágják a fát, akkor az egész kaland sokkal rosszabbul is
                        végződhetett volna.</p>
					<p>A vendégek csodálkozva hallgatták őket, és miután valamelyik továbbadta e
                        nagyszerű történetet egy hírlapító barátjának, szép színes riport jelent meg
                        a vasárnapi lapban ezekről az egyszerű londoni polgárokról, akik szokatlan
                        és nehéz körülmények között is emberi méltósággal állták meg a helyüket.</p>
					<p>Legutóbb hírlett, hogy külön e célból egy korlátolt felelősségű társaság
                        alakult, amely filmre veszi az egész históriát „A City Hősei” címen.</p>
					<p>Nem állítom, hogy ezek az emberek hazudtak. Most már bizonyos fokig ők is
                        elhitték, hogy hősök voltak, gumikabátos, esernyős, puritán angol polgárok,
                        akikről kiderül, hogy kemények és gerincesek is tudnak lenni, „ha úgy hozza
                        magával az élet”.</p>
					<p>Azért is valószínű, hogy ezt valahogy így hitték, mert az öreg Dalton, ha
                        Mary kisfiának nagyapai meséket mondott, a történet anyagát kizárólag saját
                        életéből merítette, felelevenítve a „régi jó időket” a puszta szigeten.</p>
					<p>- Papi - mondta egy este a kisfiú Bradleynek -, te láttad, mikor a nagyapa
                        megfojtotta a mérgeskígyókat azon a szigeten?</p>
					<p>- Láttam, kisfiam - felelte Tamás, és nem mert Maryre nézni.</p>
				</div>
			</div>
		</body>
	</text>
</TEI>