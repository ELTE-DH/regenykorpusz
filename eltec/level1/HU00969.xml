<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00969" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Mindenki Jánoskája</title>
				<author ref="viaf:73857588">Móra Ferenc(1879-1934)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">22202</measure>
				<measure unit="pages">52</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Mindenki Jánoskája</title>
					<date>2003-07-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00969"/>
					<respStmt>
						<resp>Original Electronic Edition</resp>
						<name>Németh Ibolya</name>
						<name>Viszocsánszki Mihály</name>
						<name>Pétery Kristóf</name>
					</respStmt>
					<bibl type="printSource">
						<title>Mindenki Jánoskája</title>
						<author>Móra Ferenc</author>
						<pubPlace>Budapest</pubPlace>
						<publisher>Unió</publisher>
						<idno>ISBN 963 8304 32 4</idno>
						<date>1993</date>
						<ref target="https://mek.oszk.hu/00900/00969"/>
					</bibl>
				</bibl>
				<bibl type="firstEdition">
					<title>Mindenki Jánoskája</title>
					<author>Móra Ferenc</author>
					<date>1913</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-06"/>
		</revisionDesc>
	</teiHeader>
	<text>
		<body>
			<div type="chapter">
				<head>
                    I. Furcsa faluk
                </head>
				<p>Olyan Péter-Pál napját rég nem látott se Cirák, se Nyirák, mint amelyiken ez a
                    történet kezdődik. Megmutatta annak már a hajnala is, hogy valami zenebonás lesz
                    az estéje.</p>
				<p>A ciráki bíróné azt álmodta virradóra, hogy a nyiráki bíróné kendermagos tyúkja
                    elkukorékolta magát. (Holott tudnivaló, hogy Nyirákon még a kakasok se tudnak
                    kukorékolni, nemhogy a tyúkok tudnának.)</p>
				<p>A nyiráki bíróné meg azt álmodta, hogy a ciráki bíróné kölcsönkérte a
                    sütőlapátját. (De hiszen csak azt próbálja meg! Ámbátor - magunk közt szólva -
                    az se lenne csuda, ha azok az ínséges cirákiak még sütőlapátért is a szomszédba
                    szaladnának.)</p>
				<p>A Bezzegék Pista fia olyan sáskát fogott a csordakút oszlopfáján, hogy azt csak
                    valami rossz föld teremhette. Jótét lélek még látni is iszonyodott: fele teste
                    fekete volt, fele teste sárga. Nem jelenthet az semmi jót, emberek! Még
                    szerencse, hogy a gyerek fölérte ésszel, mit kell vele csinálni: áthajította
                    Nyirákra!</p>
				<p>- Eredj haza, förtelmes féreg!</p>
				<p>Duzzogék Sárikája beleejtette a halbicskáját a Reszege patakba. Hiszen, ha csak
                    beleejtette volna! De ki is horgászta az esernyőjével, s csak mikor kihúzta,
                    akkor vette észre, hogy nem is halbicska az, hanem valóságos rozsdás
                    budlibicska. Olyan, amilyennel a cirákiak egyszer meg akarták szelni a
                    holdvilágot, mert sajtnak nézték.</p>
				<p>Egyszerre csak olyan idő kerekedett Cirák felől, hogy beleiszonyodott minden
                    teremtett lélek.</p>
				<p>- Minden rossz Cirák felől jön! - régi közmondás az Nyirákon. - Lám, még az isten
                    haragja is onnan támad.</p>
				<p>Jeges tarajú fekete felhők nyargaltak az égen. Ordító szélvész kergette őket
                    villámostorral. A fák ijedten hajtogatták a koronájukat. Az ért vetések
                    aranyabrosza úgy hullámzott, mintha valami haragos óriás keze rángatná.</p>
				<p>- Boldog isten, mindnyájan elveszünk! - sikoltott bele az emberek félelme az egek
                    haragjába.</p>
				<p>A Fütyü cigány mindjárt a fejibe is húzott egy rézüstöt. Ő bizony nem akarja
                    látni, hogy vesz el a világ.</p>
				<p>Nagy mester volt ez a Fütyü cigány világéletében. Akkora lyukak voltak azon a
                    rézkondéron, mint egy pápaszem. S csakugyan ő vette észre legelőször, hogy
                    tisztul az ég Nyirák felől. Vetett is örömében olyan bukfencet, hogy kitelt
                    volna belőle három. Csak azután jutott eszébe elkeseredni.</p>
				<p>- Ejnye, de serettem vóna pedig eccser megérni, hogy a zsén vetésemet is lekasáta
                    vóna a jég! (Soha semmi nemzetsége el nem vetett egy zabszemet se.)</p>
				<p>Nyirák felől csakugyan szakadoztak a fellegek, s alig sírtak egy-két kövér
                    cseppet, máris a szivárvány égő szalagja lobogott rajtuk.</p>
				<p>- Lám, ilyenek ezek a nyirákiak! - nevettek Cirákon. - Elijed ezektől még a
                    jégeső is!</p>
				<p>Mert bizony ilyen fából van faragva az ember. Mikor az isten ostora csattog:
                    imádkozik; mikor a nap kisüt: nevet.</p>
				<p>Lám, maga a jó isten is elmosolyodott, s megesett a szíve a sok ijedt emberen, a
                    sírásra görbült gyerekszájacskákon, a dermedten gubbaszkodó égi madarakon, a
                    lehajtott fejű virágokon. Áldott jobbjával megfogta a jégeső fekete szárnyát, s
                    felsütötte a nap aranytányérkáját:</p>
				<p>- Eredj, vidámítsd fel az én szeretteimet.</p>
				<p>No, azok bizony könnyen megvidámodtak. A virágok egyszeribe fölemelték a
                    fejecskéjüket, s nagy jókedvükben szinte ágaskodtak. Tarkállott a mező Ciráktól
                    Nyirákig, mint valami cifra irhás suba.</p>
				<p>Napáldozat táján mind a két falu népe odakint nyüzsgött a Reszege partján. Az
                    egyik parton Cirák, a másikon Nyirák. A Reszege vize, ahogy aranyport szitált rá
                    az alkonyat, úgy választotta el őket egymástól, mint valami aranypántlika. A
                    fölötte táncoló szitakötők pödörgethették bajuszkájukat a csendes tükrében.
                    Csak olyankor loccsant egy-egy vidámat, mikor a ciráki gyerekekre ráhujjantottak
                    a nyirákiak:</p>
				<p>- Ákom-bákom-rákom: van szabó Cirákon!</p>
				<p>Nem is lehetett ezt a gonosz versikét nevetés nélkül megállni annak, aki értette.
                    Azt kellett abból érteni, hogy egyszer a cirákiak rákot fogtak a Reszegében, s
                    mivel olyan nagy ollója volt neki, beadták szabóinasnak Keszeg mesterhez.</p>
				<p>Csupa szerencse, hogy a nyirákiak meg egyszer valami tévelygő szamárcsikóra
                    akadtak a füzesben. Úgy fújta az iá-t könyv nélkül, hogy némelyik gyerek
                    könyvből se tudja olyan szépen. Neki is örültek a nyirákiak, s egyszeribe
                    befogták diáknak. Ki is taníttatták volna, ha a csacsika bele nem unt volna az
                    ábécébe, és itt nem hagyta volna ezt a tudományos világot.</p>
				<p>Azóta a ciráki szabóra a nyiráki diák a felelet:</p>
				<p>- Híres falu Nyirák: vagyon benne diák!</p>
				<p>Se szeri, se száma annak a sok bolondságnak, amit ez a két falu ráköltött
                    egymásra. Könyvet lehetne abból írni, de nagyot, mikor az öregek is így
                    nyájaskodnak egymással a Reszege vizén keresztül. Hiszen majd el is jön az ideje
                    annak is, hanem Péter-Pál napja igazán nem arra való. Ilyenkor csak a
                    pitypalattyok feleselgetnek egymással. Azok is csak azért, mert nem tudják mire
                    vélni azt a nagy kaszapengést, amitől csak úgy hangzik a két falu. Bizony
                    elmenne szegénykéknek a nótázó kedvük, ha tudnák, hogy mit jelent az a nagy
                    kaszakalapálás.</p>
				<p>Azt jelenti, hogy holnap hajnalban kezdődik az aratás. Arra élesíti a szántóvető
                    ember a világ egyetlen áldott fegyverét: a kaszát.</p>
				<p>Azért hajtja le olyan alázatosan zizegő kalászát a búza, mintha csak kínálná
                    magát a vetések közt járkáló embereknek:</p>
				<p>- Nesztek az új kenyér!</p>
				<p>- Ránk tekintett az idén az Úr - mondja háládatosan az öregbíró, s levett
                    kalappal tekint föl a tiszta kék magasba, ahonnan száll az áldás. S ahova száll
                    az övével együtt száz meg száz lélek fohásza, pitypalattyok verése, kalászok
                    zizegése, patak csörgése, méhek döngése, menták illata, pipacsok lélegzése. S a
                    tiszta kék magasban bizonyosan van valaki, aki számon vesz mindent:
                    pitypalattyok szavát, virágok leheletét, emberek fohászát, cirákiakét,
                    nyirákiakét egyformán.</p>
				<p>Fütyü cigány nem az ég felé néz, hanem a nyárfás felé:</p>
				<p>- De hisen nemcsak azs Úr nézsett ránk, hanem azs uraság is. Ahun bicseg a
                    hajdúja, hogy kapná el a forgósél!</p>
				<p>De bizony a forgószél csak Fütyüt kapta el. Belebújt a Reszege nádjába, mint a
                    csík az iszapba. Nem szeretett hajdúval találkozni, ő tudja, miért. Csak a
                    füstös feje vigyorgott elő a sásliliomok közül, mint valami nagy
                    gyékénybuzogány.</p>
				<p>A többiek jókedvét mintha ollóval vágták volna el. Olyan ijedelem fogta el a két
                    falu népét, mint amilyen a kalitkában ugrándozó madáré, mikor fölkapaszkodik
                    hozzá a macska. Még a gyerekek is úgy szétszaladtak, mint a meghajított
                    varjúsereg, ahány, annyifelé.</p>
				<p>Igaz, hogy nem is volt valami szívvidámító figura az urasági hajdú. Mord képű
                    égimeszelő, akitől elsavanyodott az ember, ha ránézett.</p>
				<p>Ő ugyan rá nem nézett senkire, csak lógatta a fejét, mintha nehezellené.</p>
				<p>- Jó estét, Vendel! - köszöntötték a cirákiak.</p>
				<p>- Egyétek meg, ha jó - fanyalgott kedvetlenül, aztán az egyik lábát átlódította a
                    Reszegén. A másikat az innenső parton hagyta, így aztán egyszerre Cirákon is
                    volt, Nyirákon is.</p>
				<p>- No, mi a baj? Török-e, tatár-e? - kérdezték tőle a bátrabbak.</p>
				<p>- Rosszabb ez annál is - morgott Vendel, vizsgálgatván ábrázatát a Reszege
                    tükrében. - Elveszett a mátyás.</p>
				<p>- Micsoda mátyás? - tátogatta a száját a két falu.</p>
				<p>- Ejnye, no - mordult rá a vén hajdú a vízben levő képmására -, hát a beszélő
                    madár! Nyilván az is megunta már nálunk az életét.</p>
				<p>A képmás haragosan nézett vissza, s a hajdú észrevette, hogy többet mondott az
                    elégnél. Büntetésül rásimogatta a szájára lombos bajuszát, mint valami
                    lakatot.</p>
				<p>Az emberek azonban nagyot lélegzettek. No, erről ők nem tehetnek. Most már meg
                    mertek szólalni is.</p>
				<p>- Nemcsak egy mátyásmadár van a világon. Majd hoznak helyette másikat a
                    madarászok az őszön.</p>
				<p>De nagy ész, szét ne pattanjon bele a fejetek! - beszélt a hajdú a vízbe. - Ilyen
                    mátyás éppen csak egy volt. Ez volt valamikor az úrfinak a legkedvesebb
                    játszópajtása.</p>
				<p>Az öreg hajdú elhallgatott, s meg se szólalt addig, míg egy öreg könny bele nem
                    pottyant a szeméből a vízbe. Az emberek lelkén is átsuhant egy bársonyruhás,
                    sápadt fiúcska képe, aki egy tarka madárral a vállán, bánatosan nézett kifelé
                    egy nagy, szomorú házból.</p>
				<p>- Elment szegény madár a kis gazdája után! - sóhajtotta Magó Mártonné, törölgetve
                    a szemét az ünneplő kötője sarkával.</p>
				<p>- No, ha elment, hozzátok vissza! - kapta föl a fejét a hajdú. - Az uraság se
                    kíván egyebet, csak hogy a madarat mindenáron előkerítsétek. Bizonyosan a
                    Makkos-erdőbe vette be magát. Harmadkakasszóra ott legyen minden épkézláb ember,
                    mert aki ott nem lesz, annak Harkabusz uram mond szép jó reggelt.</p>
				<p>A hajdú aztán hasznos munkát kívánt, és hazafelé fordította a szekérrudat. A
                    Thurán-kastély felé, melynek gömbölyű teteje úgy rajzolódott bele a nyárfák
                    fölött a piros alkonyati égbe, mint valami ökölbe fogott, haragos kéz.</p>
				<p>Zúghattok már, arany vetések, szólhattok már, pitypalattyok: nem lesz itt holnap
                    aratás! Akárhogy csikorogtatjátok a fogatokat, szegény szántóvetők: az uraság
                    madara előbb való, mint a ti kenyeretek.</p>
				<p>Bizony senkinek se volt kedve nevetni, mikor Fütyü előbújt a nádból, és
                    elkeseredve vágta földhöz a karimátlan kalapját:</p>
				<p>- Lám, én minden télen elvesegetek egy kicsikét, de engem senki se kerestet.
                    Bizsony, bizsony, jobb les, ha beállok mátyásmadárnak.</p>
			</div>
			<div type="chapter">
				<head>
                   II. Mátyást keresnek, Jánost találnak
                </head>
				<p>Bolond sor volt biz ez, de hát mit lehetett ellene tenni? Az uraság nagy úr abban
                    a kastélyban, amelyik a táj egyetlen dombjának a tetejéről kevélyen merészkedik
                    bele a két határba. S amennyi földet onnan be lehet látni, annak mind Thurán
                    Benedek a gazdája. S ahány ember túrja ezeket a földeket, az mind Thurán
                    Benedeknek a zsellérje.</p>
				<p>Igaz, ővele magával nem sok baj volna. Csetverneki Thurán Benedeket vagy tíz év
                    óta senki emberfia nem látta a kastélyán kívül. Tudós Gabaráné azt beszéli róla,
                    hogy tán maga is kővé változott már azóta abban a nagy kőházban. Mert a szíve,
                    az kőből is volt neki mindig.</p>
				<p>Hanem azért tud, hall, lát az uraság mindent. Harkabusz uram neki a szeme, a
                    füle, az esze. Valamikor csak botosispán volt őkegyelme, de mióta az uraság
                    elcsapta magától a világot, azóta az ő kezében van a gyeplő. Az ő keze pedig
                    vaskéz, amelyiknek befelé van fordulva minden ujja. Ha kifelé fordítja, akkor
                    már ököl, csak ütni tud vele.</p>
				<p>S ha Harkabusz azt üzeni, hogy a madár meglegyen, azt elő kell teremteni - a föld
                    alól is. Mert az, amilyen ember, kitelik tőle, hogy azt mondja a ránk jövő
                    árendafizetéskor:</p>
				<p>- Most már tinektek le is út, föl is út. Ha egy rongyos madarat se tudtok
                    előkeríteni, kerítsetek magatoknak másik uraságot. Én majd találok új
                    zsellért.</p>
				<p>Jaj, pedig ki akarná itthagyni ezt az áldott földet, amelyikben a nagyapák, a
                    szépapák pora termi a kenyeret az unokáknak? Rosszul járt még az mind, aki
                    itthagyta ezt a földet, amelyik a bölcsőjét termette. Hazakívánkozott az mind,
                    hogy legalább a fejfáját idevaló fából faragják.</p>
				<p>De már akkor csak inkább keressük meg azt a madarat. Hiszen jó az isten: majd
                    csak megőrzi még addig a vetéseket, ha már eddig megőrizte.</p>
				<p>Zajgott is a Makkos-erdő másnap hajnalban úgy, hogy még olyant nem hallottak a
                    százados tölgyek. Létrás emberek, piszkafás asszonyok, kereplős gyerekek
                    törtettek benne előre-hátra; a piszkafákkal minden ágat megütögettek, a
                    kereplőkkel még a hetedik határban is minden fület megsüketítettek: mind nem ért
                    az semmit. Madarat ezrivel láttak, de mátyás egy se volt köztük. Csak a tömérdek
                    szarka csörgött rettentő mérgesen, csak a tenger vércse sikoltozott nagy
                    fölháborodással, hogy micsoda dolog az: ilyen korán reggel ilyen éktelen
                    lármával betolakodni az ő birodalmukba. Hiába huhukolt nekik a bölcs bagoly:</p>
				<p>- Megálljatok csak, majd láttok szépet, ha összeér a két piszkafás hadsereg!</p>
				<p>A cirákiak napkelet felől fogták fel az erdőt, a nyirákiak napáldozatról. Ahogy
                    beljebb-beljebb nyomultak az erdő közepe felé, úgyhogy már hallhatták egymásnak
                    a szavát, mindjárt megeredt a kötözködés.</p>
				<p>A sárgarigók is mind odaszorultak, s nagyon meg voltak szelesedve. Soha ilyen
                    fölháborodva nem rikoltoztak, mint most:</p>
				<p>- Huncut a bíró, huncut a bíró!</p>
				<p>- A ciráki bírót érti! - nevettek a nyirákiak.</p>
				<p>- Nem a cirákit, hanem a nyirákit! - süvöltötték vissza a cirákiak.</p>
				<p>Látni még nem látták egymást, csak a bokrokon keresztül eresztgették egymásba a
                    fullánkot.</p>
				<p>- Sohse keressük a beszélő madarat - hunyorított a földieire Nekopogi, a ciráki
                    kovács -, megfogták azt a nyirákiak régen.</p>
				<p>- Ugyan mit csinálnának vele, Nekopogi bácsi?</p>
				<p>- Mit-e? Megtették bírónak. Ne féljetek, ki is lesznek ezután nyúlva a nyirákiak!
                    Lesz már nekik is okos bírójuk.</p>
				<p>De hiszen nem hagyták magukat a nyirákiak sem. Az öreg Cinege leheveredett egy
                    sóskabokor tövibe.</p>
				<p>- Sohse vergődjetek, emberek azzal a haszontalan madárral. Úgyis a cirákiak
                    találják ezt meg.</p>
				<p>- Már miért ők találnák?</p>
				<p>- Nagyon ki vannak ők az effélében tanulva. Tudjátok, hogy két esztendeje abban a
                    nagy ködben elveszett a templomuk tornya is. Nagy jajveszékelve keresték, s meg
                    is találták, mihelyt a nap kisütött.</p>
				<p>Ebben a percben elrikoltotta magát Mák Máté, a ciráki bíró.</p>
				<p>- Hopp, itt a mátyásmadár tolla! - ezt nem a visszhang kiáltotta vissza, hanem
                    Ambrus Pál, a nyiráki bíró, őelőtte is ott hempergetett a szél egy kékkel
                    csíkozott fekete tollacskát. Nincs olyan tolla más madárnak, csak a mátyásnak.
                    Egyik bíró is leguggolt a tollért, a másik is leguggolt, össze is ütötték a
                    fejüket, hogy csak úgy csattant. Mák mindig nagyon okos ember hírében állt, most
                    is egyszerre föltalálta magát:</p>
				<p>- Kelmed is elmondhatja mától fogva, hogy tökkel ütött fejű.</p>
				<p>- Az mondja, de nem annak! - vágta vissza Ambrus Pál. De hiszen nemhiába mondták
                    azt a cirákiak, hogy az ő bírójuknak hét puszta faluban nincs párja okosság
                    dolgában. Látni való ez ebből is.</p>
				<p>Még a szeme járása is egyforma volt a két bírónak. Nemcsak a tollacskáját látták
                    meg egyszerre a mátyásnak, hanem a szárnyát is. Oda volt az tűzve dísznek egy
                    nagyon dísztelen kalapra. Az a nagyon dísztelen kalap meg egy fiúcskának az
                    arcára volt borítva, aki olyan jóízűt aludt egy vadribizlibokornak a hűsében,
                    akár egy királyfi a hattyútollas nyoszolyában.</p>
				<p>Ki lehet ez a legényke? Akárki lehet, de bizonyosan nem királyfi. Az egész
                    gúnyájában körülbelül a kalap volt a legkülönb, a Fütyü cigány pedig szörnyen
                    bizonykodott, hogy azt ő hajította el a múltkoriban az országúton, mert már nem
                    uraknak való volt.</p>
				<p>Mák Máté az egyik, Ambrus Pál a másik vállát kapta meg a gyereknek, s megrázták,
                    mint molnár a zsákot:</p>
				<p>- Hol a mátyás, hé?</p>
				<p>A fiúcska vézna kis öklével bambán dörzsölgette a szemét, s ásítozva felelte: -
                    E-elment. </p>
				<p>- Hova, te?</p>
				<p>- Világgá. De azt mondta, ne féljek, majd visszajön még ő egyszer.</p>
				<p>- Kicsoda, te? A mátyás?</p>
				<p>- Az, az, a Mátyás - mondta a gyerek. Egy kicsit megszeppent, hogy az álom kiment
                    a szeméből, s meglátta maga köröl a nagy sokadalmat.</p>
				<p>A két bíró megint megrázta a gyereket:</p>
				<p>- Mátyásról beszélsz te, te fiú?</p>
				<p>- Arrul hát - nyikorogta a gyerek, sírásnak eredve.</p>
				<p>- A madárról?</p>
				<p>- Dehogy - mosolyodott el a fiú -, az édesapámról.</p>
				<p>- Mi közünk ahhoz! - mordult rá Mák Máté. - Azt mondd meg inkább, hova lett a
                    madár!</p>
				<p>A gyerek szép kék szemét derülten fordította oda az öreg bíróhoz, és mosolyogva
                    felelte:</p>
				<p>- A madár? A madarat megettük.</p>
				<p>Azzal odamutatott nagyobb biztonság okáért annak a tűznek a hamvára, amelyiken a
                    madarat megsütötték. Ott volt a hamuban a nyárs is. Egész sereg hangya
                    nyalakodott a zsíros végén.</p>
				<p>A sokaságon ijedelem morajlott végig, s Ambrus Pál összecsapta a kezét.</p>
				<p>- Ó, ez az oktondi! Megeszi az uraság madarát, és azt olyan nyugodtan vallja be,
                    mintha csak vadkörtét evett volna!</p>
				<p>- Azt is ettem rá - kottyant bele a fiú -, de nagyon fojtós volt. Mifelénk jobb
                    ízű a vadkörte is.</p>
				<p>- Te gyerek - kérdezte Mák Máté -, hát hogy mertétek megenni azt a mátyást?</p>
				<p>- Nekünk nem mondta, hogy mátyás - vonogatta a fiú a vállát. - Egyre csak azt
                    kiabálta innen a fejünk fölül, hogy: Jánoska, Jánoska! “No, ez teneked
                    kínálkozik” - mondta édesapó, merthogy engem is annak hívnak. Hanem a húsa
                    nagyon rágós volt. Szidta is édesapám, hogy ezért nem volt érdemes hazajönni
                    hetedhét országról.</p>
				<p>- Hazajönni? Hát ki a te apád? - kérdezte egyszerre a két bíró. Sugárzott az öröm
                    az arcukon, látszott, hogy egy reménységben vannak.</p>
				<p>- Csicsmár Mátyás.</p>
				<p>- Ohó - rikkantotta el magát Mák Máté -, a Csicsmár varga? Ismertem, míg
                    bujdosásra nem adta a fejét. Nyiráki csizmadia volt. Jól van, fiam! Nagyra nőj!
                    Akkor Nyirák számoljon a madárról!</p>
				<p>Azzal áthuppantotta a gyereket a nyirákiak közé.</p>
				<p>- Eredj haza, legény! Nyiráki gyerek vagy te.</p>
				<p>A fiúcskának mindegy volt, nem sokat értett az egészből. Hanem azt gondolta
                    magában, hogy ha már belefogott, előadja minden nemzetségét.</p>
				<p>- Az anyám Borona Borbála volt. Én ugyan nem ismertem édes szülémet, de az apám
                    azt mondta, hogy az is errevaló volt.</p>
				<p>A nyirákiak eddig meg voltak dermedve az ijedtségtől, mint télen a gyík. De
                    megelevenedtek, mint tavasszal a méhkas, mikor Dorigó csőszné összeütötte a két
                    tenyerét:</p>
				<p>- Hohó, eszem a lelked, az meg ciráki születés volt! Ismertem még libapásztor
                    korában.</p>
				<p>- Ciráki anyának fia is ciráki - mondta Ambrus Pál roppant szigorúan, s úgy
                    hajította vissza a gyereket Mák Máténak, mint a labdát.</p>
				<p>Annak meg tetszett a mulatság nagyon. Nem az öreg Máknak, hanem a kis
                    Csicsmárnak. Vígan tapsikolt a maszatos kezeivel:</p>
				<p>- Megmondta azt nékem az édesapám!</p>
				<p>- Mit mondott meg? - mordult rá Máté bíró a lompos bajusza alól.</p>
				<p>Az apjára való emlékezés egy kicsit elszomorította a gyereket. Poros kis arcán
                    nagy könnycseppek gördültek végig, míg beszélt.</p>
				<p>- Azt mondta: “Ne félj, Jánoskám, lesz neked gondviselőd, ha én tovább bujdosok
                    is. Azt se tudják örömükben az én atyámfiai, hova tegyenek. Gondját viselik a
                    senkifiának, akár a fészkéből kiesett fecskeporontynak. Így kívánja azt a falu
                    becsülete.”</p>
				<p>- Micsoda? - csattant föl Mák Máté. - A falu becsülete, azt mondta. Úgy igaz az.
                    A mi gyerekünk vagy már, öccse. Majd megmutatjuk mi a nyirákiaknak, mi az a
                    magyar becsület.</p>
				<p>Azzal úgy rántotta magához a fiút, mintha csirke volna, akit a kánya el akar
                    kapni. Aminthogy a kánya csakugyan tátogatta is már rá a száját:</p>
				<p>- Hohó, atyámfiai! - horkant oda Ambrus Pál. - A mi fiunkat nem engedjük.
                    Fogjanak kelmetek Ciráknak másik kis bujdosót. Ez a mienk! Nyiráki ember az
                    apja. Ránk bízta a fiát és nem kelmetekre. Tudta ő, hogy mit csinál.</p>
				<p>- Jól mondja! Nem engedjük a jussunkat! Nem adjuk a fiunkat! - zúgták a
                    nyirákiak. Erre a bátorításra aztán Ambrus Pál is belekapaszkodott a gyerekbe, s
                    húzta maga felé két kézzel.</p>
				<p>De hiszen húzhatta azt! Amit Mák Máté megfog, meg van az fogva.</p>
				<p>- Nem adom! - csikorgatta a fogát az öreg. - Ciráki anyának fia is ciráki.</p>
				<p>- Nem adjuk! - bizonykodtak a cirákiak, s mind körülfogták az öreg Mákot.</p>
				<p>Különösen az lelkesítette fel őket, amit Csűr Illésné vágott a szemükbe a
                    nyirákiaknak:</p>
				<p>- Hát kellene másik diák is, ugye? Érjétek be azzal, akit a füzesben
                    fogtatok.</p>
				<p>Amire Kaszabné vágott vissza a másik oldalról, hogy a cirákiak is érjék be avval
                    a szabóinassal, akit a Reszegében fogtak. Ne szedjék el már a nyiráki gyerekeket
                    is. Különösen mikor nem is bírják elvenni!</p>
				<p>Ezzel Kaszabné belekapaszkodott Ambrus Pálba segedelem okából, s bizony
                    kirántotta volna már a Mák Máté kéziből a gyereket, ha amott meg Csűr Illésné
                    nem nyalábolja át bíró uramat.</p>
				<p>- Gyertek, emberek, ne hagyjuk a falu becsületét!</p>
				<p>Úgy volt az, mint a mesében, ahol a szépen szóló furulya szavára királylány fogta
                    a bárányt, sütőlapát a királylányt, szakácsné a lapátot, hopmester a szakácsnét.
                    Két nagy láncba fogódzott össze Cirák és Nyirák, s ez a két nagy lánc rángatta a
                    kis Csicsmárt hol jobbra, hol balra.</p>
				<p>De már ez a mulatság nem tetszett neki olyan nagyon, mint mikor labdáztak vele.
                    Vörösödött, kékült az istenadta a nagy rángatásban, s hiába fordította az ijedt
                    arcocskáját hol ide, hol oda. Hja, nem gyerekjáték a falu becsülete!</p>
				<p>Szerencséje volt Jánoskának, hogy egyszerre belecsikordult a nagy huzakodásba
                    valami reszelős hang. Olyan volt az, mint mikor valami nagyon rozsdás kulcsot
                    forgatnak valami nagyon rozsdás lakatban.</p>
				<p>- Nono, csak kétfelé ne szakajtsátok már azt a szélhozta fiúcskát csupa
                    szeretetből! Jobb lesz, ha azon egyeztek meg, hogy ki számoljon be a mátyásmadár
                    tollával!</p>
				<p>Jánoska nagyot lélegzett, mert erre a szóra úgy szétpergett az emberlánc, mint a
                    szakajtóból kiöntött borsó. Az emberek meghökkentek: az ám, a madárról egészen
                    elfelejtkeztünk! De hiszen mégiscsak jó helyen tartja az eszét az öreg
                    Posztószél Antal, nemhiába hogy két falu koldusa! Hát még ha tanácsot is tudna
                    adni! Hogy az uraság is megbéküljön, a becsületnek se legyen híja! Erre szólj
                    már, öreg Posztószél!</p>
				<p>Szólt az arra is. Fél szemét hol az egyik, hol a másik felekezeten villantotta
                    végig. Annyi furfangosság volt a nézésében, amennyi jóság.</p>
				<p>- No, ne mondjátok, hogy két falu tart egy koldust, egyik se veszi hasznát. Az
                    öreg Posztószél kiránt benneteket a csávából.</p>
				<p>Azzal a folton-folt köpönyegét lekanyarította a válláról, s beletakargatta a
                    talált gyereket. Tetszett az annak nagyon, hogy olyan sokszínű volt.</p>
				<p>- Én ezt a fiúcskát örökbe fogadom. Ő lesz a kis Posztószél. Kinevelem koldusnak.
                    Ráhagyom a mesterségem, ha kiöregszem belőle. Legalább ti is jól jártok, mert
                    nem kell új koldust keresnetek.</p>
				<p>A cinegemadarak rácincogtak, hogy ez így nagyon jó lesz. Hanem az emberek nem
                    mertek addig nevetni, míg az öreg meg nem nyugtatta őket;</p>
				<p>- A madár miatt meg egy cseppet se fájjon a fejetek. Bízzátok azt énrám. Tudok én
                    az urak nyelvén. Ne féltsetek engem Thurán Benedektől. Vagyok én olyan úr, mint
                    ő. Nekem is két falum van, mint neki. Nekem is van kastélyom, mint neki.
                    Csakhogy nekem most már fiam is van, akire ráhagyom az uradalmam, de kire hagyja
                    ő a magáét?</p>
				<p>Nem lehetett azt nevetés nélkül megállani, ahogy az öreg kevélyen veregette a
                    mellét. Meg is ölelgették úgy, hogy utoljára jajgatott bele.</p>
				<p>- Jaj, a ciráki oldalam! Jaj, a nyiráki oldalam!</p>
				<p>Mikor már az örökbe fogadott fiával nekivágott a tüskebokornak, jókedvűen
                    motyogta magában:</p>
				<p>“Ővelük is jót tettem, a gyerekkel is jót tettem, magammal is jót tettem. De már
                    ezért csak megérdemlek egy kis csemegét.”</p>
				<p>Azzal lecsípett egy szem kökényt az erdőszélben, de ki is lökte a szájából
                    mindjárt.</p>
				<p>- Harapós még ez, akár Thurán Benedek. No, majd megszelídül, ha a dér
                    megcsípi.</p>
				<p>Ugyan kire értette? A kökényre-e vagy a földesúrra?</p>
			</div>
			<div type="chapter">
				<head>
                    III. A Posztószél-kastély
                </head>
				<p>A Posztószél-kastély jó egy-két macskaugrásra volt a két falutól. Jánoskának
                    ugyancsak szaporázni kellett a lépést, hogy apró lábával el ne maradjon az öreg
                    koldustól. Úgy kocogott utána, mint valami kis bárány.</p>
				<p>- A Posztószél-kastély egészen magános épület - magyarázta a gyámapa az örökbe
                    fogadott gyereknek. - Tudod, nagyon megválasztom a szomszédokat.</p>
				<p>A kisfiú ugyan hiába meresztette a szemét, sehol észre nem vett semmi
                    kastélyformát. Kövér füvű kaszálók közé értek az erdőből, aztán gyepes legelőre,
                    ahol csak úgy nyüzsgött az ürge. Az öreg Posztószélt nem sokba vették, még arra
                    sem szaladtak el, mikor megfenyegette őket a görbe botjával:</p>
				<p>- Ejnye, hejnye, de megfogott benneteket a dicséret! Szép kis szomszédok az
                    ilyenek, akik mindig szanaszét csavarognak. Hát aztán ki vigyáz most a ház
                    tájára?</p>
				<p>“Hm - tűnődött Jánoska -, de furcsa szomszédjai vannak az én új apámnak.”</p>
				<p>A csordakútnál hirtelen nagyot kanyarodott az országút, s nekivitt egy
                    fenyőfaerdőnek. Furcsa erdő volt az nagyon. Nem azért, mert körül volt véve
                    drótkerítéssel, hanem azért, mert minden fája ki volt száradva. Valóságos halott
                    erdő volt. A kerítésen át egy őzike támaszkodott ki az útra, az is mintha kőből
                    lett volna faragva.</p>
				<p>A halott erdő közepén egy gömbölyű tornyú nagy ház terpeszkedett. A kisgyereken
                    végigfutott a hideg.</p>
				<p>Az a ház feketére volt festve. Halott ház a halott erdőben. Sok-sok lecsukott
                    ablaka vakon merészkedett a világba. Minden sarkán szélkakassal viaskodott a
                    szél, de egyet sem tudott meglebbenteni. Be volt az rozsdásodva valahány. A
                    mohos falakat borostyán futotta be, ez a szomorú, virágtalan növény.</p>
				<p>- Ide megyünk? - kérdezte szorongva a gyerek.</p>
				<p>- Isten őrizz! - felelt Posztószél, aztán elpittyesztette a száját. - Ez csak a
                    Varjú-vár. Itt lakik az uraság.</p>
				<p>Azzal fölkapott az útszélről egy darab békasót, és behajította a fák közé. Abban
                    a percben óriási fekete felhő rebbent fel a pagonyból: ezer meg ezer fekete
                    varjú.</p>
				<p>- Kár, kár, kár - rikácsolták keservesen, ahogy lomha szárnyukkal ott kavarogtak
                    a levegőben. A gyerek úgy elijedt tőlük, hogy Posztószél megfogta a kezét:</p>
				<p>- Megállj, öccse, majd meglátod, mennyivel különb ennél a mi kastélyunk.</p>
				<p>Félrevágtak egy kis gyalogútra, amely hepehupás, sivár földek közt kanyargott jó
                    darabig, míg Posztószél egyszerre leszúrta a földbe vasas végű botját. (Csupa
                    barátságból kalapálta rá a Fütyü cigány apja, isten nyugtassa szegényt, azóta
                    sokkal alkalmasabb vele a járás.)</p>
				<p>Mikor a magyar ember leszúrja a botot, és azt mondja, hogy: hála istennek, az
                    annyit jelent, hogy: itthon vagyunk! Az ám, de hol van itt az itthon?</p>
				<p>Jánoska nem látott mély gödröknél egyebet, amikről Posztószél mindjárt meg is
                    mondta, hogy micsodák.</p>
				<p>- Innét hordták valamikor az agyagot Cirákra meg Nyirákra, mikor a házak falát
                    verték. Régen volt az, hé, még akkor az öreg Posztószélnek is azt mondták, hogy
                    “szép a baba szép, szép”. De aztán fölfakadt itt a vadvíz, és úr lett az egész
                    darabon. Ennek a földnek senki hasznát többet nem vehette. Akkor költöztem én
                    ide egész familiástul.</p>
				<p>Posztószél erre füttyentett egy hegyeset, mire az egyik gödörből kiugrott egy
                    borzas szőrű pulikutya, és körültáncolta a gazdáját.</p>
				<p>- Ez a házpásztor. Madzagnak hívják - mondta az öreg a gyereknek. S hogy az
                    ebállat meg ne sértődjék, annak meg a gyereket mutatta be: - Ez lesz a kis
                    gazda, hékás. Őtőle kapod ezután a kenyérhajkát.</p>
				<p>A Madzag erre Jánoska előtt is megcsóválta a farkát, mint ahogy az illendőség
                    kívánja, aztán víg csaholással szaladt előre, míg egyszerre csak elveszett a
                    lábuk elől. Olyanforma üregben tűnt el, mint a kemence szája. Hallatszott, ahogy
                    puffant a fenekén.</p>
				<p>- No, öcsém, bújj utána - biztatta az öreg a gyereket. - Ez a
                    Posztószél-kastély.</p>
				<p>Bár az ilyen kastélyt másképp hívják magyarul. Azt mondják, hogy putri. Csak a
                    teteje van annak ki a földből, nádkévékből összerakva szép kerek sátorformára.
                    Itt ugyan nem látszott a nád, mert befutotta azt gyönyörűen a vadszeder. Szebb
                    az minden tetődíszítésnél, és minden esztendőben ingyen teremti az úristen.</p>
				<p>A putrinak a többi része a földben van. Jó mély, négyszögletes verem, a fala
                    kitapasztva agyaggal, kimeszelve szép fehérre, a padlója meg lefurkózva
                    keményre, mint a tégla. Van azon még szőnyeg is, így nyáridőben, gyönyörű, szép,
                    nagy lapulevelekből.</p>
				<p>Az asztal közepén helyes kis bokréta ékeskedett. Nem valami drága porcelán
                    edényben, csak egy kifúrott kobaktökben. De jó az nagyon, meg illik is a
                    bokrétához. Bizony azt se valami napkeleti ritka virágokból kötözték ám, csak
                    afféle gyomokból, amik maguktól teremnek az isten kertjében. Fehér békatutajból,
                    haragos zászpából, piros ernyőjű elecsből, tölcséres folyókából.</p>
				<p>- No, legény, szaladj ki a konyhába, tudakold meg, mi jó lesz az ebéd - biztatta
                    Jánoskát az öreg. - Úgy érzem, fordított kása.</p>
				<p>A gyereknek az orrát is csiklandozta valami kellemes pirított szalonnaillat. Az
                    után indult el, s meg is találta róla a konyhát.</p>
				<p>A verem falából nyílt egy folyosócska, az egy másik verembe vezetett, az volt a
                    konyha. Az már nem volt egészen betetejezve.</p>
				<p>Maradt rajta akkora nyílás, amin a füst kivágódhatott, szikra kiröppenhetett.
                    Középen volt a tűzhely, az is agyagból. Abban jól megállt a szolgafa, ami a
                    bográcsot tartogatta.</p>
				<p>A bográcsban csakugyan kása totyogott. Benne volt a nagy fakanál is, meglátszott
                    rajta, hogy azt maga a gazda remekelte nyárfából.</p>
				<p>- De hát ki főz itten? - tűnődött Jánoska. - Vagy itt még a tűz is magától
                    ég?</p>
				<p>- Bizonyosan kint van a gazdasszony a kertben - mondta Posztószél. - Gyere,
                    keressük meg.</p>
				<p>Kimásztak a veremből, és megkerülték azt a nagy homokpartot, amelyiknek tövében a
                    putri épült. Annak a homokpartnak a lenyesett fele tele volt öklömnyi üregekkel.
                    Az alsóbbakat az ürgék bérelték ki, a felsőbbekben parti fecskék laktak. Éppen
                    most tanították szállni a fiaikat.</p>
				<p>- Ezek a szomszédok! - mondta Posztószél. - Meg lehet velük élni békességben. Az
                    ürgék rendesen beszolgáltatják az árendát. Annyi búzát hazahordanak, hogy
                    kitelelünk rajta. Nekik nem kell, mert ők alszanak télen. A fecskék se isten
                    nevében laknak: ők meg ficsergéssel fizetik a házbért.</p>
				<p>A homlokfal mögött, a halom másik felén már a vadvizek országa kezdődött. Afféle
                    csincsés, csereklyés mocsár, aminek gazdaember semmi hasznát nem veheti.
                    Tehénnek rossz kaszáló, legelőnek nem való, mert a jószág mételyes lesz rajta.
                    Nem boldogul ilyen helyen más, csak az olyan világ árvája, mint Posztószél.</p>
				<p>A vízparton ösztövér kákabokrok ágaskodtak, azoknak a tövéről egy vadlúd vágódott
                    neki a gyereknek nagy haraggal.</p>
				<p>- Giá, giá-gá!</p>
				<p>- Buri, te! - hárította el Posztószél a vadludat, s azzal megmarkolászta neki a
                    begyét. - No, mit lármázol, hiszen meg vagy már tömve? Hol a gazdasszonykád?</p>
				<p>A lúdgágogásra előszaladt az már a csincsésből, ahol éppen a harmatkása bugáit
                    szemelgette a foltűzött kötőcskéjébe. Rizskásafogú, szitakötőszemű kis szöszke
                    lány volt, körülbelül egyívású a Jánoskával.</p>
				<p>- Ez az én kis unokácskám - mondta Posztószél a gyereknek, aztán megsimogatta a
                    kislány haját. - Hoztam neked egy pajtást, Veronka.</p>
				<p>A két kis koldusgyerek idegenkedve nézte egymást, hanem aztán az öreg összeütötte
                    a fejüket:</p>
				<p>- No, két buksi, örüljetek hát egymásnak! Az ám, ni, hát a Buksi? Hogy nem ugrott
                    most a vállamra?</p>
				<p>- Oda van vadászni - mondta Veronka.</p>
				<p>Mire beértek a házba, már ott várta őket a Posztószél-família legutolsó tagja, a
                    Buksi. Egy nagy fehér macska, kövér fogolymadárral a szájában. Posztószél el
                    akarta tőle venni, de a macska nem adta a zsákmányt, csak rámordult féltékenyen.
                    Hanem a Veronka elé letette a maga jószántából. És nem várt érte egyebet, csak
                    hogy megsimogassák.</p>
				<p>- No, gyerek, most már ismered az egész Posztószél-családot - nevetett az öreg. -
                    Áldhatod az Istent, hogy ilyen jó helyre juttatott. Miközénk nem könnyűszerrel
                    juthat akárki fia.</p>
				<p>Ebéd után az öreg kibontogatott egy ásót a nádkupacok közül. (Ott volt a
                    szerszámoskamra.)</p>
				<p>- Minek lesz az, nagyapó? - tudakolta Veronka. - Nem lehet még ilyenkor, csíkot
                    ásni.</p>
				<p>- Egy szobácskát akarok kihasítani a fiúnknak. A testvérednek, Jánoskának. Tudod,
                    nem úgy van itt, mint szegény helyen. Ti meg addig szedjetek derekaljnak való
                    füvet. Hozzatok gyékénykálkát is, vánkost költeni.</p>
				<p>Hazafelé már összefogódzva jött a két gyerek. Úgy hoztak a karjukon egész
                    petrence füvet.</p>
				<p>Micsoda ágyat tud abból vetni, aki ért hozzá!</p>
				<p>Akkorára Posztószél kitágította a vermet. Vésett benne egy fülkét, amelyiknek
                    padkája is volt, vakablaka is volt.</p>
				<p>Még szöget is vert a falába, polcot is iszkábált benne.</p>
				<p>- Erre aggatod majd fel a ruhádat.</p>
				<p>Jánoska annyira otthon volt már, hogy elnevette magát. Hej, csak figurás ember ez
                    a nagyapó! Még hogy ő szögre aggathatná, polcra rakosgatná a ruháját! Amelyik
                    nincsen!</p>
				<p>- Majd lesz! - mondta rá Posztószél. - Jó az isten, jót ad. Ne félj, kiruház a
                    falu becsülete!</p>
				<p>Rég nem volt a kis kóborlónak olyan éjszakája, mint ez az éjszaka. Ennyi szeretet
                    még tán sohase melegítette a kis szívét.</p>
				<p>Se arra a nyomorult veremházra soha ilyen fényesen nem ragyogtak a csillagok, a
                    mennyország ablakai. Angyalok néztek ki azokból az aranyablakokból, s
                    lemosolyogtak a tücsökszós éjszakába. Még tán le is lebbentek az alvók fölé, s
                    lengettek előttük mindenféle szép álomképeket.</p>
				<p>Ó, hiszen olyan közel van a mennyország a jószívű emberekhez!</p>
			</div>
			<div type="chapter">
				<head>
                   IV. A falu becsülete
                </head>
				<p>Nagy szó az: a falu becsülete! Senki se tudta azt jobban Posztószél Antalnál. Ő
                    is annak köszönhette, hogy ilyen lázársorban meghúzhatta magát a homokosgödrök
                    közt.</p>
				<p>Nagy árnyéka csak a nagy fényességnek van. Sok koldus csak olyan helyen tud
                    megélni, ahol sok a módos ember. De ahol mindenki egyforma szegény, ott bizony
                    nincs kitől kéregetni.</p>
				<p>Ellenben nagyon jó az, ha egy-egy kolduska van a faluban. Legalább van kinek
                    odaadni a veszendőbe menő ételmaradékot. Van, aki mindennap benéz minden házhoz,
                    s hírül viszi, mi újság van a másik utcában. Van aki temetéseken a lobogót
                    viszi, s összeszedi az alamizsna-krajcárokat sátoros ünnepeken a templom
                    küszöbén. S legfőképp arra jó a koldus, hogy akkor nem csúfolhatják ki a
                    falut:</p>
				<p>- Nini, ezeknek még koldusuk sincs!</p>
				<p>Arra szegény volt a két falu, hogy külön-külön koldust tartson, tehát ketten
                    fogadtak egyet. A közös koldust ősi szokás szerint Csetvernekről hozatták.
                    Akkora városkában, mint Csetvernek, mindig akad egy-egy elszegényedett ember,
                    aki koldusnak is elszegődik, ha már nincs lelkének hová lennie.</p>
				<p>Arra mindig vigyázott a két falu, hogy a koldus csendes, rendes, becsületes ember
                    legyen. Ne valami izgága, kötekedő, goromba szerzet vagy afféle félkézkalmár,
                    aki ott is vesz, ahol semmit se adnak. Hanem olyan szemérmes szegény, aki nem
                    tolakszik, mindennel beéri, s szűk esztendőben türelmesen várakozik a bérére
                    otthon. Mert az is járt a közös koldusnak: szabad lakás, ott ahol talál
                    magának.</p>
				<p>A koldusnak kijárt a lakáson fölül egy pár csizma, egy új szűr minden három
                    esztendőben, egy-egy ezüstforint minden újesztendő napján, öt-öt véka
                    kétszerbúza minden aratáskor. Hát ezért már csak érdemes koldusnak lenni! Hát
                    még az a sok földi jó, amit a ciráki, nyiráki konyhákban sütöttek-főztek!</p>
				<p>No de ha a koldus jól járt a két faluval, azok is jól jártak ám az öreg
                    Posztószéllel! Még ilyen koldusuk nem volt, mióta az eszüket tudják. Meglátszik
                    azon még most is, hogy nagyon világeleje ember volt valamikor. Addig is, míg az
                    isten meg nem látogatta sok mindenféle csapásával.</p>
				<p>Az első az volt, mikor Csetverneken gőzmalmot csináltak. Posztószél szélmolnár
                    volt, de bizony hogy a gőzmalom kéménye pipálni kezdett, csak magának őrletett,
                    ha volt mit. Úgy elszegényedett, mint az ujjam. A malom elpusztult, a családja
                    elhalt, neki magának is valami nyavalyája támadt, az elvitte a fél szeme világát
                    is. Mire fölépült, nem maradt egyebe a másik szeménél meg az ölbeli kis
                    unokájánál.</p>
				<p>No, igaz, megmaradt a béketűrése is, meg a mindenféle barkácsoló munkában való
                    ügyessége is. Ahogy koldusnak szegődött, az volt az első dolga, hogy házat
                    csinált magának az agyagosba, és gazdálkodni kezdett a semlyéken. Kitelt
                    belőle ács, kőmíves, kosárfonó, gyékényszövő, taplókészítő, kanálfaragó,
                    pipaszárfúró.</p>
				<p>A koldusból volt benne a legkevesebb. Sose kért senkitől, s ha kapott valamit,
                    ingyen el nem vette. Adott érte vadmézet, csontforrasztó füvet, fogfájás ellen
                    való fekete nadálygyökeret, a gyermekeknek sulymot, bíbictojást, mikor mit
                    termett a csincsés. Ha egyebet nem tudott adni, adott jó szót, kalácsért
                    tanácsot. A tanácsra mindig szüksége van a szegény embernek, s Posztószél mindig
                    jó helyen tartotta az eszét.</p>
				<p>Ugyan hol? Hát a makrapipájában. Anélkül nem volt okos ember, de ha az a szájában
                    volt, akkor kifogott volna a káptalanon is. Bizonyosan abból szívta magába azt a
                    nagy bölcsességet.</p>
				<p>Most azonban a hajnali pirosságban kint ül Posztószél a kunyhó előtt, és
                    hallgatja, hogy varrják a békák azt a töméntelen sok papucsot. Most nem akar
                    segíteni a pipa se. Nem is gyerekjáték az, amin most töri az öreg a fejét: hogy
                    hogy is áll a dolog azzal a mátyásmadárral?</p>
				<p>Olyan füst bodorodott már körülötte, hogy vágni lehetett volna. Jó neki nagyon,
                    mert az ilyen nagy füstben a szúnyogok nem találják meg az embert. De a Buksi
                    macska megtalálja, mert annak jó szeme van. Az már megjárta ma a gazdaságot.
                    Fogott is egy nádiverebet. Azzal törleszkedik hozzá a gazdához nagy
                    dicsekedve.</p>
				<p>Posztószélnek fölcsillant a szeme. Kiverte a pipából a hamut, és megcirógatta a
                    macskát.</p>
				<p>- Jól van, Buksi, helyen vagyunk már. Tudom már, hová lett a mátyás. Ugye, Buksi,
                    te etted meg a mátyást?</p>
				<p>Ejnye de cudar portéka vagy te! Hanem most már csak vedd föl az ünneplő gúnyádat,
                    mert most nagyon úri helyre viszlek.</p>
				<p>A macska a gazdájára szegezte a tekintetét, aztán mosakodni kezdett. Posztószél
                    maga is kicsinosította magát. Megmosakodott friss harmattal, csizmát húzott,
                    előkereste az új szűrét, megkereste a Jánoska kalapját. Arrul levette a
                    mátyásszárnyat, hóna alá kapta a Buksit, és útnak indult vidám pipaszóval.
                    Bizony most szükség lesz az észre!</p>
				<p>A verem szájára nem tette föl a fűzfavesszőből font ajtót. Ugyan ki vinne el
                    valamit a putriból? Mit vinne el? Tán a két alvó gyereket? De hiszen vigyáz
                    azokra a jó isten meg a Madzag kutya.</p>
				<p>Jánoska csakugyan arra ébredt föl, hogy ugat a Madzag kegyetlenül, s közbe-közbe
                    nagyokat ránt az inge ujján.</p>
				<p>- Kelj föl, kis gazda, téged keresnek!</p>
				<p>A verem száján csakugyan lehujjántgatott valaki:</p>
				<p>- Hej, hé! Itthon van-e a mi fiunk?</p>
				<p>- Te vagy az, Jánoska! - noszogatta Veronka a fiút. Ő már akkor fel volt készülve
                    takarosan, piros cickafarok-virágot is tűzött a hajába. - Csitári János van itt
                    Cirákról. Ráismertem a szaváról.</p>
				<p>Csakugyan Csitári uram volt az, két lovadmagával. Azonban nem ment be a gödrök
                    közé, megállt a kocsival az országúton.</p>
				<p>- Hoztam a mi fiunk cókmókját. Segítsetek behordani.</p>
				<p>Jánoska csak a száját tátogatta. Az ő cókmókja? Hiszen nem volt őneki a
                    rajtavalónál egyebe. Az se túlságosan.</p>
				<p>- Márpedig ez a tied, fiam. Mit szólnának a nyirákiak, ha még ki se ruháznánk a
                    fiunkat? A világból kicsúfolnának bennünket.</p>
				<p>Telides-teli volt az a kocsi gyereknek való gúnyával, viselttel, viseltebbel. Kis
                    csizma volt vagy tizenöt pár. Bújj-bele, kezes-lábas, nadrágocska, dolmányka,
                    ködmönke, fehér ruha, posztókalap, báránybőr sapka olvasatlanul. Még egy kis
                    subácska is akadt. A belső világát már lelegelték a molyok, de a cifráján
                    meglátszott, hogy selyemmel varrott rozmaringok voltak azon valaha.</p>
				<p>- Hát kitől mi telt - mentegetődzött János gazda -, többet is hoztam volna, de
                    nem fért a kocsira. Még a Patkó soron meg a Ritkaszép utcában nem is jártam. No,
                    az majd jó lesz másik esztendőre. Elég lesz ez neked egy darabig.</p>
				<p>A gyerek sírt is, nevetett is, míg a motyót lehányták a kocsiról, s mind azon
                    mesterkedett, hogy megcsókolja a Csitári uram kezét, de az ráförmedt nagy
                    mérgesen:</p>
				<p>- Hohó, nem vagyok én püspök! Elég hiba - tette hozzá szelídebben.</p>
				<p>Azután fölült a kocsiba, s már csak úgy futtában szólt vissza Veronkának:</p>
				<p>- Te meg, kislány, mondd meg az öregapádnak, hogy fölemelte a falu a fizetését.
                    Ezután minden újesztendőkor többet kap egy húszassal. A búzáját is megszerezzük
                    egy kötés dohánnyal! Hadd szégyellje magát Nyirák!</p>
				<p>Nem volt pedig annak mit szégyelleni. Mert alig porzott el a ciráki kocsi, már
                    hallatszott a nyirákinak a nyikorgása.</p>
				<p>- Hát ez mi? - ugrott le róla Suhajda Péter, s megvetőleg bökte meg az
                    ostornyéllel a sok halomra hányt holmit.</p>
				<p>- Hozták Cirákról a Jánoskának - felelte Veronka.</p>
				<p>- Mindjárt gondoltam. Olyan ciráki szaga van. Hát még ez is suba? - kapta föl a
                    földről a molyette bőrgúnyát.</p>
				<p>Jánoskának elszorult a szíve. Ő ennek a kis subának örült a legjobban az
                    egészben. Jaj, még szétszaggatja az a haragos ember! Megfogta a kezében:</p>
				<p>- Jó ez nekem, bácsi. Ezért is az isten áldja meg, aki küldte!</p>
				<p>- Micsoda? - fortyant föl az ember. - De hát mi közük őnekik a mi fiunkhoz? Ki
                    tudjuk azt ruházni magunk is. Ezt a szűrt nézd meg, öcsém!</p>
				<p>Azzal kiterített a gyerek előtt egy keshedt szűröcskét, amelyik szűrnek semmivel
                    sem volt szűrebb, mint a suba subának.</p>
				<p>- Valóságos gácsi posztó ez! Én magam vettem a Lajcsi fiamnak ezelőtt tizennyolc
                    esztendővel. Nem tudnak már most olyan szép rózsákat csinálni, mint amilyenek
                    ezen piroslottak valaha. Hát ezek a csizmák? Fölhúzhatta volna ezeket a király
                    fia is, míg az orruk ki nem szakadt. Nini, micsoda szép atilla ez! Hát még mikor
                    a zsinór le nem feslett róla! Meg kell nézni ezt a micisapkát! Ha a széle
                    megvolna, ma is elhordhatná a ciráki bíró karácsony napján is!</p>
				<p>De ezt mind olyan nagy fönnhanggal mondta, mintha attól mindjárt begyógyulnának a
                    kis csizmák, rossz gúnyák sebei. Bele is izzadt a dicsekedésbe. Elő kellett
                    venni az ingderékból a nagy fehérbabos piros kendőt. Vissza se tette. Ahogy
                    megtörülgette vele verejtékező homlokát, odadobta a kendőt a gúnyákra.</p>
				<p>- Ez is legyen a tiéd, fiam! Tudom, a cirákiaknak eszükbe se jutott kendőt hozni.
                    Kidukál pedig az teneked. Mibe kötnéd másképp húsvétkor a rostélyoskalácsot?</p>
				<p>De a kendő után nem Jánoska kapott, hanem Veronka. Mindjárt bekötötte vele a
                    fejét. Meg is nézte magát a szép nagy tükörben, a víz tükrében. Tetszett is
                    magának nagyon, szinte sajnálta leoldani fejéről a szép babos kendőt.</p>
				<p>- Szebb kendőt vesz teneked öregapád, húgom - mosolygott Suhajda Péter. - Lesz
                    neki miből. Újesztendőtől fogva fölemeljük a bérét egy fényes húszassal. A
                    búzáját is megtetézzük szüretre egy kosár szőlővel. Hadd pirítsa a szégyen
                    Cirákot!</p>
				<p>Azzal aztán a nyaka közé suhintott az egy lónak (fölért az két ciráki gébével),
                    és útnak eredt. A két gyerek meg hozzálátott az ajándék holmik behordásához.</p>
				<p>- Hová leszünk ezzel? - hüledezett Jánoska. - Hiszen annyi már itt a csizma, hogy
                    a békának se kell többet papucsot varrni.</p>
				<p>- Hely dolgában ne búsulj - vigasztalta Veronka. - Van nekünk itt a partban
                    kamránk is, csak behordani győzzük.</p>
				<p>De tán estére se lettek volna készen a hurcolkodással, ha a jó szerencse oda nem
                    gurítja Fütyü cigányt. Nem is a jó szerencse, hanem a jó szíve.</p>
				<p>Adjon isten mézses csíkot! - köszönt oda hozzájuk. - No, mire végzsitek? Tán
                    kukucskapiacsot jáccsotok ezzsel a két kazsal ócska portékával? De hisen nincs
                    ebben olyan úgy se, amit én hozstam a Jánoskának. Azs nem minden bolond embernek
                    jut azs esébe. Az ilyesmi csak a Fütyü cigánynak jut azs esébe.</p>
				<p>A hóna alatt egy nagy batyut szorongatott, azt kibontogatta nagy akkurátusán. A
                    nagy batyuban volt egy kis batyu, abban meg egy nagyon kis batyu. Abból
                    kihámozott a cigány egy fél kesztyűt.</p>
				<p>- Nese, édes mézsem - nyújtotta oda Jánoskának. - Azs uraság fia vestette el
                    eccser, volt rajta aranygomb is. Én találtam meg a Varjú-vár kapujában, de nem
                    vittem hazsa. Hisen vadkestyű ezs, mondok. Inkább eltettem emlékbe, csak éppen a
                    gombot vettem le róla. No, jó les ezs neked így is. Segény gyereknek fél kestyű
                    is elég.</p>
				<p>Takaros kis babakesztyű volt, Jánoskának éppen csak az ujja hegye ment bele.</p>
				<p>- Nem tésen semmit - folytatta Fütyü -, majd megnövekszik ezsen a drága jó
                    levegőn.</p>
				<p>Veronka aztán elment ebédre való gombát szedni, emezek pedig eltakarították a sok
                    egyet-mást. Jutott belőlük mindenüvé, még Fütyü is beduggatott egy-két
                    gyolcsinget a kacabája alá. A híres micisapkát meg belegyömöszölte a kalapjába,
                    s mikor Jánoska mindent tűvé tett érte, azzal elégítette ki:</p>
				<p>- Sose bánd, rajkóm. Bizsonyosan elvitték azs ürgék. Mindig hallottam azs
                    édesanyámtól, hogy azs ürgekirál micsisapkában jár.</p>
				<p>Mikor készen voltak a munkával, egy kis hűvöst kerestek, mert fűtött a napocska,
                    mintha fizetnének érte. Volt a vízparton egy öreg fűzfa, annak az alja volt a
                    Posztószélék nyári ebédlője. Most is oda heveredtek, várva a delet. A cigány
                    ugyan erősködött, hogy az ő gyomra már tizenkettőt korog, de Veronka azzal
                    fizette ki, hogy őnáluk akkor van dél, mikor öregapó hazaér.</p>
				<p>Eközben végig-végig vizsgálta Fütyü a gyereket.</p>
				<p>- Ast nézsem, hogy mennyire elütöttél azs édesapádtól. Azs sép fekete ember volt,
                    mint én vagyok, te meg olyan csúnya fehér vagy, mint egy úr.</p>
				<p>- Hát ismerte az édesapámat? - rezzent meg a gyerek.</p>
				<p>- Csicsmár somsédot? Hát hogyne ismertem volna! Mint a tenyeremet! Nagy termetű
                    ember volt segény, nemhiába hogy csizmadia volt. Azs volt a veste is segény
                    fejinek. Hisen tudod te ast, Jánoska.</p>
				<p>- Nem tudom én. Sose beszélt énnekem arrul. Nagyon szűkszavú ember az én
                    apám.</p>
				<p>- No, azs lehet, mióta nem csizsmadia. </p>
				<p>Fütyü cigány nagyon haragudhatott a csizmadiákra. Talán azért nem hordott csizmát
                    még télen se, hogy avval is őket bosszantsa. Most is egyre azon ette magát, hogy
                    mért volt a Jánoska apja csizmadia.</p>
				<p>- De ha mán azs volt a hivatala, legalább lovat ne tartott volna. Minek a
                    csizsmadiának a ló, mondd meg nekem, Jánoska. Látod, ha azs apád lovat nem
                    tartott volna, nem sökött volna be az uraság kertjébe. Ha be nem sökött volna,
                    azs uraság nem sakajtotta volna kétfelé a baráccságot a csizsmadiával. Így meg
                    ott fogták a lovat zsálogba. Igazsa is volt azs uraságnak, a csizsmadia ne
                    lovagoljon, csak a háromlábú séken. Azs ám, de a te apád nem azsért volt
                    csizsmadia, hogy hallgasson a sép sóra. Mindennap háromsor odaállt a Varjú-vár
                    kapujába, és ast kajabálta föl azs ablakba, hogy drága lesz még ezs jó Thurán
                    Benedeknek. Erre ostán az uraság is megharagudott, ost asondta, gyere közselebb,
                    Csicsmár koma, hadd besélek a fejeddel. Még a hajdúkat is kiküldte, hogy
                    vezessék be a vargát, ha a járást nem tudná. No, erre astán ló nélkül is úgy
                    elszelelt az apád, hogy sinét se látták többet. Világ bujdosója lett belőle. Hát
                    már most mondd meg nekem, Jánoska, érdemes-e csizsmadiának lovat tartani.</p>
				<p>Jánoska azonban semmit se mondott, mert úgy elővette szegényt a sírás, hogy se
                    látott, se hallott. Fütyü cigány csak most kapott észhez. Szánta-bánta, amit
                    mondott, s ennek jeléül földhöz vágta a kalapját. Úgy szokta ő kifejezni az
                    elkeseredését. És az most nagyon őszinte volt, mert még arról is megfeledkezett,
                    hogy az ürgekirály micisapkája is kipottyant a kalapból.</p>
				<p>- Jaj, ezs azs én samár fejem! Ó, hogy miért nem csinált már belőle csinegefogót
                    az öreg Postósél csimbora! Legalább nem keserítettem volna ilyen oktondé
                    besédekkel ast a segény árva kis sivedet! No, megállj, aranyos mézsem, majd
                    mondok én neked ennél sebbet is, jobbat is. Megverte ám azs Isten ast a gonos
                    nagy urat, aki földönfutóvá tette ast azs áldott jó csizsmadiát, a te segény
                    édes acsádat! Ő elvette azs egyetlen lovát annak a drága jó embernek, őneki meg
                    elvette azs Úristen azs egyetlen unokácskáját. Harmadnapra belevesett segény a
                    Resegébe. Úgy kell neki lenni, mert még azsok a drága sép ruhái se kerültek meg
                    azs ártatlannak. Se híre, se hamva nem maradt a gyönyörűmnek. Ott keserítette
                    meg azs Isten ast a nagy urat, ahol legjobban fájt neki: a sivin. Ast besélik,
                    azsóta mindig azs egyetlenkét siratja. Azsóta nem mer azs emberek seme elé
                    kerülni. Azsóta a házsa táját még a madár is kerüli. Csak azsok a csúnya nagy
                    fekete varjak károgják éjjel-nappal a fülébe, hogy: kár, kár.</p>
				<p>De olyan szépen károgott Fütyü, hogy a Buksi nekiugrott, s tan a szemét is
                    kiszedte volna, ha a hirtelen odatoppant Posztószél el nem rántja onnan.</p>
				<p>- Különb pecsenyét érdemelsz ma, szolgám. Megszolgáltál érte.</p>
				<p>- Nini, öreg Postósél - csapta össze a kezét a cigány -, de kicsípted magadat!
                    Tán megérezsted, hogy úri semélyem állít be vendégnek a házshozs?</p>
				<p>- De hiszen tenálad is nagyobb úrral cseresznyéztem én ma egy tálból - hunyorgott
                    Posztószél.</p>
				<p>- Meg is lövöldözsött azs téged a magjával. Hát astán ki azs azs úr, aki még
                    Fütyü csigánynál is nagyobb úr? Seretnék a semébe nézsni.</p>
				<p>- No, azt nem javallom, hékám. Thurán Benedeknek hívják őkegyelmét.</p>
				<p>- Jaj! - kapta fel a fejét Fütyü, s úgy megilletődött, hogy mikor Veronika
                    betálalta a hirtelen-hamarjót, hármasával is nyelte a kukoricagombócot.</p>
				<p>No, a kukoricagombóc nem a legutolsó étek, de még annál is többet ér az, ahogy
                    Posztószél számot adott a varjú-vári úrról. Azt étel utánra hagyták
                    csemegének.</p>
				<p>- Hát ahogy bemegyek, elejbem áll a vén hajdú. Itt, azt mondja, nem adnak semmit,
                    hordjam el magam, míg szépen vagyok, mert csúnya vége lesz annak, ha a Harkabusz
                    meglát. Márpedig, mondom, én el nem megyek innen, míg nem látom az urat. Sorom
                    van vele. Nem vinni akarok én, hanem adni. Nincs most bolondok napja, morgott a
                    vénség. Azért álljon félre az útból, mondom én, s azzal kilibbentem a szűröm
                    alól a mátyásmadár szárnya végét. De húzott ám magával az öreg ugyancsak! Nem
                    telt bele egy miatyánknyi idő, már akkor ott álltam az úr előtt.</p>
				<p> - Tudom, tüzselte is a bokádat a félsláng - kottyant bele Fütyü sápadozva.</p>
				<p>- Nem Szaladjváron születtem ám én, mint Fütyü cigány - vetette oda Posztószél. -
                    Úgy láttam én, hogy a nagy úr jobban meg volt illetődve, mint a kolduska.</p>
				<p>- “Hol a madár - förmedt rám -, az unokám madara?” - Ehol-e - mondom, s kiveszem
                    a szűr alól a Buksit. - Ez ette meg, uram. Éppen csak a szárnyacska maradt
                    belőle, mikor rábukkantam az erdőn. Hát behozom, mondok, hogy az ártatlanok ne
                    szenvedjenek helyette, mert, mondok az ártatlanok sanyargatása nagy vétek az
                    Isten előtt. Azért ő mindig megfizet, ha későn, ha korán. No, villámlott erre a
                    szeme olyant, hogy még ezt a fél szememet is behunytam. Megkapta a fél kezével
                    a vállam és megrázott: “Honnan ismered te az Isten szándékait, öregember?” -
                    Koldus vagyok, alássan kérem - mondtam én erre -, hát sok beszédem van a jó
                    Istennel. Erre aztán eleresztett, a Buksit meg ledobta a hátulsó udvarra a
                    kutyák közé. De hiszen megvívott az azokkal, s mire kiértem a kastélyból,
                    egyszerre csak a nyakamba ugrik ám egy akácfáról a Buksi. Ott várt már, mert
                    tudta, hogy erre járok hazafelé. Nem volt ennek annyi baja se, mint egy leesett
                    mákszem. Még a szőrét is simára nyalta már, úgyhogy meg nem látszott rajta, hogy
                    hat fenevaddal viaskodott egyszerre.</p>
				<p>A Buksi mindig döfött egyet a gazdája lábszárán, valahányszor a nevét hallotta,
                    aztán sorra járta az egész családot. Mindenkinek meg kellett simogatni.</p>
				<p>- Gyere mán, gyenyeri jóság, hadd csibáljam meg ast a drága sép piros füledet! -
                    csalogatta Fütyü is a macskát, hanem az mindjárt fölszaladt a fűzfára, s onnan
                    kurrogott le nagy mérgesen.</p>
				<p>- Én nem tudom, mért nem seretnek engemet a macskák, mikor én úgy seretem, hogy
                    majd megesem őket - békétlenkedett Fütyü.</p>
				<p>- Azért nem szeretnek téged a macskák, amiért te a hajdúkat nem szereted -
                    nevetett Posztószél. - Pedig azok is szeretnek ám téged!</p>
			</div>
			<div type="chapter">
				<head>
                 V. A szomorú ház
                </head>
				<p>A gazdag szegények házát jól meglaktuk: most már gyerünk odább egy házzal. A
                    putriból a palotába. Nézzük meg, mi lakik ott. Lakik-e vidámság, napsugár?
                    Röpködnek-e ott jókedv pintyőkéi?</p>
				<p>A Thurán Benedek kastélyába persze nem lehet olyan könnyen bejutni, mint a
                    Posztószél Antaléba. Őrzik azt sokan - ha nem is olyan jól, mint a Madzag kutya
                    a putrit. Őrzi szöges drótkerítés, azon belül sötét fenyvesliget, sötét fenyvek
                    hegyében fekete varjak, ezek az örökkön gyászban járó madarak.</p>
				<p>A varjútermő fenyveseken belül virágoskert következik. Csupa olyan virág, aminek
                    nincs virágja. Haragoszöld levelű idegen palánták, szövevényes növésű
                    tüskebokrok, medvetalp levelű, szúrós kaktuszok. Az az öregember, aki köztük
                    lomhán őgyeleg, maga is olyan tövéből kiszakajtott medvetalpú kaktusz. Fúróval
                    ültetett bajuszának minden tüskéje haragosan előremered, s a bajusza ritkaságát
                    az pótolja, hogy még a homlokán is olyan merev tüskék ágaskodnak, mint a
                    sündisznónak. Ennek az eleven kaktusznak a neve Krzsamecskó, ami olyan szép név,
                    hogy tüsszentés nélkül ki se lehet mondani. Kertész volna, s egy személyben ő az
                    első Madzagja a Varjú-várnak. Ő morogja el a kéregetőket, ha ugyan vetődik ide
                    olyan, s ő szimatolja meg a szegény embert: árendát hoz-e, vagy halasztásért
                    könyörög.</p>
				<p>Az első járatban levőt átereszti Vendel hajdúhoz, aki régi jó ismerősünk. Mióta
                    utoljára láttuk, egy cseppet sem lett jobb kedvű.</p>
				<p>Úgy ült ott a lépcsőházban, lehorgasztott fejjel, mintha az orra hegyénél különb
                    látnivaló nem volna kerek e világon.</p>
				<p>Sok dolga különben nincsen neki, különösen mióta Harkabusz ispán beköltözött a
                    kastélyba. Az most az uraság jobb keze. Megnézésre méltó jeles ispán, csakhogy
                    nagyon nehéz megtalálni, olyan kicsire termett férfiú. Csupa pocak és csupa
                    száj. Ő az egyetlen eleven ember a kastélyban, aki fönnhangon beszél. Ehhez
                    botosispán korában szokott hozzá a majorokban, s a kastélyt se tartja egyébnek
                    egy nagy majornál. Az inasokkal, a cselédséggel úgy beszél, mint hajdanában az
                    igásbarommal.</p>
				<p>Nem lehet tudni, hogy az uraságnál azért van-e olyan kegyben, mert olyan
                    embertelen szolga, vagy azért, mert olyan alázatos szolga. Az uraság előtt úgy
                    meghunyászkodik, mintha nem is ő volna.</p>
				<p>Minél mélyebbre görnyed Harkabusz, annál méltóságosabbnak tetszik Thurán Benedek.
                    Szép, nagy, deli öregúr, galambősz hajjal, lengő fehér szakállal, villogó
                    szemekkel. Úgy áll, mint a szálfa. Mintha csak kérkedni akarna vele, hogy
                    csetverneki Thurán Benedek emelt fejét semmi a világon meg nem alázhatja. Még
                    olyan hatalom se, mint az idő.</p>
				<p>- Mit akarsz, Harkabusz? - kérdi az ispánt. A beszédje kemény, a hangja mély,
                    érzik rajta, hogy világéletében mindig csak parancsolt.</p>
				<p>- Nagyságos uram - hajlong Harkabusz -, a létmányi földeket elvette a víz. Az
                    emberek egy kis kíméletet kérnek.</p>
				<p>- Kérjék a víztől.</p>
				<p>Harkabusz bejegyzi a könyvecskéjébe, hogy a létmányi bérlők a jövő esztendőben
                    többet fizetnek, mert a víz most meghordja a földet iszappal, és az attól
                    kövérebben terem.</p>
				<p>- Nagyságos uram, a hilibiek behozták a részgabonát. Sok benne az ocsú.</p>
				<p>- Vissza kell őket kergetni vele.</p>
				<p>Harkabusz beírja, hogy a hilibiek tartoznak új gabonát hozni. A régit pedig
                    kötelesek befuvarozni a Harkabusz csűrjébe.</p>
				<p>- Nagyságos uram - suttogja tovább a kasznár -, a gombosi molnárné nem bír
                    törleszteni. Haladékot kér.</p>
				<p>- Miért?</p>
				<p>- Azt mondja, elvette az Isten az urát. Magára hagyta öt gyermekével.</p>
				<p>- Beszéljen a jó istennel...</p>
				<p>Az úrnak valami keserűség reszket a hangjában! Harkabusz még jobban meggörbítette
                    a nyakát, még susogóbbra vette a szót.</p>
				<p>- Nagyságos uram, lakik itt a régi homokosgödrökben valami Posztószél Antal nevű
                    gazdaember. Annak ottan egész gazdasága van, jószágot tart, kertészkedik.</p>
				<p>- Fizessen ő is, mint a többi.</p>
				<p>- Olyan módban van, hogy már örökbe fogadott gyereket is tart...</p>
				<p>Harkabusz elharapta a szót, mert észrevette, hogy az úr elunta a beszédet.
                    Kotródott is kifelé, háttal az ajtónak.</p>
				<p>A nagy úr pedig állt, mint a szálfa, s mikor a kasznár kisuttyant az ajtón,
                    megroskadt, mint egy korhadt fűzfa.</p>
				<p>Tenyerébe hajtott fejjel lépkedett a termek hosszú során. Azok a termek mind
                    olyan fényesek voltak, oly drágák, oly pompásak és szomorúak. Hiszen nem lakta
                    őket senki. A nehéz bársonyfüggönyöket beszőtte a pók, hiszen senki se húzta
                    őket szét, hogy napsugarat eresszen be a vakuló üvegű ablakon. A drága metszett
                    tükrök elszoktak attól, hogy valaki beléjük nézzen. A nagy lábasórák nem
                    ketyegtek, e fölött a ház fölött megállott az idő, csak a szú percegése
                    hallatszott szobáról szobára. Mintha kérdezték volna a láthatatlan kis
                    bogarak:</p>
				<p>- Crrr, crrr, mit keres itt még most is ez a magános öregember?</p>
				<p>A magános öregember ebből se hallott semmit. Benyitott az utolsó terembe. Az már
                    nem is terem volt, csak szoba. Gyerekszoba, a gyerekszobák aranyos
                    rendetlenségében. Az egyik sarokban egész ménes hintaló. Se kopás, se ütődés
                    rajtuk. Meglátszott, hogy azokkal nem játszott még senki. A szoba közepén egy
                    pár gombos kis cipőcske. Egy nagy angyalos labda. Játékcimbalom, amelyiknek
                    ezüstből volt a vasa. Egy selyemharisnyácska, amelybe bele volt dugva egy törött
                    kis hegedűnek a nyaka. Az ablakon, az egész kastély egyetlen lefüggönyözetlen
                    ablakán egy maszatos kis kéznek a helye, a kisujj helyén egy csipetke odaszáradt
                    lekvár. Az ajtóval szemben a falnál egy asztalka, afölött egy mosolygós szemű,
                    két-három éves fiúcskának a képe. S azon a képen, azon a sok szétszórt holmin
                    sehol egy mákszemnyi por, holott a többi szobában berétegzett az mindent.</p>
				<p>A magános öregember a kis cipőcskétől kezdve az ablakon levő kéznyomig sorra
                    csókolt mindent. Ez volt neki a mindennapos foglalkozása. Azért nem volt ott por
                    semmin.</p>
				<p>A magános öregember pedig leült egy kicsi gyerekszékre a kép elé, s míg könnye
                    pergett a fehér szakállára, egyre azt hajtogatta:</p>
				<p>- Jánoska, Jánoska, hát nem szeretted nagyapót? Jánoska, Jánoska, hát szabad volt
                    itthagyni nagyapót? Jánoska, Jánoska, hát kivel játszogatsz te mármost odakint?
                    Jánoska, Jánoska, hát mikor jössz már el a te szegény nagyapódért, akinek
                    senkije sincs már ezen a világon? Jánoska, Jánoska, hát mért nézel te nagyapóra
                    olyan szomorúan azzal a mosolygós szemeddel? Mit akarsz neki mondani,
                    Jánoska?</p>
				<p>Varjú-vár ura tíz esztendő óta minden áldott nap megkérdezte ezt attól a képtől.
                    S az a kép egyre csak mosolygott, s égszín szeme, csattanós piros szájacskája
                    mindig úgy látszott, mintha mondani akarna valamit. De hogy mit, azt sohase
                    tudta kitalálni a magános öregember. Ó, milyen szánandó szegény ember vagy te,
                    csetverneki Thurán Benedek!</p>
			</div>
			<div type="chapter">
				<head>
                    VI. Mindenki Jánoskája
                </head>
				<p>Annál jobban megáldotta az isten az öreg Posztószél koldust. Mintha csak a
                    szerencsét fogadta volna örökbe, mikor Csicsmár varga bujdosó fiacskáját
                    bétakargatta a köpenyegével.</p>
				<p>Olyan deli legényke kerekedett abból, hogy Fütyü cigány nem győzte a fejét
                    csóválni:</p>
				<p>- Még ilyet nem értem, mióta Fütyü cigánynak tistel a világ. Mindig ast hallottam
                    a sülémtől, hogy varnyúnak varnyú a fia. Márpedig ezs a Jánoska valóságos
                    sasfiók. Még a seme is úgy áll, mint valami princsnek. Nem is hinném, hogy
                    Csicsmár vargának azs ivadéka, ha olyan aranyos jó sive nem volna. De olyan a
                    princseknek nincsen. Olyan csak a segény ember gyerekinek van. Tudom én azt,
                    mert én is segény ember gyereke vagyok.</p>
				<p>- Megint bolond vagy már, Fütyü - nevetett Posztószél. De azért neki is örült a
                    lelke, mikor elnézte, hogy milyen ügyes annak a gyereknek minden mozdulata.
                    Meglátszott annak a keze nyoma mindenen, amihez hozzáért. Még a putrit is
                    egészen megfiatalította. A nádszegéséről leszaggatta a gubancos vadszedreket, s
                    ahelyett hajnalocskával futtatta be. Olyan lett az egész földház, mint valami
                    nagy bokréta.</p>
				<p>A csincsésen is nagy fordítást csinált. Árkot ásott a vizének, s hogy a tocsogó
                    mélyebb lett, megtermett benne a hal is. Biz ez csak koldusnak való hal volt,
                    hitvány keszegecske, de azért mégis kettős haszon volt belőle. Az egyik az, hogy
                    a keszegek megették a szúnyogtojásokat, a másik az, hogy Posztószél egész nap
                    elpecézgethetett. Ráért most már nagyon.</p>
				<p>- Látod, Fütyü, milyen úr vagyok én. Fölváltott az unokám a mesterségben. Most
                    már itthon pipázhatok napszámra.</p>
				<p>Az bizony, mégpedig otthon termett dohányból. Azt a darab földet, amelyik
                    fölszabadult a vízből, fölásogatta Jánoska, és vetett bele dohányt az öregnek,
                    répát, petrezselymet Veronkának. Egyébbel nem tudott fizetni a jóságukért, csak
                    a szorgoskodásával. Pedig érezte, hogy mennyivel tartozik nekik, a betevő
                    falattól kezdve egész a fűzfafurulyáig.</p>
				<p>Azt is maga eszkábálta magának, s avval járta be a falukat. A világért se
                    kéregetni, mert ahhoz az egyhez nem volt neki ügyessége, meg nem is voltak
                    rászorulva. Ahol az ő furulyája megszólalt, ott mindenütt elejbe szaladtak a
                    házakból:</p>
				<p>- Ide gyere, Jánoskám, mert nagyon vár a kisborjú. Valami nagy baja lehet
                    szegénykének, mert már a sós kenyeret se akarja elvenni.</p>
				<p>Jánoska egyszeribe segített a kisborjún. Megdörgölte az orrát varádicsgyökérrel,
                    mindjárt nem volt annak kutya baja se.</p>
				<p>A másik háznál éppen eresztettek a méhek, s nem volt, aki befogja őket. A gazda
                    oda volt kapálni, a legény fiú erdőt irtani, a gazdasszony jajgatva tördöste a
                    kezét:</p>
				<p>- Jaj, a méhecskéink, jaj a méhecskéink! Attól félek, átrepülnek Cirákra, onnan
                    pedig haza nem kapjuk őket.</p>
				<p>Jánoska befogta a méheket, s akárhogy szabódott, csak a tarisznyájába tettek érte
                    egy bögre mézet.</p>
				<p>A harmadik helyen a mosóteknő szivárgott: Jánoska egyszeribe beöntötte szurokkal.
                    A negyedik helyen lekvárt főztek, de a tűz nem akart égni, nyirkos volt a
                    tűzrevaló. Jánoska mindjárt kerített száraz gallyat. Nem is hagyták ám addig
                    továbbszaladni, míg le nem nyalta a nagy kavarókanalat.</p>
				<p>Rác Andráséknál észrevette, hogy a palánk deszkáját leszakította az éjszaka a
                    szél. Azt mindjárt fölszögezte, amit meg is köszöntek neki nagyon szépen:</p>
				<p>- Fizesse meg az isten, Jánoska! Ugyan jó, hogy észrevetted, mert még valami
                    nyiráki gányó hazavitte volna koporsódeszkának.</p>
				<p>Vadlövő Imrééknél nagybeteg volt az öregasszony, s annyit nyűgösködött, hogy az
                    egész háznépnek nem volt maradása tőle. Jánoska odaült a nagybeteg ágyához, s
                    addig legyezgette a szemét barkacsomóval, addig mesélgetett neki a jó istenről,
                    míg az öregasszony elcsendesedett.</p>
				<p>- Aranyozni kellene a száját. Szebben beszél, mint a pap. Meglátszik, hogy ciráki
                    vér van benne! - hálálkodott neki a ház népe, s akkora karaj kenyeret vágtak
                    neki, hogy meghúzta a tarisznyáját. No, arra igen nagy szükség volt, mert Péter
                    Gáboréknál igen szűkös volt a kenyér, s mikor Jánoska a kezébe nyomta a karajt
                    az utcaajtóban ácsingózó Sándorkának, az majd nem tudott örömében hová
                    lenni.</p>
				<p>- Jaj, csak a lábadra ne ejtsd, lelkem - aggóskodott Jánoska -, mert eltöri!</p>
				<p>Nagyobb baj lett volna annál, ha megtudják, hogy ciráki kakastejjel gyúrták azt.
                    Megakadt volna akkor a Sándorka torkán.</p>
				<p>A mézet Hajagos Rókusékhoz adta be Jánoska. Hallotta, hogy sokat köhécsel az
                    eladó lányuk, mióta a szüreten megfázott. Jó arrul a méz nagyon, úgy tanulta ő
                    Posztószél apótól.</p>
				<p>Csitáriéknál másfél álló óra óta mindig visított a legkisebb gyerek. Eleinte csak
                    nevettek rajta, hogy nini, kántornak készül Nyirákra! Hanem aztán bezzeg
                    megijedtek, mikor kékült, zöldült a gyerek a nagy sivalkodásban. Szaladtak a
                    borbélyért, aki nagyon tudós ember volt ilyesekben (doktornak is csalogatták már
                    Nyirákra!), öntötték bele a fodormentalevet, nem ért az semmit. Hát ahogy
                    betoppan a Jánoska, karjára kapja a gyereket, megdöcögteti egy kicsit a hátát,
                    odaütögeti az orrát az orrocskájához: “Nosza, pisze, vesszünk össze” - uramfia,
                    mindjárt elállt a sírása a kis gyíksárkánynak, s olyan nevetős lett az arca,
                    mint a kinyílt napraforgó. Hát még mikor Jánoska nekiadta a furulyáját! Arról a
                    kis gyerek azt gondolta, árpacukor, s mindjárt álomba szopogatta magát
                    rajta.</p>
				<p>No, itt annyi áldást rakosgattak Jánoska tarisznyájába, hogy jutott belőle még
                    annak is, akit régen elfelejtettünk. Hát kit áldana az édesanya, ha nem azt, aki
                    nyűgös gyerekét el tudja altatni!</p>
				<p>- Ó, hogy az isten áldja meg még azt a földet is, amelyikben ez a fiú termett,
                    ahol az a mátyásmadár kikelt! - hányta a kezét az ég felé az asszony.</p>
				<p>Már erre Jánoska is visszafordult a kisajtóból:</p>
				<p>- Melyik mátyásmadár, asszonynéném?</p>
				<p>- Hát amelyiket te megettél, Jánoskám. Anélkül sose lettél volna a mi fiunk.
                    Annak köszönhetünk téged, hogy az elveszett.</p>
				<p>- No, ugyan - nevetett Jánoska. - Hát énnekem mennyi a köszönnivalóm! Hiszen ha
                    engem nem ilyen jó emberek találnak meg, azóta már rég megettek volna a
                    sasok.</p>
				<p>Kár lett volna érte. Nemcsak a jó szívéért, hanem az éles eszéért is, amelyik úgy
                    fogott, mint a borotva. Ha az ő esze szét nem vágja a Dúl Márton meg a Hamar
                    András pörét, azóta tán a világból is kizavarta volna Cirák Nyirákot.</p>
				<p>Úgy kezdődött a nagy pör, hogy ciráki Dúl Mártonnak volt egy malackája, nyiráki
                    Hamar Andrásnak meg volt egy rossz létrája. Dúl Márton éppen olyankor találta
                    malackáját keresztülhajtani Nyirákon, mikor Hamar András azon a rossz létrán
                    állva a háza végét tapasztgatta a jó pelyvás sárral, amiben még zabszemek is
                    találkoztak. Mivel pedig a malacka sovány kosztra volt fogva (mi egyebet is
                    várhatna egy malac Nyirákon?), nagyon megörült, hogy meglátta a falról lepotyogó
                    sárban a zabszemeket. Dúl Márton azonban nem tűrhette, hogy az ő malaca ciráki
                    zabon gyarapodjon (úgyis beteg tőle!), ezért odább akarta téríteni a malackát.
                    Ahelyett azonban a bicegő létrát lökte meg, az félrebillent, s Hamar András
                    hamar lepottyant róla. Szegény feje éppen a nyakába esik Dúl Mártonnak, ha az a
                    ciráki emberhez illő ügyességgel félre nem ugrik, így aztán András csak a
                    malacát nyomta agyon, Mártonnak pedig megvolt az az öröme, hogy amannak a
                    létrája is szanaszét hullott.</p>
				<p>Ezzel azonban nem érte be Dúl Márton. Ő malacot követelt a malacért. Amire Hamar
                    András csak annyit mondott, hogy ő sokkal szívesebben esett volna az emberre,
                    mint a malacra, de ha már nem így történt, fizesse meg Dúl Márton a létrát.</p>
				<p>Látnivaló, hogy ez a pör mindenképpen méltó volt Cirákhoz és Nyirákhoz, s
                    ugyancsak legénynek kellett lenni annak a talpán, aki ebbe bele mert avatkozni.
                    Mivel pedig mind a két falu bele volt keveredve a pörbe az utolsó béreslegényig,
                    tán még ma is osztoznak, ha egyszer Jánoska oda nem vetődik a Reszege partjára,
                    éppen mikor Dúl Márton már ölre ment volna Hamar Andrással, bíró uraimék bölcs
                    ítélete szerint.</p>
				<p>- Nem ér az semmit - legyintett Jánoska, mikor megértette a nagy ítélet okát. -
                    Tudnék én annál jobbat is.</p>
				<p>- Ugyan mit tudnál te, fiúcska? - mordult rá Ambrus Pál. - Ész kell ide, Jánoska,
                    nem is kicsi.</p>
				<p>S ekkor történt az a nevezetes eset, hogy a két falu bírója egy véleményen volt.
                    Máté is azt mondta:</p>
				<p>- Ne legyen a csikó okosabb a lónál. De azért mondd el, mit gondoltál, öcsike,
                    hadd nevessünk.</p>
				<p>- Hát én csak amondó vagyok, hogy most meg már Dúl Márton álljon föl a létrára a
                    háza végét tapasztani, Hamar András hajtsa oda a malacát, és lökje meg a létrát
                    úgy, hogy Dúl Márton az ő nyakába essen, és úgy üsse agyon a malacot, hogy a
                    létra is összetörjön.</p>
				<p>De bizony háromfelé szaladt a két panaszos ember erre az ítéletre, és soha többet
                    eszükbe nem jutott az igazságukat keresni. Mák Máté pedig a vállára ütött a
                    gyereknek:</p>
				<p>- Ha annyi eszem nem volna, amennyi van, senki mástól nem kérnék kölcsön, csak
                    tetőled, Jánoska!</p>
				<p>Amire Ambrus Pál olyan jóízűt mosolygott, hogy mind a huszonnyolc foga kilátszott
                    bele. (A cirákiak azt tartják, hogy a nyirákiaknak sohse nő ki a
                    bölcsességfoguk.)</p>
				<p>- Bizony el is kelne egy kis nyiráki ész abba a ciráki kobakba. Mert nyiráki ész
                    van abban, azt én mondom! - ütött a mellére diadalmasan villogó szemmel.</p>
				<p>Hát még ha megsejtette volna, hogy miféle titkos tudománya van Jánoskának! Akkor
                    tán még a bírósüveget is odaadta volna a maga fejéről bolondjában.</p>
			</div>
			<div type="chapter">
				<head>
                   VII. Jánoska nagy fába vágja a fejszét
                </head>
				<p>Egy szép vasárnap délután, ahogy az öreg fűzfa alatt heverészett a Posztószél
                    család, János nagyon nekiadta magát a kergetődző felhők bámulásának. Papatyi, a
                    vadlúd, mely belső háziállattá lépett elő, mióta meghízott, hiába csipegette a
                    lába ujját. Most nem volt kedve kergetősdit játszani. Buksi hasztalan döfölte
                    oldalba a nagy gömbölyű fejével, nem ment vele madarászni. A Madzag kutya is
                    hiába rángatta a kis gazdáját, úgy gubbaszkodott az, mint valami túzok. Azért
                    aztán meg is csaholta haragosan. Még Veronka is hiába csiklandozta a nyakát egy
                    szál muharral, arra se nevette el magát. Be is szaladt a lányka öregapóhoz, hogy
                    nézze meg Jánoskát, nyilván valami baját érzi. Alighanem azt, hogy hajadonfővel
                    kapálta a dinnyét tegnap, azon a meleg napon. (Mert egy kis dinnyeföldet is
                    elravaszkodott már Jánoska a víztől.) Ő meg leszaladt a “konyhába”, nyers
                    krumplit reszelni, mert kendővel a homlokra kötve az kiszívja a forróságot a
                    fejből.</p>
				<p>- Mi baj, szolgám? - kérdezte Posztószél. - Tán megette a tyúk a kenyeredet?</p>
				<p>- De hiszen azt meg nem eheti, apó! - mosolyodott el a fiú. - Két faluban sütik
                    nekem a kenyeret, az isten áldja meg őket. Hanem azon tanakszom én inkább, hogy
                    lehetne ezt a két falut összebékíteni. Mégiscsak rossz azt látni, hogy ezek a
                    derék, becsületes, jó emberek mindig osztoznak egymással.</p>
				<p>De már erre Posztószél is kivette a pipát a szájából:</p>
				<p>- Hej, lelkem gyerekem, nagy fába vágtad a kis fejszét. Sok dohányt kifüstöltem
                    én már emiatt ebből a pipából, de nem lettem vele okosabb. A tűz a vízzel
                    hamarább összebékül, mint ez a két falu egymással. Nem született még olyan
                    ember, aki ilyen csodát tudna tenni. Vériben van már az a magyar embernek, hogy
                    incselkedjen a szomszédjával. A gyerek megtanulja az apjától, s nagyon
                    szégyellne magát, ha ő különb lenne nála. Hallod, a csencsegemadár is csak arra
                    tanítja a fiait ott a nádban, amit ő tanult fiókkorában.</p>
				<p>- Nincs, nincs! - cincogták az öreg csencsegék.</p>
				<p>- Csinos, csinos! - próbálgatták az egyetlen szavukat a fiókák is. Bizonyosan ők
                    is azt értették, hogy nincs mód a két falu összebékítésére.</p>
				<p>Ez ebben el is múlt, hanem az öreg Posztószél iszonyú sok füstmacskát
                    kieresztgetett a pipából akkoriban. Nem győzött rajta csudálkozni, hogy miben
                    töri a fejét ez a Csicsmár gyerek. Más gyerek ilyen korában még inkább azon
                    gondolkozik, hogy milyen jó volna az, ha fügével volna kikavicsolva az út, és
                    fehér-sárga cukorból volna a föld.</p>
				<p>“De hiszen nem is marad ez itt koldusnak, ha a szárnya megnő! - aggóskodott az
                    öreg. - Pedig nem utolsó mesterség ez annak, aki ért hozzá. Olyan kenyér az,
                    amit senki se akar kivenni az ember kezéből.”</p>
				<p>Szinte megörült, mikor harmadnap azt látta, hogy Jánoska száraz nádszálakat
                    faragcsál a bicskájával. Bizonyosan nyilat készít belőlük. De hiszen mégiscsak
                    gyerek az, szeret játszani.</p>
				<p>Egyszer aztán meglepte a két gyereket a putri mögött a gyeppadon, ahogy a vízitök
                    gyújtónak összehordott nagy, száraz levelei közt turkálgattak.</p>
				<p>- Mi lesz abból, pintyőkéim? Tán sárkányt akartok belőlük varrni?</p>
				<p>Veronkának kivillantak a fehér fogai a piros szájából, de Jánoska nagyon komolyan
                    felelt:</p>
				<p>- Ezek irkalevelek.</p>
				<p>- A macska hallott ilyent! - nevetett Posztószél. - Hát aztán mire való ez?</p>
				<p>- Írni raja.</p>
				<p>- Írni-e? Mivel aztán?</p>
				<p>- Hát ezzel e! - mutogatta Jánoska - a nádból faragott tollat. - Lehetett volna
                    csinálni madártollból is, de az nagyon vékonyan fogna a mi papírunkon.</p>
				<p>Most már Posztószél is kezdte a dolgot komolyan venni. Azt már magától is
                    kitalálta, hogy az a piros lé a tök száraz héjában tinta.</p>
				<p>- Az biz ez. Ennek a cigánymeggynek a kicsavart leve, amit Balkó kovácséktól
                    hozott apó.</p>
				<p>- Hát aztán tudnál te írni? - méregette Posztószél a gyereket a fél szemével. -
                    Kitől tanultad, anyádtól, apádtól? Mert nem gondolom, hogy azok nagy írástudók
                    lettek volna.</p>
				<p>A gyerek egy kicsit elszomorodott.</p>
				<p>- Az édesanyámat én nem is ismertem. Meghalt még ölbeli koromban. Az apám meg nem
                    ért rá velem bajoskodni. Hanem mikor valahol hetedhét ország ellen jártunk
                    kubikon, akkor én megbetegedtem, az apám beadott a kórházba. Ott volt egy
                    szegedi hajóslegény, az tanított meg a kisbetűkre. A nagybetűket meg a
                    városokban tanultam meg a boltok felírásairól, mikor mindenfelé kódorogtunk.</p>
				<p>Posztószél addig nézett maga elé, hogy utoljára semmit se látott. Könny
                    sűrűsödött a szemében. Csak akkor törülgette le, mikor Jánoska azt kérdezte
                    tőle:</p>
				<p>- Hát apó tud-e írni?</p>
				<p>- Adta gonosz muslincája, hogy belevágódott a szemembe! Hát már hogyne tudnék!
                    Tudok én írni, csakhogy azt más nem tudja elolvasni, mert én botra írok
                    bicskával, azt úgy hívják, hogy rovás. Ugyan most már azt is elfelejtettem, mert
                    csak molnár koromban rovogattam, ki hány zsák búzát hozott, kinek mennyi liszt
                    jár érte, melyikből mennyi volt a vám.</p>
				<p>- Apó - tudakozta Jánoska -, hogy nincs itten iskola?</p>
				<p>- Az már nem az én eszemhez való, fiam. Annyit tudok, hogy Cirákon volt valaha,
                    de összedőlt, aztán újat senki se építtetett helyére. A nyirákiak meg azért nem
                    csináltattak iskolát, hogy a cirákiak ki ne csúfolják őket érte. Mert azok
                    mindjárt azt mondták, hogy az olyan bolt, ahol forintjával veszik az észt a
                    nyirákiak, azért olyan okosak.</p>
				<p>Ezalatt a két gyerek már egész nyaláb levelet telerajzolt “i” meg “u” betűkkel.
                    Posztószél elnézegette a cifra ákombákomokat, mikor egyszer csak betoppant Fütyü
                    cigány. Az elől el kellett kapni a tökkalamárist, mert föl akarta hajtani.</p>
				<p>- Hej, édes mézseim, tán elment az esetek mióta nem jártam felétek? Hogy
                    prédálhatjátok úgy el ezt a drága sép biros bort?</p>
				<p>Mikor aztán eléjbe adták, hogy milyen mesterségre adta Jánoska a fejét, azon
                    rimánkodott, hogy írja fel az ő homlokára a nevét.</p>
				<p>Mire volna az jó teneked, öreg Fütyü? Ismer téged mindenki, mint a rossz pénzt. </p>
				<p>- Jaj, dehogy üsmer, dehogy üsmer! Mindenki azst gondolja rólam, hogy én vagyok
                    az uraság, és nem győzsöm ségyellni magam a sok kösöngetés miatt, írd ki a
                    homlokomra, Jánoskám, lelkem, hogy én vagyok azs a valóságos híres Fütyü
                    csigán.</p>
				<p>- Nem tudná azt ezen a tájon elolvasni senki, hacsak az ürgék nem, azok meg úgyis
                    félnek tőled - nevetett Jánoska. - Hanem okosabbat mondok én neked. Terjeszd el
                    a hírét a ciráki meg a nyiráki gyerekek közt, hogy valami új játékot talált ki
                    Jánoska, de azt csak az láthatja meg, aki kijön a homokosba. Kinéz a
                    fáradságodért egy szál füstölt kolbász.</p>
				<p>- Jobban seretném, ha már azs isákomból nézsne ki - rimánkodott a cigány.</p>
				<p>Posztószél már akkor hozta a kolbászt. Akkorra tartotta biz azt Veronka, mikor
                    betelik az esztendeje a Jánoska idekerültének, de Posztószél már látta, miben
                    sántikál a gyerek, s örült a lelke, mikor Fütyü begyömöszölte az iszákjába a
                    kolbászt. Előbb azonban hozzádörzsölgette a ruhája elejéhez:</p>
				<p>- Hadd érezzsem egés úton azst a drága sép sagát! Ne féljetek, a nyakatokra
                    csődítem érte, aki két lábon járó gyereke csak van a két falunak.</p>
				<p>Másnap megkezdődött a csincsésben az iskola. A gyerekeknek roppant tetszett a
                    Csicsmár Jánoska játéka. Újság volt előttük, ők még olyant soha nem láttak. S ha
                    láttak volna valaha igazi iskolát, az nekik nem tetszik meg annyira, mint ez a
                    vadvirágos, vadmadaras sumár. Itt nem voltak bepeckelve keskeny padokba: ült,
                    állt, hevert, kinek hogy esett jobban. Nem rekesztette be őket négy fal: az ég
                    kristálykupolája borult rájuk ragyogón, melegen. A szellő ide nem lopva járt be,
                    megsimogatni a kipirult arcocskákat, hanem szüntelen frissen tartotta őket hűs
                    leheletével. A nagyvirágú szulákok, a tűzpiros füzények belebólogattak a bölcs
                    csacsogásba, s a nádirigók, a sármányok, a fügemadarak tőlük telhetőleg
                    helyeselték a nagy igyekezetet.</p>
				<p>Mikor a dobosgém megszólalt a távol nádasokban, akkor Jánoska elhajította a
                    tollat, és elővette a furulyáját. Azt jelentette ez, hogy vége a napi munkának,
                    és kezdődik a játék. Veronka szederléből készült hűsítővel kínálta meg a
                    kislányokat. Jánoska meg gyenge sóskával traktálta meg a fiúkat. Jó étel az
                    annak, aki szereti.</p>
				<p>S egész délután egy ciráki gyereknek se jutott eszébe, hogy kiöltse a nyelvét a
                    nyirákiakra, s a nyirákiak egyszer se juttatták eszébe amazoknak, hogy van szabó
                    Cirákon, ákom-bákom-rákom. S mikor vadvirágokkal megkoszorúzva, dalolgatva,
                    ugrándozva hazafelé mentek, mind csak azon tanakodott, hogy a p betűnek jobb
                    felé van-e az ábrázata vagy bal felé. Már Annuska le is akarta rajzolni az
                    ujjával a kocsiút porába, de nem sokra mén vele, ha Ambrus Gergely nem segít
                    neki. A nyiráki bíró fia a ciráki bíró lányának!</p>
				<p>S mikor a két sereg gyerek elvált egymástól a Reszege hídjánál, nem azon
                    tülekedett, hogy ki bírja a másikat belelökni a patakba, hanem azon fogadkoztak,
                    hogy ki lesz ott holnap hamarább a csincsésben. S a kis tanítómesternek, mikor a
                    domb tetejéről addig nézett utánuk, míg bele nem vesztek az este violaszín
                    fátylába, úgy csillogtak a szemei, hogy szentjánosbogárnak lehetett volna őket
                    nézni.</p>
				<p>- Gyere már be, gyerek, mert elkap a bagó! - kurjantott fel neki Posztószél, s
                    mikor lebukott a verem száján, úgy puffantotta hátba, hogy csak úgy dongott. A
                    szegény ember nem tud akkor a szavakkal cifrálkodni, mikor tele van a szíve.
                    Jánoskának annyit ért ez a hátbaütés, mint mikor a királyfinak fél országát
                    átadja a király.</p>
				<p>Veronka pedig akkora köcsög aludttejet tolt elé, hogy azt lehetetlen volt
                    egymagában megenni. Kénytelen volt hozzá egy nagy karéj kenyeret is
                    elmorzsolgatni.</p>
				<p>Éppen a köcsög fenekét karistolgatta a kanállal, mikor a Fütyü cigány
                    berikkantott a lyukon:</p>
				<p>- Jaj, drága sépségeim, halljátok-e est a nagy csendességet?</p>
				<p>- Micsoda csendességet, te bolondos?</p>
				<p>- Hát a Resegében nem csitorázsnak a békák. Elállt a savuk azson való
                    csudálkozsásukban, hogy semmi csúf sót nem hallottak máma.</p>
				<p>Mire Posztószél meggyújtotta a cserépmécsest, akkorára már a cigány odabent volt,
                    de már a maradék kenyeret is elővette a gyékénykosárból., Tudta ő ott a járást a
                    sötétben is.</p>
				<p>- Jaj, serelmes siveim, de csak rossat tettek velem azzsal a kolbáskával. Mióta
                    azst megettem, azsóta semmi más ételnek nem érzsem azs ízsit.</p>
				<p>S azzal még a morzsákat is összeszedegette az asztalról, s megnyalogatta a köcsög
                    szélét.</p>
				<p>- Hát csak nagy mesterség azs a tudomány. Én tudom, mert azs édes sülém is csupa
                    tudomány volt. Senki se tudott úgy ürgét önteni, mint ő, isten nyugtassa segént.
                    Mit kaps te azsért, Jánoska, hogy így kiokosítod ezseket a semmiházsi
                    gyerekeket?</p>
				<p>- Semmit - mondta Jánoska méltatlankodva.</p>
				<p>- No, én éppen tizsannyit adok, ha engem is megtanítas olvasni.</p>
				<p>- Nem tanulnád te azt meg sohase, Fütyü - csóválta Posztószél a fejét nagy
                    komolyan. - Láttam én egyszer, hogy a Vendel hajdú meg akart tanítani huszonötig
                    olvasni, de már a tíznél elszaladtál.</p>
				<p>Ezen mindnyájan nevettek, Fütyü legjobban. Azzal kihúzott a dolmánya hasadékából
                    egy cső sült kukoricát, s azt kétfelé törte.</p>
				<p>- Ne, Veronka, ne, Jánoska!</p>
				<p>- Hát az már megint hol ragadt a kezedhez? - ráncolta össze a homlokát
                    Posztószél.</p>
				<p>- Ejnye, csimbora, ne edd meg mindjárt a nézéseddel azs embert, ha egy csiv
                    kukoricát tanál. Hisen láthatod, hogy csupa vadkukoricsa.</p>
				<p>- Az ám, mégpedig sülve!</p>
				<p>- Nem sült azs, csak asalt. Nem is csuda ebben a nagy forróságban, amelyik még a
                    segin csigánnak a patyolat bőrét is mind elsüti. Jaj, ha a sobámnak úgy volna
                    fala, mint ahogy teteje nincsen, de sereinek ebből a csudar melegből egy kicsit
                    eltenni télire.</p>
			</div>
			<div type="chapter">
				<head>
                  VIII. Karácsonyest a putriban
                </head>
				<p>Abban az esztendőben pedig nagyon korán beköszöntött a tél. Egyszerre
                    csontkeményre fagyott a föld. A kapát, az ekét nem eresztette magába. A szőlők
                    takaratlan maradtak, az őszi szántásra gondolni se lehetett.</p>
				<p>Máskor ilyen tájban még a fecskét is hallani, fülemülét is látni. Most hetekkel
                    elhurcolkodtak idejük kitelte előtt. A kis madarak megérezték, hogy itt nem jó
                    világ lesz. Őhelyettük a pipiskék jöttek elő. Azok ott csipogtak dideregve a
                    kocsiúton, a kerékvágásban:</p>
				<p>- Csiki szűr, csiki szűr!</p>
				<p>Mivel azonban a falusi gyerekek még úgy sincsenek csiki szűrrel ellátva, mint az
                    égi madarak, vége szakadt a Jánoska iskolájának is. Igaz, hogy a tanítómester is
                    átalakult nádvágó mesterré. Gyűjteni kellett a téli tűzrevalót. A putrinak ugyan
                    megvan az a jeles tulajdonsága, hogy amilyen hűvös nyáron, olyan meleg télen,
                    hanem Posztószél meg azt jövendölte, hogy ez nem olyan tél lesz, mint a többi.
                    Márpedig Posztószélnek csak érteni kell ezt a tudományt. Mihez értsen, ha még az
                    időhöz sem, aki kijárta a szélmolnárságot, és mester lett a koldusságban?</p>
				<p>- De hiszen, gyermekeim, sokan megsiratjuk még ezt a telet! Tudják azt a piócák,
                    hogy mért bújnak le olyan mélyen az iszapba! Hát tán az a nagy makktermés jót
                    jelent? Az is tudni való, hogy mikor a Tejút ilyen tisztán tündöklik, mint az
                    idén, sokan elcsúszkálnak azon a rávaló esztendőben. Észrevetted-e, Veronka
                    lelkem, azt a nagy farkaspókot a tűzhely hasadékában? Az is azért jött be, mert
                    nem tudja mikor mehet ki. Hát te, Jánoska, vetted-e észre, hogy hogy pattog a
                    nád? Tudja az, hogy mit sirat. De még az én lábam csontja se hiába sajog!</p>
				<p>Jánoska nem sokba vette az ilyen beszédeket. Sokkal több gondja volt arra, hogy
                    mennyi idegen madarat kergetett a zord idő a nádasba. Olyanokat, amiknek a nevét
                    se tudta, mert sohase voltak ezen a tájon járatosak. Rendezett is Buksi nagy
                    vadászkirándulásokat, s amit hozott, azon hűségesen megosztozott a Madzaggal.
                    Minden csontot meghagyott neki, s azon a Madzag úgy fölvette magát, hogy szinte
                    gurult.</p>
				<p>- Valóságos kötél lesz már a Madzagból - cirógatta meg Posztószél az öreg
                    ebállatot.</p>
				<p>Egyszer aztán Madzag is hozott valamit. Egy dermedt mátyásmadarat, aki a hegyi
                    erdőkből lecsavargott valahogy az alföldre. No, ide egészen jó helyre jött
                    szegény. A Madzag az öreg fűzfa tövében találta meg, s mivel ő nem él
                    madárhússal, a Buksi cimborának akart vele kedveskedni. Veronka azonban elkapta
                    tőle a zsákmányt, fölmelengette a konyhán. Tyúkborítóban, rosta alatt, hol
                    rejtegette addig, míg megszelídült, s egy reggel becsempészte a Jánoska sapkája
                    alá. Soha jobbízűt nem kacagott, mint mikor a fiú fölkapta a sapkát, s a mátyás
                    kilibbent alóla.</p>
				<p>- Jánoska, Jánoska! - kiáltotta, kis gazdasszonya vállára repülve.</p>
				<p>Jánoska úgy megrettent, hogy majd elejtette a fejét. Azt hitte, álmodik. Körül is
                    nézett olyan bámészan, mint a Makkos-erdőben azon a bizonyos reggelen. De most
                    nem a Mák Máté uram haragos szeme meredezett, hanem a Veronka csillagszeme
                    sugárzott rá.</p>
				<p>A mátyás hamarosan beleszokott új tagnak a famíliába. Ő lett a putri bohóca.
                    Megtanult csaholni, megtanult miákolni, meg a szájában tartani a Posztószél
                    pipáját, szerette megkacimbálni a Veronka befont haját, óraszámra elmulatta
                    magát a Jánoska nevével, de a legnagyobb öröme mégiscsak az volt, ha a Buksit
                    összeveszejthette a Madzaggal. Azt pedig olyankor cselekedte, mikor a két pajtás
                    egymás mellett szendergett a tűzhely előtt. Olyankor a mátyás lesurrant a
                    kemencenyakról (nagyon szerette a meleget), és megcsípte a Madzagnak a
                    fülét.</p>
				<p>- Mérrr, mérrr? - kérdezte mérgesen a Madzag, álmosan hunyorogva a szemével. De
                    mikor azt látta, hogy a Buksi egészen nyugodtan szundikál, akkor ő is megint a
                    lábai közé szedte a fejét.</p>
				<p>Erre a mátyás megint elősomfordált, s most már a Buksinak rántotta meg a farkát
                    úgy, hogy az egyszerre talpra pattant.</p>
				<p>- Miáj, miáj! - jajgatta keservesen. A Madzag pedig semmiért sem haragszik jobban
                    a világon, mint mikor őt a Buksi Mihálynak csúfolja, s ilyenkor rendesen
                    megfogja neki a nyakán a bőrt, s tán a lelket is kirázná a kenyeres pajtásából,
                    ha az meg a körmeivel nem kérdezné tőle, hogy:</p>
				<p>- Hogy adod a bundád, Madzag?</p>
				<p>Nagyon szegényes mulatság biz ez, de hát a putribeli emberek nem is kívánnak
                    különbet. Igaz, hogy hiába is kívánnának. Napok óta, hetek óta esik a hó, s a
                    putri úgy be van temetve, hogy csak a kéménye látszik ki, az feketéllik ki a
                    nagy fehérségből. Olyan az egész, mint egy nagy sírdomb, a kémény rajta a fekete
                    márványkő.</p>
				<p>Hanem azért azoknak, akik a Varjú-várban élnek, nincs olyan vidám
                    karácsonyestéjük, mint azoknak, akik a putriban vannak eltemetve. Pedig a mécset
                    is eloltották, mert fogytán van az olaj, arra meg kevés reménység van, hogy
                    húsvét előtt bemehessenek érte a faluba. Ez a tenger hó talán még akkorára se
                    olvad el. De hiszen világít ezeknek a betlehemi csillag!</p>
				<p>Az ám, a betlehemi csillag! Jánoska éppen azt meséli, hogy milyen bohóságot
                    álmodott ő mára virradóra. Mintha ölbeli kicsi gyerek lett volna, ezüstágyban
                    aludt volna patyolat vánkoson, s tündöklő szárnyú angyal hozott volna neki
                    aranycsillagot. Aztán az angyal elkezdett kisebbedni, kisebbedni, utoljára
                    olyan kicsi lett, hogy beleveszett a csillagba, s már akkor az se csillag volt,
                    hanem labda. Ő aztán a labdával hátbavágott egy öregembert, aki erre őt a
                    karjára kapta, meghintáztatta a levegőben, s mire visszatette az ágyacskájába,
                    akkor már nem is öregember volt, hanem a Fütyü cigány.</p>
				<p>- Az volt a legkülönösebb - mesélte a gyerek -, hogy csupa csipke meg bársony
                    volt abban a szobában minden, és akkora ablakok voltak rajta, mint a templomon,
                    mégis olyan sötét és hideg volt. Úgy örültem, mikor a mátyás megcsipkedte az
                    orromat, és láttam, hogy itthon vagyok.</p>
				<p>- Rossz álom lehetett, szolgám - nevetett Posztószél -, a Varjúvárban láttam én
                    olyan szobákat.</p>
				<p>Ezen megakadt a beszéd, mert a Varjú-várat senki se szerette emlegetni. Nem is
                    való az, különösen karácsony estéjén.</p>
				<p>Posztószél megint meg akarta indítani a beszédet. Éppen azt akarta elmesélni,
                    hogy ő meg otthon járt az éjszaka a malmában, mikor valami kaparászás
                    hallatszott a verem száján.</p>
				<p>- Jaj, farkas! - bújt oda Posztószélhez Veronka félős borzongással.</p>
				<p>- Róka lehet az csak, cselédem - nyugtatta meg az öreg -, a farkasnak nincs már
                    erre híre se. Bevették azok magukat a Varjú-várba. Nem is farkas már az ő nevük,
                    hanem Harkabusz meg...</p>
				<p>Most meg már a putri tetején hallatszott valami dobogás, s egyszerre bezuhant
                    valami nehéz test a kéményen. Meg is szólalt abban a percben:</p>
				<p>- Jaj, drága sentjeim, de nehezsen talál be hozzsátok a segén ember. Tán tik is
                    Varjú-várat jáccsotok mán?</p>
				<p>Akkorra Posztószél lángra lobbantotta a mécses kanócát. Bíz az elég nehezen ment,
                    mert a putriban acél, kova a tűzszerszám. Addig a cigány kicsinosította magát:
                    kormos kezével végigsimogatta az ábrázatát. Csak a foga villogott ki a nagy
                    feketeségből.</p>
				<p>- Tán nem is eriltek a vendégnek? - kérdezte elszontyolodva. - Pedig engem a
                    betlehemi csillag vezsérelt ide. Azs juttatta eszembe, hogy nini, Postósél
                    csimboráék meg egésen magukban vannak ezsen a sent estén. No, mondom, saladj,
                    Fütyü, ne mondhassák, hogy kiestek a grácsiádból.</p>
				<p>- Okosan tetted, Fütyü - hagyta helyben Posztószél -, csak az a kár, hogy előbb
                    nem jöttél. Bizony neked már nem jutott se a mézes fokhagymából, se az olajos
                    káposztából.</p>
				<p>Pedig az mind a kettő igen nevezetes karácsonyböjti étek. Egészen méltó hozzájuk
                    a harmadik csemege, amit fekete reteknek hívnak. Szerencse, hogy abból még
                    maradt egy fél cipónyi nagyságú. Azt Veronka szíves készséggel odatette a
                    karácsony éjszakai vendég elejbe. Nem sajnálta tőle a sót-paprikát se.</p>
				<p>- Tessék, Fütyü bácsi, olyan ez, akár a jó édes barackmag, csak vastagon kell
                    hámozni.</p>
				<p>Fütyü bácsi mohón kapott a retek után, de aközben körülvillogtatta a szemét, s
                    meglátott a padkán egy nagy tál aszalt szilvát. Akkor mindjárt eltolta maga elől
                    a retket.</p>
				<p>- Nem seretem azs édes barackmagot - mondta fanyalogva. - A sépapám is attól halt
                    meg iskolásgyerek korában. Inkább seretnék egy pár sem asalt silvát enni, ha
                    akadna valahol. Hasnos eledel azs nagyon. Azst tartják, hogy aki karácsony
                    estéjin asalt silvát esik, annak álló estendeig mindég helyén les azs
                    étvágya.</p>
				<p>Veronka ugyan karácsony napjára szánta a szilvát, hanem azért az első szóra
                    odatette a tálat Fütyü elé. Isten őrizzen, hogy Fütyü bácsinak baja legyen az
                    étvágyával! Ki venné azt a lelkére egy-két szem szilva miatt?</p>
				<p>Fütyü pedig egy szót se szólt többet addig, míg azt a nagy tál szilvát az utolsó
                    szemig a gallérja mögé nem hányta. Mégpedig magostul. Aztán megitta a levét.
                    Utoljára pedig megette a retket hajastól, s csak akkor fohászkodott föl:</p>
				<p>- No, édes mézseim, kicsi híja, hogy jól nem laktam.</p>
				<p>- Mi híja még, Fütyü? - pislogatta sebesen a fél szemét Posztószél. Veronkának
                    szólt az, akit egy kicsit elszomorított, hogy Fütyü olyan tiszta időt csinált.
                    (Arra mondják azt, mikor semmi se marad a tálban.) Hát most már mit esznek ők
                    holnap?</p>
				<p>- Seretnék rágyújtani. Akkor ostán nem cserélnék - uram bocsá’ - a földesúrral
                    se. Csakhogy a dohányom otthon felejtettem, a pipám meg nem találom.</p>
				<p>Pipája Posztószélnek se volt több annál az egynél, akit mindig a szájában
                    hordott. Hogy osztozzanak azon már most meg? Úgy osztoztak biz azon, hogy hol
                    Posztószél szippantott belőle egyet, hol Fütyü.</p>
				<p>De Fütyünek még most is nyomta valami a lelkét. Addig nyomta, míg csak Jánoska
                    meg nem kérdezte tőle:</p>
				<p>- Mit nyögsz annyit, Fütyü bátyám? Mid veszett el?</p>
				<p>- Jaj, esem azs elméd, de csak kinézsed, hogy mi bajom. Elvestettem valahol a
                    sobám kulcsát, ahogy saladtam hozzsátok a betlehemi csillag után. Mánmost én
                    azst meg nem találom addig, még a hó el nem olvad. Addig én nem mehetek el
                    tőletek.</p>
				<p>Hát ez egészen rendén való dolog volt. Mindjárt rá is bízták Fütyüre, hogy most
                    már ott válasszon magának hálóhelyet, ahol akar. A kémény alját választotta,
                    mert onnan kiláthat a betlehemi csillagra is. Pedig csak azért feküdt biz ő oda,
                    mert az legközelebb volt a tűzhelyhez.</p>
				<p>Jánoska odaadta neki a szalmazsákját, Veronka a vánkosát, Posztószél pedig
                    takaródzónak az ünneplő szűrét. De Fütyü még ezzel se érte be. Hanem a Madzag
                    kutyát ráfektette a lábára, a Buksit meg odaédesgette a fejéhez. Azok jó meleget
                    tartanak. S ekképpen megvackolva, háládatos szívvel adta álomnak a fejét:</p>
				<p>- Felsiges Istenkém, csak már úgy elaltatnál ezsen a jó helyen, hogy föl ne
                    ébrednék tavaszig, mint a csigabiga!</p>
				<p>Hát hajnaltájban mégis arra ébredt föl a família, hogy Fütyü féllábon ugrál a
                    szobában, s úgy didereg, hogy a foga is vacog bele.</p>
				<p>- Mi lelt téged, Fütyü? - kérdezték tőle ijedten.</p>
				<p>- Mi lelt, mi lelt? Hát azs lelt, hogy ürge lett belőlem. A kéményen át beesett
                    az eső, és kiöntött a helyemről, így van azs, ha én egyser jó sándékba foglalom
                    magamat. Mán most saladhatok a kulcsomat keresni.</p>
				<p>- Az eső, Fütyü? Félrebeszélsz te, Fütyü. A fejedbe ment az aszalt szilva.</p>
				<p>De biz eső volt az, valóságos felhőszakadás. Posztószél fölkapaszkodott a putri
                    szájába, és kikémlelődött az éjszakába. Nyoma se volt már a hónak. A halmok
                    oldaláról nagy patakokban zuhogott a víz.</p>
				<p>Posztószél szomorúan csóválta meg a fejét:</p>
				<p>- Karácsonyi eső: nagy szomorúság. Majd meglátja, aki megéri. Fütyü azt mondta
                    erre, hogy ő már megérte. Soha ilyen nagy somorúsága nem volt azs életben. Mind
                    pocsékká ázsott azs a drága sép ruhája, amelyikben valóságos hercsegnek látsott
                    a setitben.</p>
			</div>
			<div type="chapter">
				<head>
                    IX. Isten haragja
                </head>
				<p>Hanem ez egyszer Posztószél alighanem csúfra maradt a tudományával. “Karácsonyi
                    eső: nagy szomorúság.” De bizony nagy vígság lett abból hegyen-völgyön.</p>
				<p>A nagy eső tisztára elmosta a telet. Ahogy a felhők kiesték magukat, a meleg szél
                    üres zsák módjára szétfújta őket. A nap kisütött, és úgy befűtötte a földet,
                    hogy az egyszerre tavaszt érzett.</p>
				<p>Az új esztendő első heteiben a sok beistállózott jószágot már ki lehetett verni a
                    szabadba. Bokáig nőtt akkorára a fű a legelőkön. A szegény embernek ez volt az
                    első öröme. A drága száraztakarmányt nem kellett feletetni az utolsó szálig.</p>
				<p>A másik az volt, hogy gyertyaszentelő körül már meg lehetett kezdeni a tavaszi
                    szántásokat. Ha jó időt ad az isten, már tán pünkösdre új lisztből lehet sütni a
                    kalácsot. Ebben az esztendőben nyilván kétszer is lehet aratni.</p>
				<p>Jó idő pedig volt bőviben. Fát, szőlőt, veteményt, mindent megbolondított a
                    napsugár. Még a fecskék is korábban hazajöttek az idén egy-két héttel, s mégis
                    azt hitték, hogy ők most elkéstek egy-két hónappal. Hiszen más esztendőben még
                    ilyenkor napszámra el kell ficseregni egy-két szem szúnyogért, most meg
                    vékaszámra lehet fogni már legyet is.</p>
				<p>Csudálatosán meg volt zavarodva a természet. A kék sugarú őszi csillag, amelyik a
                    múlt esztendőben nem bírt előbújni a földből, most egyszerre virított az
                    ibolyával, s a pipacs utolérte mind a kettőt. A nádas a putri mögött olyan
                    haragoszöld gúnyát öltött magára, amilyent csak nyár derekán szokott hordani, s
                    abban az időben, mikor máskor még csak a szemét nyitogatja, most már ki is
                    teremte magát. Veronka már alig győzte hova rakni a sok turbolyagyökeret, a
                    tömérdek földimogyorót, vízigesztenyét. De Posztószél még a tetőbélést is
                    teledugatta gyenge nádtorzsával.</p>
				<p>- Nagy úr lehet még ez az idén, gyermekeim!</p>
				<p>Hogy milyen áldott világ járt, azt abból lehet a legjobban megítélni, hogy Fütyü
                    hetek óta feléjük se nézett a szegény Posztószéléknek. De még jobban abból, hogy
                    Harkabusz fölemelte az árendát. De legjobban abból, hogy az idén még azt is
                    zúgolódás nélkül fogadták a bérlők. El voltak arra készülve Cirákon is, Nyirákon
                    is, hogy ennek az évnek is az uraság fölözi le a hasznát. No hiszen jut is,
                    marad is.</p>
				<p>- Csak már egy kis esőt adna a fölséges Úristen!</p>
				<p>De a felhőknek nyilván másfelé volt dolguk mostanában. Akkorát se lehetett
                    belőlük látni, mint egy jóravaló subafolt. Pedig idelent nemigen beszélgetnek
                    már az emberek egyébről, csak arról, hogy ejnye, ejnye, hát csak nem akar egy
                    kis esőcske lenni!</p>
				<p>Nem ám, még harmatocska sem. Egyszer az is meggondolta magát és elmaradt. Ugyan
                    mit keresett volna itt, hiszen ki se játszogathatta magát a fűszálakon. Elnyelte
                    a szomjas föld hullása percében.</p>
				<p>Az emberek már nem tudtak éjszakánként aludni a nyugtalanság miatt. A házak
                    tetejéről leskelődtek szét a csillagos éjszakában: látnak-e valahol felhőt
                    kerekedni? Hiábavaló fáradság volt: felhők nélkül villámlott az ég alján. Azt
                    szokták mondani ilyenkor, hogy: szárazságra villámlik.</p>
				<p>Várjatok csak, emberek, nem tudjátok még ti, mi az a szárazság! Még most csak ti
                    kéritek az esőt, buzgó énekszóval, alázatos imádsággal az istenházában: nyissa
                    meg az egek csurgóit, mert a földi kutak mind kiszáradtak. (Már akkor a
                    Reszegéből ivott mind a két falu, az ember együtt az oktalan barommal.)</p>
				<p>Egyszer aztán a fák, a füvek is elkezdtek sírni. Valami csudálatos fájdalmas
                    zsibongás támadt a levegőben az aszalódó kalászok, a pörkölődő levelek
                    zizegésétől. Nem hallatszott föl az égbe az se.</p>
				<p>A fák sírásával összevegyült a szomjas barmok bőgése és az égi madarak ijedt
                    lármája. Ezek csak tudtak magukon segíteni: elköltöztek ebből a mostoha
                    határból. Nem maradt ott egy fia veréb se.</p>
				<p>Jöttek helyettük egyéb szárnyas állatok. Azok, akiknek a szárnyára az van írva a
                    Biblia szerint, hogy “Küldtek, jöttem, elátkozott föld porából lettem!” Ezek a
                    hívatlan vendégek: a sáskák, nekik a szárazság szálláscsinálójuk, ők mindig a
                    sarkában járnak, és soha el nem maradnak tőle.</p>
				<p>Eddig olyanok voltak a mezők, mint valami megpörkölődött abrosz. Ahol a sáskák
                    rezgő serege megtelepedett, ott korommá égett, ami eddig csak meg volt pörkölve.
                    Végeláthatatlan nagy fekete foltok maradtak utánuk. Fölettek azok mindent az
                    utolsó fűszálig, az utolsó falevélig. Akkor aztán továbbmentek ők is egy házzal,
                    csillogtatva, rezgetve üveges szárnyukat a gyilkos napsütésben.</p>
				<p>“Hívnak, menjünk; elátkozott föld porából lettünk.”</p>
				<p>Akkor aztán Fütyü cigány is jónak látta fölkeresni a szegény Posztószéléket nagy
                    magányosságukban. Bizonyosan nagyon el vannak csüggedve, rájuk fér a
                    bátorítás.</p>
				<p>A homok úgy sütött, mint a meleg hamu, azért Fütyü ugyancsak kapkodta a talpát.
                    De szemét is ugyancsak dörzsölgette, mikor odaért a putrihoz. Az öreg fűzfa is
                    elunta az életét, csak a száraz karjait nyújtotta az ég felé. A csincsés is
                    odább szökött, abból is kiszáradt az élet. Csak a fekete gödrök tátongtak
                    kietlenül, mint valami éhes szájak.</p>
				<p>- Adjon isten! - kukkantott be Fütyü.</p>
				<p>- De bizony azt is vegye el, amit meghagyott! - mordult vissza Posztószél
                    keserűen. </p>
				<p>- Hát hagyott még valamit azs istenke?</p>
				<p>- Ezt a fél szememet, ni! Pedig ezzel is jobban szeretnék már nem látni. Elég
                    irtózatot láttam már négy hónap óta.</p>
				<p>Fütyü elfintorította a képét.</p>
				<p>- De lágysívű ember lett belőled, csimbora! Látod, a csigán sokkal keményebb
                    fábul van faragva. Ázs mindig feltalálja magát. Látod, én mán Sent Jánosnak is
                    beálltam.</p>
				<p>- Minek, te? Ne bomolj, Fütyü, nem arra való idő van most.</p>
				<p>- Hasen én nem figurázsok, nene! Vagy nem Sent János volt azs, aki sáskával
                    táplálkozsott a pustában? Te jobban tudod, mert te istenes ember vagy. No,
                    mondhatom, hogy a sáska nem úrnak való kost. Megpróbáltam.</p>
				<p>Nem nevette el magát senki. Erre aztán Jánoskába kötött bele Fütyü:</p>
				<p>- Tudom ám én, rajkóm, hogy mért erestetted búnak a fejed. Félted a mesterséged,
                    ugye? Sok les azs idén a kolduló ember, csak azs a baj, hogy nem les kitől.</p>
				<p>Tudta a cigány, hogy mit beszél. A sáska még nem az utolsó láncszeme az isten
                    haragjának. Azután jön még a legborzasztóbb, amit úgy hívnak, hogy: éhínség. Ez
                    az ostorban a suhogó.</p>
				<p>Addig csak jó világ volt, míg a téli maradék korpában tartott, amit a jószág
                    meghagyott. Ha azt őrölt makkal összekeverik, abból lehet kenyeret sütni. Az jó
                    az embernek is meg az állatnak is, csak az a kár, hogy nem szabad vele jóllakni.
                    Egy az, hogy akkor beteg lesz tőle az ember, a másik az, hogy akkor nagyon korán
                    elfogy.</p>
				<p>Bizony a korpa a legnagyobb takarékoskodás mellett is elfogyott. Harkabusz pedig
                    megtiltotta a makkszedést az urasági erdőben. Nem a parasztnak teremtette azt az
                    isten.</p>
				<p>Ekkor aztán elkövetkezett az a sírni-nevetni való állapot, hogy az emberek
                    eljártak koldulni a koldushoz. Az nagy úr volt, mert ellátta magát nádtorzsával,
                    vadgyökerekkel, vadmákkal és más ilyen drágaságokkal.</p>
				<p>Most már odaköltözött a két falu a putri mellé. Megfért már egymással szép
                    békességben Cirák meg Nyirák. Nem volt már személyválogatás az emberekben. “Én
                    is koldus, te is koldus!”</p>
				<p>Valami szívszakasztó látvány volt ez a koldustábor. Körös-körül a fekete mezők,
                    amiknek a hamvát csúfolódva kavarta föl a szél az égre. A rekedten bőgő állatok,
                    melyek tehetetlenül fetrengtek a forró homokban és kétségbeesve meresztgették
                    homályos szemüket a gazdáik felé. “Hát már ti se tudtok rajtunk segíteni?” Néha
                    ott sunnyogott körülöttük egy-egy róka is, föl se vették. Azt se ellenséges
                    szándék hajtotta oda, csak az ösztön: hátha itt kap valamit.</p>
				<p>A lemenő napnak valami halálsárga színe volt, mintha őt magát is valami betegség
                    bántaná. Sugárkévéi megnyújtották az emberek árnyékát, mely óriási
                    hosszúságokban vetődött ki a homokra. S akkor az egyik árnyék hirtelen
                    meglengett, mint valami szörnyű malomvitorla, s odamutatott napkelet felé a
                    kinyújtott karjával:</p>
				<p>- Felhő!</p>
				<p>Az emberek talpra szökkentek, és kitárták a karjukat az égi csoda felé. Felhő,
                    felhő!</p>
				<p>S a felhő sebesen közeledett, mintha csak szárnya volna, s egyszerre darabokra
                    szakadozott. Keselyűmadarak voltak azok, prédára éhes, kopasz nyakú állatok. Sok
                    mérföld messzeségben megérezték, hogy itt tor készül az ő számukra.</p>
				<p>Az emberek csüggedve hullottak vissza a homokra, és most már csak fáradt szemüket
                    emelték az égre. Várták azt a jótékony angyalt, aki örök álomra fogja le a
                    szemeket. Hiszen csapása már úgy sincs az istennek, ami még hátra volna.</p>
				<p>Pedig Harkabusz még hátra volt.</p>
				<p>Harkabusz uram pontos ember nagyon, azt az ellensége se tagadhatja. Ha az ő
                    kiskönyvébe az van beírva, hogy holnap bérfizetés napja van, hát annak meg is
                    kell lenni. Ami az istené, az az istené, ahhoz őneki semmi köze. De ami az
                    uraságé, azt ugyan nem engedi.</p>
				<p>Még annyi figyelmesség is volt benne, hogy kiüzent a népnek az öreg Vendellel.
                    Hogy el ne feledkezzenek arról, micsoda nap van holnap.</p>
				<p>Az emberek oda se hallgattak. Ők már igencsak leszámoltak a földi dolgokkal. Kis
                    úr már őnekik Harkabusz gazdástul együtt. Sokkal nagyobb úr elejbe készülnek ők
                    most számadásra.</p>
				<p>Posztószél azonban keményen szemébe nézett az öreg hajdúnak.</p>
				<p>- Tiszteltetjük a nemzetes kasznár urat. Ne fájjon miértünk az ő feje. Mire ideje
                    lesz, előtte lesz az árenda. Olyan, amilyent az esztendő érdemel.</p>
				<p>Vendel vállat vont. Bánja is ő, ha lesz, ha nem lesz. Neki most is csak arra van
                    gondja, hogy szem elől ne tévessze valahogy az orra hegyét. Még azt se kérdezte
                    meg Posztószéltől, hogy: hát kendnek mióta vitte fel így az isten a dolgát?
                    Gondolta, hogy az a főkoldus, hát hadd beszéljen.</p>
				<p>Másnap aztán Posztószél Veronkának is súgott valamit, Jánoskának is. Veronka
                    kiszaladt oda, ahol a kert volt valaha, Jánoska pedig átnézett a
                    “szomszédok”-hoz, az ürgékhez. Biz azok le voltak soványodva szegénykék, s meg
                    voltak szelídülve úgy, hogy megálltak az embernek. Nem féltek, mert nem bántotta
                    őket senki. Még Fütyünek se kellettek már.</p>
				<p>- Nagyon nem-seretem pecsenye azs övék. Isonyú somjazsik utána azs ember.</p>
				<p>Mire a két gyerek visszajött, akkorra Posztószél felkészült ünneplőbe. Még a
                    szűrét is a nyakába kerekítette, pedig nemigen számíthatott arra, hogy majd
                    ázik-fázik. De ne mondhassa Harkabusz, hogy meg nem tisztelte.</p>
				<p>A Varjú-várat még ez a rettenetes esztendő se tehette ridegebbé. A halott erdő
                    már nem száradhatott ki jobban. A varjú meg szívós madár, annak meg nem árt
                    semmi. Mindössze a rikácsolásuk lett mérgesebb.</p>
				<p>Harkabusz uramat is friss jó egészségben és rettenetes jókedvben találta
                    Posztószél. Úgy ordított, mint az éhes fenevad.</p>
				<p>- Hát kend mióta lett két falu szószólója?</p>
				<p>- Én vagyok most két faluban a legmódosabb ember, uram. Én hoztam be az árendát,
                    mind a kettőnek. Színit-javát annak, amit az idén termett a föld.</p>
				<p>Azzal az egyik szűrujjából kirázott az asztalra egy marék királydinnyét. Azt
                    pedig csak annyiban illeti meg ez a szép név, amennyiben a fekete retket a
                    magyar ananász nevezet. Nem valami fölséges faj dinnye az, hanem egy homokban
                    csúszkáló gazocska. S olyan tüskés gömböcskéket terem, hogy ha azokba mezítelen
                    talppal belelép az ember, hát akkor minden az eszibe jut, csak éppen nem az,
                    hogy királyok is vannak ezen a világon.</p>
				<p>- Ezt küldi Cirák, nemzetes uram. Ez a legszebb termése.</p>
				<p>A másik szűrujjából kiugratott Posztószél egy ürgét.</p>
				<p>- Ezt meg Nyirák termette, nemzetes uram.</p>
				<p>A nemzetes úrral az történt, ami még életében soha: nem tudott ordítani. Csak
                    tátogatta a száját, mint a kacsa, de hogy nem bírt hangot adni, legalább ráütött
                    az asztalra az öklével úgy, hogy az egyszerre telefúródott királydinnyével. Erre
                    aztán megjött a hangja, s rettentő bömböléssel kapta föl a bámészan szaglálódó
                    ürgét, hogy hozzávágja Posztószélhez. De az már akkorára túl volt ungon-berken,
                    amit eléggé sajnálhatott. Mert így nem lehetett szemmel látója annak a
                    szívvidító látványnak, mikor az ürge beleharapott Harkabusznak a keze fejébe, de
                    úgy, mintha ki se akarná többet ereszteni a foga közül. S Harkabusz addig
                    ugrándozott szobáról szobára, míg a Vendel hajdú füstöt nem fújt a szeme közé.
                    Akkor aztán eleresztette a kis fenevad a nagyot.</p>
			</div>
			<div type="chapter">
				<head>
                  X. Jég esik, könny hullik
                </head>
				<p>Harkabusznak nagyon rossz éjszakája volt, holott máskor ő szokott egyedül
                    szépeket álmodni az egész Varjú-várban. Nagyon sajgott az ürgefogak helye, meg
                    azok a száraz fenyvek is olyan kegyetlenül csikorogtak egész éjszaka. Annyiban
                    azonban hasznát is látta az álmatlanságnak, hogy legalább kigondolta, hogy
                    torolja meg ezt a megcsúfoltatást.</p>
				<p>Mit lehetne még elvenni a zsellérektől, amit az isten el nem vett tőlük?</p>
				<p>Másnap reggel ezzel a felebaráti szándékkal ült lóra. A düh még akkor is rázta
                    minden tagját, hogy észre sem vette, milyen hűvös szél nyargalászik körülötte.
                    Pedig elszoktak már attól ezen a tájon: a hűvös széltől!</p>
				<p>Csak mikor elporoszkált egy darabra, akkor tűnt föl neki, hogy a nap nem süt.
                    Fekete volt az ég kelet felől, mint a bakacsin, csak a felhők széle volt
                    ezüstcsipkés. Az olyan felhőkben terem a jég, hanem hiszen nekünk már teremhet!
                    Itt már nem talál csépelni valót.</p>
				<p>Az a bakacsinkárpit hirtelen meghasadt, s megmutatta, hogy mi lakik mögötte.
                    Szemvakító tűz, amelynek mérföldekre elhallik a lobogása.</p>
				<p>A paripa megállt. Ezen a tájon idegen hang volt már a mennydörgés, az riasztotta
                    meg. Szemmel láthatólag szeretett volna visszafordulni, hanem Harkabusz előhúzta
                    a csizmaszárából a korbácsot, s avval olyat húzott szegény párára, hogy
                    kiserkent a vér az oldalából. Erre aztán nekibőszült a megkínzott állat, és
                    leszegte a nyakát.</p>
				<p>- No, megállj, majd megtanítalak én vágtatni!</p>
				<p>Hasztalan igyekezet volt, a vihar csak utolérte őket, s zúdította rájuk a
                    mogyorónyi jeget. Erre aztán a ló mégiscsak visszafordult, s megiramodott
                    hazafelé. Hanem annyi esze volt neki, hogy előbb lehajította magáról a
                    gazdáját.</p>
				<p>- No, látod, én meg megtanítlak repülni!</p>
				<p>Most már galambtojásnyi nagyságban zuhogott a jég. Mire hazavánszorgott
                    Harkabusz, akkorára olyan volt az egész ember, mint valami ripacsos hajú tök.
                    Mind földagadt a mennyei parittyakövek helye. Most már nem ment gulyát foglalni,
                    örült, hogy bebújhat az odvába, s teleragaszthatja magát flastrommal. De hiszen
                    azért nem menekszik az a sok koldus az ő keze alól!</p>
				<p>Nem is akartak azok menekülni, inkább idejöttek a helyébe.</p>
				<p>Az elviharzott förgeteg felüdített embert, állatot. Megbékült már az isten: vizet
                    már adott! Majd ad az kenyeret is, csak el kell menni érte.</p>
				<p>Ezt már Jánoska eszelte ki. Követséget kell küldeni a földesúrhoz. Kérni tőle
                    gabonát, vetőmagot is, őröltetnivalót is. Utóvégre az is csak ember: lehetetlen
                    az, hogy meg ne induljon a szíve ennyi nyomorúságra. Ha a szívével nem
                    beszélhetnek, beszéljenek az eszével! A zsellérek kára az ő kára is, azoknak a
                    haszna meg csak az ő haszna igazán. Ha meg nem szánja őket: nemcsak ez az
                    esztendő vész el, hanem a jövő is. Itt mindenki éhen hal, s csak a bőrével
                    számol az uraságnak. Ha segítséget ad: megháromszorozva adják azt vissza jövőre.
                    Az idei kárt, a jövendő hasznot kamatostól.</p>
				<p>- Könnyű neked Jánoska, mert te még nem tudod, mi az a Varjú-vár! - húzódoztak az
                    emberek. - Az uraságnak szívihez nem lehet férni, mert az be van zárva a kis
                    unokája szobájába. Az eszitől meg isten őrizzen, mert azt Harkabusznak
                    hívják.</p>
				<p>De mikor az asszonyok elkezdtek jajgatni, mikor a kicsi gyerekek siránkozva
                    nyújtották lesoványodott kezecskéjüket a holdvilág ezüstkiflije felé: “kácsi,
                    kácsi” - akkor Mák Máté odafordult Ambrus Pálhoz:</p>
				<p>- Gyerünk no, földi! Szeretném én azt a földesurat látni, akinek kedve volna még
                    minket is megenni!</p>
				<p>Csakugyan szinte zörgött a csontja a két bírónak, úgy megviselte őket az ínség.
                    Lehet ugyan, hogy az ijedtségtől is zörgött, mikor szemtől szembe álltak Thurán
                    Benedekkel.</p>
				<p>A nagy úr összefont karral, szótlanul hallgatta a könyörgő beszédet, Lehet, hogy
                    nem is látta a patakzó könnyeket. Az ő fülét csak ezek a szavak ütötték meg:</p>
				<p>- Mindenünket elvette az Úr, de áldassék az ő neve, mert meghagyta a
                    gyerekeinket.</p>
				<p>A nagy úr csak azt látta, hogy mikor ezt mondja a két toprongyos szegény ember,
                    akkor olyan boldogság lobog a szemükben, hogy ez megállítja a könnyeket. Ó,
                    micsoda gazdagok ők, szegények, és micsoda nyomorult vagy te, szegény gazdag
                    ember! No, hát ne legyenek ők se gazdagok! Hadd fájjon az ő szívük is, mint az
                    övé fáj tíz esztendeje!</p>
				<p>- Megértettem mit akartok - vágott közbe kurtán -, megkapjátok a halasztást az
                    árendafizetésre. Kaptok vetőmagot is, lisztet is magatoknak, takarmányt is a
                    jószágotoknak.</p>
				<p>Ó, hogy borult le előtte a két szegény ember, hogy kívánta a fejére az isten
                    áldását, s hogy igyekezett elkapni a köntöse szélét, hogy megcsókolhassa! S
                    milyen kevélyen hárította el őket magától!</p>
				<p>- Nem kell a köszönetetek. Zálogot adjatok: egy-egy gyereket mind a két falu.
                    Azok mához egy esztendeig itt maradnak az én kastélyomban. Harkabusz viseli a
                    gondjukat. Mikor a tartozástokat megfizetitek, vihetitek a porontyaitokat. Addig
                    látnotok se szabad őket.</p>
				<p>Ó, milyen ijedten szaladt ki a két szegény ember, az a két éhen haló nyomorult
                    abból a házból! S mikor otthon, a Reszege-parton beszámoltak arról, amit
                    végeztek, milyen féltve szorította a szívére minden szülő a maga gyerekét.</p>
				<p>- Én nem adom az enyimet! Én se, én se! Inkább éhen veszünk mindnyájan. Legalább
                    együtt veszünk!</p>
				<p>És ekkor előállt Csicsmár Jánoska, kézen fogva Posztószél Veronkát.</p>
				<p>- Jó emberek! Ti engem befogadtatok, mikor csavargó voltam. Ti engem
                    felruháztatok, mikor rongyos voltam. Ti nekem ennem adtatok, mikor éhes voltam.
                    Áldom az Istent, hogy most elmehetek kezesnek mindnyájatok helyett, ugye, én
                    vagyok a mindenki Jánoskája? És eljön velem az én Veronka testvérem is, hogy
                    meghálálja nektek, ami sok jót az öregapánkkal tettetek. Az Isten mindnyájatokat
                    megáldjon!</p>
				<p>S azzal megindultak szép csendesen mind a ketten, s a sok ember közt nem akadt
                    egyetlenegy sem, aki szóhoz tudott volna jutni a zokogástól. Még a Fütyü
                    cigánynak is kivörösödött a szeme, mintha tormát reszelt volna, mikor odaborult
                    Posztószél vállára, akinek csendesen folydogált a könnye:</p>
				<p>- Ne busujj, drága sép öregapó, lesek én onokád mind a kettő helyett. Esek is
                    mind a kettő helyett!</p>
			</div>
			<div type="chapter">
				<head>
                   XI. A záloggyerekek
                </head>
				<p>Másnap, míg Harkabusz kimérette a lisztet, búzát a két falunak, a zálogba adott
                    gyerekek ott ültek egy a mohos kőpadon a kasznár lakása előtt. Veronka dideregve
                    bújt oda Jánoskához.</p>
				<p>- Jánoska, én úgy félek, mi lesz velünk! Jaj, ha becsuknak valami penészes
                    kamrába és ottfelejtenek. Sohse látjuk többé öregapót.</p>
				<p>Jánoska adta a bátrat, holott ő is nehéz szorongást érzett a mellénye alatt.</p>
				<p>- No, én nem félek. Nekem nagyon tetszik ez a sötét, öreg kastély. Olyan, mintha
                    te volnál benne a tündérkirálylány, én meg a tündérkirályfi.</p>
				<p>No, ezen lehetett nevetni. Messze van még a tündérkirályság, hanem a hétfejű
                    sárkány már itt van. Jött Harkabusz, nagyon csikorgatva a kavicsot a talpával s
                    haragosan csapkodva a csizmaszárát a korbáccsal.</p>
				<p>- Hadd nézzek a szemetekbe!</p>
				<p>A Veronkáéba ugyan nem nézhetett, mert az a kötőjét borította az arcára, hanem a
                    fiú annál bátrabban nézett vele farkasszemet.</p>
				<p>Harkabusz fölemelte a korbácsot, de a gyereknek úgy villogott a szeme, hogy csak
                    a saját csizmájára sújtott vele akkorát, hogy megrepedt rajta a bőr. A két
                    gyerek aztán estélig ott ődöngött az elhagyott udvaron. Nem törődött velük
                    senki, csak mikor a kapu felé közeledtek, ugrott eléjük egy tüskés bajuszú
                    emberke. Az volt a Krzsamecskó.</p>
				<p>- Ohó, nektek nincs megvan kimenet!</p>
				<p>Egyszer aztán Veronka arról panaszkodott, hogy ő álmos. Jánoska meg úgy érezte,
                    hogy ehetnékje van. Az ám, de hol, mit?</p>
				<p>Szerencsére meglátták Vendelt, ki a lépcsőház aljában egy kis széken ülve
                    gyakorolta szokott foglalkozását: nézte az orra hegyét.</p>
				<p>- Bácsi - lépett oda Jánoska -, látszik az ábrázatáról is, hogy itt kigyelmed a
                    legjobb szívű ember. Ugyan nem mondaná meg, melyik bokorban vetettek nekünk
                    ágyat?</p>
				<p>Az öreg hajdú, akármilyen savanyúan is, de elmosolyogta magát. Még hogy az ő
                    képéről jószívűséget olvasott le ez a gyerek! Ugyan jó szeme lehet neki.</p>
				<p>- Ti vagytok a zálogba adott gyerekek? - kérdezte szokatlan nyájassággal, s
                    levezette őket a kastélyépület mögött a konyhába. Ott átvette őket valami
                    kulcsárféle, és megmutatta nekik, hol lesz a szállásuk. Biz az valami
                    cselédszoba volt, de Veronka ott se tudott hova lenni csudálkozásában. Bizony a
                    putri falán nem lógott olyan szép kerek tükör, mint ezen. Se olyan finom kanapé
                    nem ékeskedett benne, mint ebben. Szalmafonás a deszkája, fehér porcelán
                    gombokkal kiverve a háta meg a karja. Nem is mert Veronka ráülni, hanem
                    lekuporodott a földre.</p>
				<p>Jánoska azonban egy cseppet sem csudálkozott. Látott ő már ennél nagyobb pompát
                    is, csak azt nem tudja hol.</p>
				<p>- Nyilván édesapád műhelyében - incselkedett Veronka.</p>
				<p>Erre aztán megint jót nevettek, de a legjobbat akkor, mikor valami kuktaféle
                    behozta a vacsorát. Volt ott sok mindenféle ételmaradék, de egyiknek se igen
                    tudták a nevét. De még az ízét se érezték.</p>
				<p>- Sokkal jobb ezeknél a te főzted, Veronka! - mondta bátran Jánoska.</p>
				<p>Csupa szerencse, hogy legalább kenyérrel jóllakhattak. Azt nem ettek már hónapok
                    óta, ilyent meg tán soha életükben. Hanem azért Jánoska abból is otthagyta az
                    utolsó falatot.</p>
				<p>- Éhes atyánkfia van! - sóhajtott Veronka, s erre kibuggyant a könny mind a
                    kettőjük szeméből. - Szegény öregapó!</p>
				<p>S ettől fogva minden reggel, minden este az volt a sóhajtásuk imádság gyanánt:
                    “Szegény öregapó! Ugyan mit csinálhat az most? Ugyan gondol-e miránk?”</p>
				<p>Egyszer aztán ezt is megtudták. Ahogy Jánoska ődöngött odakint a száraz jegenyék
                    alatt, hallja ám, hogy ugyancsak szűköl egy kutya valahol. Tréfából
                    elfüttyentette magát:</p>
				<p>- Gyere ide, Madzag!</p>
				<p>De már arról a víg csaholásról, ami erre felelt, csakugyan meg lehetett találni
                    Madzagot. Mert csakugyan ő szűkölt ott a drótkerítésen túl. Neki-nekiugrott
                    szegény pára, azt se bánta, hogy mind véresre szurkálja benne az orrát.</p>
				<p>Ő csakugyan nem bírt bejönni, hanem Jánoska mégis széttágította a drótot annyira,
                    hogy a kezét kinyújthatta. Azt azután a Madzag megnyalogathatta, s Jánoska is
                    behúzhatta azt, ami a Madzag nyakába volt kötve, az pedig egy szál zöld nádlevél
                    volt.</p>
				<p>- Kizöldült már a nádas: üzent öregapó! - szaladt oda ujjongva Veronkához. Ők meg
                    erre azt eszelték ki, hogy a déli csirkecombjukat betakargatták egy
                    papirosdarabba, s kiadták a Madzagnak:</p>
				<p>- Vidd haza öregapónak! - s mi már ismerjük a Madzagot olyan kötelességtudó
                    szolgának, hogy az bizonyosan haza is vitte a csirkecombot a putriba. Erről
                    öregapó is megtudhatta, hogy nem ette még meg Harkabusz az unokáit, ellenben ők
                    csirkecombot esznek, olyan jól élnek.</p>
				<p>Ettől fogva a Madzag mindennap megfordult a Posztószél-palota meg a Varjú-vár
                    közt, s hordta a postát egyik helyről a másikra. Egyszer egy deszkadarabot
                    hozott, amelybe egyenes vonalkák voltak bekarcolva, azok közül egy sor áthúzva
                    sárga földdel, a putri krétájával.</p>
				<p>- Ebben nem vagyok elég okos - törte a fejét Jánoska. - Mit jelent ez, öreg
                    Madzag?</p>
				<p>A Madzag ugyan erre véghetetlen sokszor megcsóválta a farkát, s az bizonyosan
                    jelentett is valamit kutyanyelven, de abban nem nagyon volt jártas Jánoska.
                    Hanem aztán Veronka megtalálta az ákombákomok nyitját.</p>
				<p>- Háromszázhatvanöt vonás van itten. Ezek közül át van húzva kilencvenkettő.
                    Annyi nap telt már el a rabságunkból.</p>
				<p>Jánoska odalépett az egyik fenyőfához, neki meg az volt a rovása.</p>
				<p>Szomorúan csóválta meg a fejét:</p>
				<p>- Még csak kilencvenegy. Öregapónak reszket a keze, azért húzta át a
                    kilencvenkettedik napot is.</p>
				<p>Éppen ezt a hibát igazgatták ki a deszkán, mikor Harkabusz meglepte őket,
                    meglátta a kutyát is, s mindjárt ráfogta a puskát.</p>
				<p>- Ohó, hát nem tudjátok ti azt, hogy nektek egy álló esztendeig semmi lelkes
                    állattal nem szabad szóba állnotok?</p>
				<p>Biz ez nyilván lelkesebb állat volt Harkabusznál, de bizonyosan ügyesebb volt
                    nála, mert telerúgta a szemét porral onnan a kerítés mögül, hogy Harkabusz csak
                    úgy prüszkölt tőle. Nem is talált a lövés, csak a vadászt vágta képen a puska
                    úgy, hogy megmozgott bele a zápfoga.</p>
				<p>Hanem ettől fogva megszakadt az üzenetküldözgetés. Lehet, hogy a Madzag
                    egyszer-kétszer még szerencsét próbált, de Jánoskáék többet nem mentek a kerítés
                    felé, hadd szokjon el onnét szegény pára. Mert ha Harkabusz még egyszer ott éri,
                    bizonyosan nem hibázza el másodszor.</p>
				<p>A kasznártól még hetek múlva se volt nyugta a két gyereknek. Az nem tudta őket
                    szívlelni még akkor se, mikor már minden szívet megvettek a kastélyban.</p>
				<p>Az öreg Vendelnek addig dicsérték a jó szívét, hogy még utoljára maga is elhitte,
                    hogy ő csakugyan tartogat olyant a százgombos kis mellény alatt. Különösen mikor
                    Veronka észrevette, hogy a száz gombot csak az imádság tartja, s lekönyörögte
                    róla a ruhát, hogy ráerősíthesse a gombokat. A vénségnek akkor nagy melegség
                    futott át a szívén. Nini, hát még ővele is törődik valaki? Örömében még barackot
                    is nyomott a Jánoska fejére, mikor az végignézett rajta:</p>
				<p>- Csak meglátszik kelmeden, hogy huszár volt, Vendel bátyám!</p>
				<p>Sohse ült pedig Vendel bátyám egyéb lovon, csak egyszer a deresen. Azon se ült,
                    hanem feküdt. Akkor is azért, mert elbujdosott a katonáskodás elől.</p>
				<p>Az öreg cseh kertészt pedig azzal vette meg Jánoska, hogy dicsérte a kertészeti
                    tudományát. Micsoda szép fenyőket nevelt ezen a sivó homokon! Nem tudta volna
                    azt más megcsinálni. Csak az a kár, hogy ezek a csúf varjak úgy ideszoktak a
                    fákra.</p>
				<p>- Mit tehetem varjakval? - mozgatta homlokán a bajuszt Krzsamecskó. - Annál
                    sokabban megvannak, mentül többet ijesztgetem őket.</p>
				<p>- Hát aztán mivel ijesztgeti őket, Krzsamecskó bácsi?</p>
				<p>- Hát amivel lehessen tülemtül. Puskátát én kézbe nem vehetem, mert az urakoknak
                    való - mondta a kertész. - Fára én nem mászom, mert én nem vagyom mókus. Én csak
                    ezzel ijesztem őket, hogy vágom nekik furcsa képeket, így ni!</p>
				<p>Azzal félrehúzta a száját, mintha a saját fülét akarná megharapni, aztán
                    fölfújta-a képét, mint a kecskebőr duda, utoljára pedig olyant rándult a feje
                    bőre, hogy a homloka fölszaladt a koponyája közepére, s hátul egymással
                    csókolódzott a két füle.</p>
				<p>No, ettől Veronka megijedt ugyan, hanem a varjúk nem. Jánoska különbet tudott
                    ennél. Sorra mászta a fákat, s elzavarta onnan a varjúkat. Az legalább
                    kimelegítette ebben a cudar télidőben. De egyéb se kellett Harkabusznak. Csak
                    úgy panyókára vetett atillában szaladt ki a meleg szobából, s fenyegette
                    kegyetlenül Jánoskát az öklével.</p>
				<p>- Hát te már az egész házat felforgatod, te gézengúz! Hát már azoknak az ártatlan
                    varjaknak se hagysz békét, te szélházi! Lejössz mindjárt arról a fáról, te
                    krokodélus!</p>
				<p>Azt nem tudhatni, melyik iskolában tanulta Harkabusz, hogy krokodilus fára
                    mászik, de az bizonyos, hogy Jánoskának esze ágában se volt lejönni.</p>
				<p>- Jöjjön föl, nagy jó uram, maga, ha valami mondanivalója van. Jobban ráér, mint
                    én.</p>
				<p>Harkabusz fülig vörösödve mérgében, leguggolt a hóba, s elkezdte hóval bombázni a
                    gyereket. Persze egyszer se találta el. Hanem Jánoska, mikor megunta a
                    mulatságot, úgy megrázta a fát, hogy ami hó volt rajta, az mind rázuhant
                    Harkabuszra. Úgy szaladt el onnan a varjak pártfogója, mint egy hóember. Este
                    aztán hallotta Jánoska a konyhában, hogy Harkabusz olyan beteg: vagy éri meg a
                    holnapot vagy se. Megfázott a nyavalyás a nagy varjúpártfogásban. No nem is
                    sajnálja senki.</p>
				<p>Jánoska azonban összenézett Veronkával, s a két gyerek csendesen kiszökött a
                    konyhából. Nem tudták ugyan biztosan, melyik a Harkabusz ajtaja, de a nagy
                    ordítozás útba igazította őket.</p>
				<p>Amikor benyitottak nagy szepegve, a lázas ember elhallgatott, s ijedten szögezte
                    szemét Jánoskára. Még a kezét is összetette, úgy könyörgött:</p>
				<p>- Ne bánts, te fiú, jaj, ne bánts!</p>
				<p>Jánoska pedig nyilván olyan szándékban volt, mert lerúgta a csizmácskáit, s
                    fölugrott a medvebőrös kanapéra, amin Harkabusz hánykolódott.</p>
				<p>Forduljon meg, nagy uram, arccal a vánkosra.</p>
				<p>A beteg szót fogadott, Jánoska meg ráugrott a hátára, s meggázolta úgy, mintha
                    csak hordókáposzta volna. Ami úgy lehet, neki is jól esett, de Harkabusznak meg
                    bizonyosan nagyon kedvére volt, mert olyan háládatosan nyögött, hogy maga is
                    csudálta, mikor Jánoska lehuppant róla.</p>
				<p>- No, nagy uram, a java fájdalmat már kigázoltam belőle. Most már csak takarózzék
                    be, s izzadja ki álmában azt a kis megfázást.</p>
				<p>A két gyerek aztán kifelé igyekezett volna, de Harkabusz a karjukba kapott, mint
                    az érckapocs.</p>
				<p>- Jaj, dehogy mentek, báránykáim! Nem tudok én aludni, ha egyedül hagytok, ha ide
                    nem ültök két oldalra a fejemhez.</p>
				<p>El is aludt nyomban, de a két gyerek kezét még álmában is szorította. Szoríthatta
                    is, mert bizony azóta se voltak ilyen közel őkegyelméhez az angyalok, mióta az
                    édesanyja utoljára megcsókolta.</p>
				<p>A két gyerek maga is bóbiskolni kezdett már, mikor egyszerre csak sarkantyúpengés
                    hallatszott, s ott állt az ajtóban egy szigorú nézésű, kevély tartású, szép
                    fehér öregúr: Thurán Benedek.</p>
				<p>- Kik vagytok ti? Mit kerestek itten? - nézte összehúzott szemöldökkel a furcsa
                    csoportot.</p>
				<p>- Mink vagyunk a zálogba adott gyerekek - ugrott talpra Jánoska, de vigyázatosan,
                    hogy az alvó föl ne ébredjen.</p>
				<p>A nagy urat meglepte ez a szelíd figyelem, s szó nélkül visszahúzódott. Harkabusz
                    pedig felkönyökölt az ajtónyikorgásra, s úgy cirógatta meg a gyerekeket, mint
                    valami jókedvű öreg medve.</p>
				<p>- Hát most már valljátok meg nekem: hogy mertetek bejönni a rettentő
                    Harkabuszhoz?</p>
				<p>- Mert más senki sem mert bejönni nagy uramhoz - magyarázta a fiú.</p>
				<p>- És sajnáltuk a bácsit, hogy senki se sajnálja - húzogatta Veronka a kötője
                    szélét.</p>
				<p>Harkabusz morgott, dünnyögött, két marékra fogta a bajuszát, utoljára
                    felszakajtotta az ajtót, és leordított a tornácról:</p>
				<p>- Vendel! Hát hányszor mondjam még, hogy ennek a két kis macskának ezután mindig
                    az én asztalomnál terítsetek? Mert úgy tudjátok meg, hogy aki erre a két kis
                    cselédre csak egyetlen görbe szempillantást vet, hát annak én leharapom a
                    fejét!</p>
				<p>Ez nagy csuda volt, de az még nagyobb, mikor másnap Thurán Benedek meglátta
                    Harkabuszt, és azt mondta neki vontatva, mintha nem sokat törődne az
                    egésszel:</p>
				<p>- Hallja, kegyelmed! Küldje fel néha énhozzám is azokat a záloggyerekeket!</p>
			</div>
			<div type="chapter">
				<head>
                  XII. Mit beszél az a kép?
                </head>
				<p>Thurán Benedek, amióta az unokáját elvesztette, nem látott eleven gyereket. Csak
                    azt a képet nézte mereven az asztalka felett, csak az előtt áradt ki belőle a
                    soha ki nem apadó keserűség.</p>
				<p>- Szólj hát, Jánoskám, lelkem! Jössz már szegény nagyapóért? Látod odakint már
                    nyílik a tavasz. Milyen szépen el lehetne már labdázgatni a friss gyepen. Jaj,
                    hogy örülhetnél te annak, ha hátba puffanthatnád nagyapót! Hát még nagyapó hogy
                    örülne neki!</p>
				<p>A kép csak mosolygott olyan szomorúan, mint ahogy szokott. Az öregember
                    lehajtotta a fejét az asztal párkányára.</p>
				<p>- Persze, te most haragszol nagyapóra, amiért a virágos tavaszról beszél. Azt
                    mondod, hogy a sírban nincsen tavasz, ott hideg van és sötét, ott te félelmet
                    érzel, mert magad vagy. Jánoskám, kicsi bogaram, ne haragudj szegény nagyapóra.
                    Látod, itt sincs tavasz. Itt is hideg van és sötét, mint a sírban. És látod,
                    nagyapó is fél ebben a nagy házban, mert olyan egyedül van benne, mint te a
                    kicsi sírban.</p>
				<p>A kép egyre mosolygott, s az öregembert szinte megrázta a fájdalom.</p>
				<p>- És még csak azt sem tudom, hol a sírod! Úgy mentél el, hogy meg se mondtad,
                    hova mégy. Rossz, rossz, rossz gyerek vagy, Jánoska!</p>
				<p>Aztán összecsókolta a mosolygó képet, s egyre cirógatta, míg beszélt hozzá:</p>
				<p>- No, ne nézz hát úgy! Hiszen nagyapó csak tréfált teveled. Nagyapónak senkije
                    sincs a világon, csak az ő egyetlen Jánoskája. Az utolsó Thurán. Csetverneki
                    Thurán Jánoska! Jaj, milyen nagy úr leszel te, mire megnősz! Kastélyod, falvaid,
                    földjeid, gulyáid, kincseid! Azokat nagyapó mind teneked gyűjtötte. Deli szép
                    levente leszel, aranyhintón hozod a hercegkisasszonyt.</p>
				<p>Mosolygott a kép, és mosolygott az öregember:</p>
				<p>- Ugye, micsoda bohóka ez a nagyapó? Hiszen te még csak kis legényke vagy,
                    nagyapó játszópajtása. Látod, milyen pajtásod nagyapó. Mióta te elmentél, azóta
                    ki nem mozdult a házból. Pedig az régen volt. Hány éve annak? Száz éve, egy
                    napja?</p>
				<p>A képzelet csalóka délibábjai elszálltak, az öregemberen megint erőt vett a
                    zokogás, a kép pedig egyre csak mosolygott.</p>
				<p>- Ugye, nagyapó már öreg ember? Gyengék a lábai, nem bír veled szaladni. Látod,
                    Jánoskám, már új pajtásokról is gondoskodtam neked: mikor az a két gyerkőc itt
                    hancúrozik a termekben, mindig azt gondolom, teveled kergetődznek. Ugye nem
                    haragszol érte? Látod, az a leányka olyan szelíd, az a fiúcska oly okos. Ugye,
                    nem bánod?</p>
				<p>A kép olyan biztatóan mosolygott, hogy Thurán Benedek letörülgette a könnyeit. És
                    szinte megenyhült a szíve, mikor otthagyta a szobát. Vitte benne a kép sugárzó
                    mosolygását is.</p>
				<p>Varjú-vár kinyitotta becsukott, világtalan szemeit: a nyitott ablakokon kévéstől
                    hullott be a napsugár, és tódult be a megifjult erdők, mezők fűszeres illata. A
                    mogorva ősök, a kardos leventék, a selyemviganós asszonyságok haragosan
                    integettek ki a nehéz aranyos rámákból: - Mi dolog ez, Thurán Benedek? Mért
                    eresztetted be hozzánk az élet illatát? Milyen jó kriptái dohosság volt itt
                    ezelőtt!</p>
				<p>Az ám, csakhogy a Posztószél kisasszony elszédült, mikor először belépett ide.
                    Úgy pihegett, mint a haldokló galamb. És arra Posztószél úrfi úgy szakított föl
                    egy nehéz ablakot, mintha egész életében egyebet sem csinált volna, csak
                    kastélyablakokat nyitogatott volna. És akkor Thurán Benedek mindjárt kiadta a
                    parancsot Harkabusznak, hogy szedjék le azokat a poros, pókhálós függönyöket, és
                    nyissák sarokra az egész sor ablakot. Úgy bizony, így fölvitte az isten a dolgát
                    a koldusivadékoknak!</p>
				<p>Lám, most is ott kuncognak az ablakfülkében, mint valami vidám egérkék, azt
                    próbálgatják, hogy melyikük bírja hamarább elkapni a hóvirágbokrétát, amit
                    Krzsamecskó igyekszik fölhajítani.</p>
				<p>Hiába, öreg már a legény, a szeme is gyönge, a karja se nagyot lendül: nem bírja
                    fölhajítani a bokrétát.</p>
				<p>Majd leszaladunk érte! - kiáltja le Veronka, s azzal megindul a két gyerek
                    kergetődzve a boltozatos termeken át. Ó, milyen furcsán kopognak a patkós falusi
                    csizmácskák a márványkockákon, ó, hogy kergeti szét az árnyakat a sarokból két
                    ártatlan szájnak pintyőkekacagása.</p>
				<p>És foszladozik az árnyék a Thurán Benedek lelkében is. Már nem szégyelli, hogy
                    kissé roskatag léptekkel halad a futó gyerekek után, s mire ő lebotorkál a
                    lépcső aljára, azok már gyöngyvirágokat keresnek odalent a bokrok alján.</p>
				<p>Mert úgy tesz a vén kastélykert is, mintha ő is meg akarna fiatalodni. Mintha az
                    ő szívét is megvette volna a két falusi gyerek. Krzsamecskó nem győz rajta
                    csodálkozni, hogy hol veszi magát az a sok itthonos virág a virágtalan, furcsa,
                    idegen palánták közt. És maga is hajlandó azt hinni, amin Jánoska bizonykodik,
                    hogy ez a sok virág mind az ő jókedvének a magjából sarjadzott itt föl.</p>
				<p>- De hiszen nincs is több ilyen kertész, mint Krzsamecskó bácsi. Csak rámosolyog
                    egyet-kettőt a földre, s az mindjárt virágokkal mosolyog rá vissza. De csak jó
                    is annak, aki olyan szépen tud mosolyogni, mint Krzsamecskó bácsi!</p>
				<p>S míg az öreg cseh most is azon próbálkozik, hogy hogy haraphatná meg a szájával
                    a fülét, addig a két gyerek szinte nyakfájdulásig mered föl egy fára, amelyiknek
                    a hegyében egy tarka madár ül.</p>
				<p>- Gyere le, gyere le! - integet neki a két gyerek.</p>
				<p>- Jánoska, Jánoska! - mondja rekedtesen a madár, s azzal lelebben a fahegyből,
                    éppen a fiú vállára. A nyakába van kötve egy pántlika, annak a két vége
                    bevarrva, mint valami zacskó, azt bontogatja a két gyerek nagy kíváncsian.</p>
				<p>- No, mátyás, mutasd, mit hoztál! Ez violamag. Hát ez mi lehet? Ez meg
                    sarkantyúkának a magja. No, ezért már a feje búbjára kell szalajtani Krzsamecskó
                    bácsinak a homlokát.</p>
				<p>- Jánoska, Jánoska - kopogtatja a madár a gyereknek a halántékát. Annyit jelent
                    ez, hogy ide hamar azzal a húsocskával! Ez kijár mátyásnak az ilyen hű
                    szolgálatokért.</p>
				<p>Mikor aztán azt is megkapta, akkor nagy harsogással meglebbentette a szárnyát - s
                    hirtelen visszazuhant, mert Thurán Benedek megkapta a lábát. Ott állt ő már
                    régen a gyerekek mögött, de csak nem bírt megszólalni. Most is el-elfulladt a
                    szava:</p>
				<p>- Kié ez a madár, fiam?</p>
				<p>- Az enyém. A mienk.</p>
				<p>- Hol vetted ezt a madarat, fiam?</p>
				<p>- Hozta a Buksi.</p>
				<p>- Hát az kicsoda?</p>
				<p>- Az öregapó macskája.</p>
				<p>- Ki a te öregapád?</p>
				<p>- Posztószél Antal, a koldus. De én csak fogadott unokája vagyok. Az igazi csak a
                    Veronka.</p>
				<p>- Hát ezt a madarat nem adnátok nekem?</p>
				<p>- Azt nem lehet, ne tessék haragudni - csüggesztette le a fejét a fiú. - Az az
                    öregapó játékos pajtása. Még pipálni is tud.</p>
				<p>Thurán Benedek erre eleresztette a madarat. Hiszen megtarthatta volna, ő, a
                    gazdag úr azt a hitvány madarat! De hát akkor mivel játszik Posztószél öregapó?
                    A másik öregapó! Akitől ő már úgyis elvette az unokáit. Eredj, mátyás, eredj!
                    Vidd haza hírül, hogy megmozdult a halott szív!</p>
				<p>Másnap már kevesebb időt töltött Thurán Benedek a képpel. Annál többet a két
                    koldusgyerekkel. Látni kellett volna azt, ahogy ott ült a nagy bársonypamlagon,
                    és maga mellé szedte a két záloggyereket.</p>
				<p>- No, most már mesélj, Jánoska. Szeretem a szavadat hallgatni. Csupa muzsikaszó
                    volt az a gyerekszó az ő lelkének. Hát még amiket beszélt! Sose hallott
                    olyanokat csetverneki Thurán Benedek.</p>
				<p>Micsoda, hát még a szegény embereknek is van szívük? Hát el lehet azt hinni, hogy
                    a két koldus falu megszán egy kis csavargó gyereket? S hogy aki legkoldusabb
                    köztük, az veszi magához? Megosztja vele a szalmavackot, a kolduskenyeret?</p>
				<p>- Mesélj csak, fiúcska, mesélj!</p>
				<p>Aztán az a napsugaras élet ott a föld alatt, a putriban, az ürgék
                    szomszédságában! Hát ott még nevetnek is, ott még kacagnak is?</p>
				<p>- Mondjad csak, kisgyerek, mondjad! S az istennek az a rettenes haragja! A
                    borzalom hónapjai! Hát hogy lehetett azt elviselni?</p>
				<p>- Hiszen mindnyájan szerettük egymást - mondta a gyerek csendesen. - Még a Fütyü
                    cigányt is szerettük, a bolondos Fütyüt, a jó szívéért.</p>
				<p>Jó szív, szeretet? Az öregember valami nagy ürességet érzett a szíve helyén, és
                    szinte oda se figyelve biztatta a gyereket:</p>
				<p>- Mesélj tovább, mesélj a Fütyü cigányról. Arról pedig volt mit mesélni. Lám,
                    mikor azt a fél kesztyűcskét hozta is!</p>
				<p>- Az én unokácskámét, a Jánoskámét. Megvan-e még az tinektek, fiúcska? Azt most
                    elhozzátok énnekem.</p>
				<p>Tovább már nem bírt magával, betámolygott megint abba a kis szobába.
                    Kihallatszott onnan a ki-kitörő zokogása.</p>
				<p>- Gyerünk oda, nézzünk be - vett erőt Veronkán a kíváncsiság, s a két gyerek
                    csakugyan odasompolygott. Az ajtón volt egy csillag formájú üveglapocska. Azon
                    lesett be valamikor Benedek úr a szobában játszogató unokájára. Azon nézett be a
                    fölpipiskedő két gyerek is. De Jánoska egyszerre visszakapta a fejét:</p>
				<p>- Veronka! Én már jártam ebben a szobában. Álmomban, karácsony éjszakáján. Ebben
                    a sarokban az ajtó mellett kell lenni annak az ezüstrácsos ágyacskának, amit én
                    akkor láttam.</p>
				<p>Ott is volt az csakugyan. Egyszer benéztek oda, mikor Benedek úr a kertben
                    sétálgatott. (Mert most már leszokott oda is; nagy öröme telt benne, hogy a
                    fenyvek megint életre kaptak, mióta a varjúsereg elkotródott onnan.)</p>
				<p>Veronkának nefelejcsbokréta volt a kezében, azt odatette a kép alá. Arról tudta
                    meg Thurán Benedek, hogy odabent jártak, s nem haragudott meg érte. Inkább most
                    már ő maga is bevitte magával a gyerekeket, s elbeszélgetett velük az
                    unokájáról. Nem szilaj keserűséggel, hanem megenyhült fájdalommal. S aztán a két
                    gyerek kezét a kezébe véve, odatérdelt velük a kép elé imádkozni, mert megtanult
                    már ő is az égbeliekkel beszélni:</p>
				<p>- Ó, Uram, ó Istenem, ereszd le éjszakánként a te legszebb angyalkádat, hadd
                    tegye szépekké egy öregember szomorú álmait.</p>
				<p>S az öregembernek csakugyan nagyon szép álmai lehettek, mert egyre olvadozott a
                    szíve, mint tavasszal a jégcsap. S mikor a kép mosolygott, kezdte már megérteni
                    a beszédjét.</p>
				<p>- Az istenházát mind a két faluban megigazíttattam: jól tettem-e? A balástyai
                    bérlőknek kavicsos utat építtettem: jól tettem-e? Cirákon is, Nyirákon is
                    iskolát állíttattam: jól tettem-e? A gombosi molnárnénak nekiadtam a malmot,
                    hadd neveltesse belőle az öt gyermekét: jól tettem-e? Az ínségeseknek minden
                    tartozásukat elengedem, mikor az esztendő letelik: jól teszem-e?</p>
				<p>- Jól, jól - mosolygott a kép mindenre -, azt hajtogattam én neked mindig, hogy
                    találd meg a szíved. De most már találd meg egészen! Mert egy-két nap múlva
                    letelik az esztendő, s viszi Posztószél a záloggyerekeket. Mi lesz akkor
                    tebelőled, Thurán Benedek? Megint az a magános öregember, aki elátkozott házban
                    lakik a varjakkal, az árnyakkal, a sötétséggel, a hideggel, az örök
                    szomorúsággal.</p>
				<p>És Thurán Benedek szót fogadott. Ott a kép előtt ölelte szívére a
                    koldusgyerekeket.</p>
				<p>- Báránykáim, legyetek ti az én unokáim. Kicsire szabta már az Úristen az én
                    életemet: adjátok nekem arra a kis időre a szíveteket.</p>
				<p>Zokogott már akkor ő is, zokogott a két gyerek is, akiket betakart a fehér
                    szakállával, csak az a kép a falon, csak az nevetett, hogy majd kiugrott
                    örömében a rámából.</p>
				<p>- Az ám - törölgette le könnyeit Jánoska -, de hát Posztószél öregapóval mi lesz?
                    Kije marad annak?</p>
				<p>- Hát megmaradnak a többiek; a Madzag, a Buksi, a mátyás, a Papatyi - mosolygott
                    az öregúr. - Mind elférnek azok itt Posztószél apóval együtt. Majd csinál nekik
                    helyet Harkabusz.</p>
				<p>Harkabusz annyira megszokta már a csodákat, hogy ezen sem csodálkozott. Csak a
                    Navalka szabó csodálkozott nagyon, mikor Csetvernekről kihozta Jánoskának az új
                    ruhát. Fekete bársonyzeke volt, aranyozott gombokkal, bársonynadrág
                    aranyrojttal. Született hercegnek kell annak lenni, aki ezt a gúnyát meg ezt a
                    sastollas kucsmát meg ezt a kordován csizmácskát magára meri venni.</p>
				<p>- Az a! Született Csicsmár János! - könyökölte oldalba Vendel hajdú a szabót. -
                    Az az ni, aki ott nyesegeti a rózsafákat.</p>
				<p>Navalka uram valósággal mekegésre fakadt csodálkozásában, s tán vissza is vitte
                    volna azt a gyönyörű ruhát, ha Vendel meg nem súgja neki, hogy nem jó lesz
                    bolondozni, mert az lesz ezután a kis gazda. De meg is érdemli, mert arany annak
                    a szíve, lelke.</p>
				<p>- Mindjárt kiláttam én azt belőle - bizonykodott erre a szabó is. - Mikor lesz az
                    örökbefogadás?</p>
				<p>- Holnap délben.</p>
				<p>- De már azt magam is megvárom. Úgyis paradicsomos káposzta lesz otthon az ebéd,
                    én pedig azzal nem élek.</p>
				<p>Annál nagyobb lakoma készült a Varjú-várban, meg rá híva mind a két falu. Hadd
                    egyenek, szegények, azok is nagy kanállal egyszer. Majd jó étvágyuk támad, ha az
                    uraság megmondja nekik, hogy visszavihetik az árendát. A Posztószél család
                    szerencséjének a bejelentését csemegének tartogatják. Nem tud arról még maga
                    Posztószél sem.</p>
				<p>De már másnap reggel Posztószél az első, aki megjelenik a Varjú-vár kapujánál.
                    Persze, jön az unokáiéit, hiszen letelt az esztendő. De mintha nem örülne ennek
                    a régen várt napnak, valami kedvetlenség borong becsületes vonásain. Nem tűnik
                    föl neki, hogy a kapu nyitva, a mindig zárt kapu! Nem veszi észre, hogy az úri
                    cselédek megsüvegelik őt, a koldust! Elereszti a füle mellett, mikor Vendel, a
                    mindig mogorva Vendel vidáman kurjant utána:</p>
				<p>- Ejnye, de sietett kelmed! Pedig nézze a, a kelmed tiszteletére van befogva négy
                    ló. Úgy hoztuk volna be, mint a püspököt.</p>
				<p>S mikor beér a fényes szobába, ahol a Buksival járt egyszer, nem látja azt a
                    mosolygó nagy urat, aki szerető szemmel nézi, hogy a paraszt hernyócskából hogy
                    válik úri pillangó. Jánoska öltözködik, szedi magára a bársonygúnyát, s az
                    állótükörben maga is elgyönyörködik a nyalkaságán gyermeki örömmel.</p>
				<p>Posztószél mindezt nem látja, amikor kérges, öreg kezét ráteszi a fiú
                    vállára:</p>
				<p>- Megjött az apád!</p>
				<p>Ó, hogy szalad ki erre a szóra a gyerek a fényes kastélyból, melynek most már ő
                    lett volna a kis gazdája, szó nélkül, búcsú nélkül, köszönés nélkül.</p>
				<p>- Megjött az apám!</p>
				<p>Az öreg koldus csak most fordult oda az öreg földesúrhoz:</p>
				<p>- Uram, ez a fiú annak a Csicsmár vargának a fia, akit te tettél
                    földönfutóvá.</p>
				<p>- Ó, hát sose szakad már le a szívemről ez a keserű emlék? - nyögte a másik
                    öregember. S húzta amazt magával a befogott kocsiba, mely sebes-vágtatva vitte a
                    földesurat és a koldust a Thurán-kastélyból a Posztószél putrijába.</p>
			</div>
			<div type="chapter">
				<head>
                    XIII. Csetverneki Thurán Jánoska
                </head>
				<p>A putri megvolt most is a régi szépségében, csak a lakói mintha megváltoztak
                    volna. A Madzag nagyon keservesen vonított a küszöbön, és kaparta a földet, ami
                    pedig, mióta a világ világ, sose jelentett jót, a Buksi se ugrott most a Jánoska
                    vállára, inkább elszaladt előle.</p>
				<p>Érzsi rajta azs úri sagot - oldalgott elő Fütyü a fűzfa alól. - No, eredj, nézsd
                    meg azs apádat. Saladj, mert testámentumot késül tenni. Rád hagyja a
                    vándorbotját.. Neki már nem sükséges, mert ő elmén Földvárra deskát árulni.</p>
				<p>A gyékényágyon csakugyan úgy feküdt ott a váratlan vendég, mint aki nemsokára
                    bevégzi az útját.</p>
				<p>- Apám, apám! - ugrott oda Jánoska félig sírva, félig nevetve. A beteg azonban
                    elhárította magától sovány, aszott kezével.</p>
				<p>- Az úrfi nekem nem fiam!</p>
				<p>A gyerek elsikoltotta magát, és a szívéhez kapott:</p>
				<p>- Apám, édesapám! Hát mit vétettem én édesapámnak?</p>
				<p>A beteg szívszaggatóan nézett, és fájdalmasan lihegett.</p>
				<p>- Én vagyok az, aki vétettem. Bocsásson meg nekem az a nagyon jó Isten.</p>
				<p>Erre a szóra ért oda a két öregember. A két nagyapó. Fütyü mindjárt lekuporodott
                    az ágy mögé, ahogy Thurán Benedeket meglátta.</p>
				<p>- Ezs is elhosta Csicsmárnak azs utolsó kenetet. Így van azs, mikor a vargának
                    lova van.</p>
				<p>Thurán Benedek pedig odaállt az ágy elé, és szelíden szólította meg a
                    beteget:</p>
				<p>- Jó ember, én vagyok az a Thurán Benedek, aki téged földönfutóvá tett. Bocsáss
                    meg érte: jóvá teszem, ha Isten éltet.</p>
				<p>A beteg ijedten takarta el az arcát, és halkan suttogta az ujjai közül:</p>
				<p>- Uram, én vagyok az a Csicsmár varga, aki a te unokádat bosszúból elvittem.
                    Bocsáss meg érte: nézd, visszaadom.</p>
				<p>- Ember! - hördült fel Thurán Benedek. Volt abban a szóban harag, fájdalom,
                    fenyegetés, de legtöbb volt benne az öröm. S a versengő érzések közül ez maradt
                    a győztes, mikor Jánoskát a karjai közé kapta. Lecsitultan szólt oda
                    Csicsmárnak:</p>
				<p>- Beszélj, jó ember!</p>
				<p>- Nem volt rossz szándékom, uram - rebegte az. - Csak rád akartam ijeszteni. A
                    fiúcska ott állt a kastélykapuban, és én magamhoz csalogattam egy szép
                    bőrlabdával. Nagyon szép labda volt az. Magam varrtam piros és sárga bőrből,
                    zöld volt a szegése. Mikor aztán hallottam a nád közé bújva embereid
                    zsibongását, akkor nagyon megijedtem. S mikor leszállt az éjszaka, akkor a
                    nyakamba vettem a világot, s három napig csak egyszer álltam meg. Akkor, mikor
                    cipót és mézet vettem Jánoskának, akit a hátamon cipeltem magammal. Mindig aludt
                    szegényke, s ahogy a nyakamat átkarolta, úgy éreztem, hogy már meg nem tudnék
                    lenni nála nélkül.</p>
				<p>Nem is hagytam el többet magamtól. Nagyon megszerettem, ő is hozzám szokott, s
                    egy esztendő múlva már úgy hitt, hogy “édesapám”. Annyi csavargás közt,
                    amennyit mink csavarogtunk, bizony könnyen elfelejthette az itthonvalókat.</p>
				<p>Hanem egyszer aztán megszólalt bennem a lelkiismeret. Láttam, hogy a fiúcska
                    szép, okos, eszes, azt meg tudtam, hogy nekem már nem sok időm van hátra. Hogy
                    merjek én az Isten elejbe állani ezzel a vétekkel a lelkemen? Akkor hoztam haza
                    Jánoskát. De arra már nem volt bátorságom, uram, hogy elejbed álljak: ez vagyok,
                    ezt tettem! Hanem rábíztam az Istenre: vezesse hozzád, ha az ő szent akaratának
                    tetszik. S látod, uram, hozzád vezérelte. Áldassék az ő szent neve érette!</p>
				<p>- Áldassék, áldassék - simogatta Thurán Benedek a fiúcska könnyes orcáját.</p>
				<p>A beteg fáradtan hunyta be a szemét, aztán nagy erőlködéssel félkönyökre dűlt az
                    ágyban.</p>
				<p>- Adjátok csak elő a batyumat!</p>
				<p>Bíz avval egy kis baj volt, mert már akkor azt Fütyü a pártfogásába vette. Ott
                    szorongatta a hóna alatt, s most nagy restelkedve bújt vele elő.</p>
				<p>- Azsért tettem el, hogy el ne vesejtse segény azs úton. (Mintha batyuval szoktak
                    volna járni azon az úton, amelyikre ez készült.)</p>
				<p>A beteg lázasan bontogatta szét a batyut. Nem volt abban egyéb egy pár kis
                    cipőnél (éppen olyan, mint amilyent Thurán Benedek szokott csókolgatni a hátulsó
                    szobában), harisnyánál meg egy kezeslábas bársonyruhácskánál. Abban veszett el
                    Jánoska.</p>
				<p>Volt aztán benne egy kopott, kifeslett bőrlabda is. Piros bőrből, sárga bőrből a
                    cikkei, zöld a szegése.</p>
				<p>- Ugye, hogy csak szép? - mosolygott bágyadtán a készítőmestere. Thurán Benedek
                    megszorította neki a kezét, de ő már nem adta vissza a kézszorítást. Már akkor
                    elment szegény, hogy az angyalkáknak varrjon labdákat az égi mezőkön.</p>
				<p>- Csudálatosak az Isten útjai - sóhajtotta Thurán Benedek. - Az ő akarata volt,
                    Jánoskám, hogy te kijárd a szegénység iskoláját, és ott tanuld meg, hogy a
                    szeretet az élet.</p>
				<p>- De naccságos tekintetes úr - vett bátorságot Fütyü is a szóra -, mind csak
                    azsért volt ezs, mert a csizsmadia lovat tartott.</p>
				<p>Thurán Benedeknek volt rá gondja, hogy a szegény csizmadiát úgy temessék el, mint
                    az a csetverneki Thurán Jánoska nevelőapját megilleti. A temetésen Fütyü vitte a
                    keresztet vadonatúj molnárkék ruhában, de látszott rajta, hogy nincs egészen
                    kibékülve a világ sorjával. A temetés után odasompolygott Jánoskához:</p>
				<p>- Naccságos mézsem, engedd meg, hogy én ezst a drága sép ruhát kisakajthassam
                    legalább a térdin meg a könyökin. Seretnék rávetni egy-két sép piros
                    foltocskát.</p>
			</div>
			<div type="chapter">
				<head>
                    XIV. Galamb-vár
                </head>
				<p>Hány esztendeje már annak, hogy az uraság mátyásmadara elveszett? Tudja isten. A
                    boldog emberek nem számolgatják az esztendőket, sebesen szállnak azok
                    olvasatlanul is - pedig a mi régi ismerőseink mindnyájan nagyon boldog
                    emberek.</p>
				<p>Hogy aztán melyik közülük a legboldogabb? Azt meg már végképp nem lehet
                    tudni.</p>
				<p>Talán Fütyü cigány, akire örökség gyanánt szállt a putri, mikor Posztószél
                    cimbora beszegődött úrnak a kastélyba. Ő persze nem folytat gazdálkodást, nem
                    tart háziállatokat, mert csak hálni jár haza. Sőt szomszédjai sincsenek már,
                    mert az ürgéknek mind felmondta a lakást. Megette őket árenda fejében.</p>
				<p>- Nem sorultságból, csak azsért a drága jó ízsükért. Hisen ha akarnék, mindennap
                    fácánpecsenyét ehetnék Galamb-várban.</p>
				<p>Hát az meg már micsoda? Ott is otthon vagyunk: Varjú-várnak hívták azt valamikor.
                    Csakhogy arra most rá nem bírunk ismerni. Szöges drótkerítése nincs már neki.
                    Fái elevenzöldek, alattuk csudaszép virágágyak pompáznak, ágaikon pedig tömérdek
                    fehér galamb tollászkodik eleven virág gyanánt.</p>
				<p>Harkabusz uram tenyészti őket, akit nem is lehet másképp látni, csak úgy, hogy
                    körülrepkedi egy sereg galamb, akármerre jár. Hozzá vannak szokva, hogy
                    lépten-nyomon szórja eléjük a piros búzaszemet.</p>
				<p>Harkabusz uram maga a megtestesült szelídség.</p>
				<p>Vendel bátyánk pedig maga a megtestesült nyájasság. Csak el kell nézni, ahogy ott
                    áll a nyitott kapuban, és tessékel befelé boldogat-boldogtalant, akit arra
                    hordoz az útja:</p>
				<p>- Gyertek, atyámfiai, gyertek, nem minden esztendőben esik ám lakodalom
                    Galamb-váron!</p>
				<p>Talán azok a legboldogabbak ismerőseink közül, akiknek most tartják a lakodalmát,
                    ebben a napsugaras, szép fehér házban. A végeláthatatlan asztalsornak a közepe
                    táján ül az ifjú pár. A vőlegény csetverneki Thurán János, akinek a piros
                    orcáján egy cseppet se látszik meg, hogy esztendők óta csupa tudománnyal élt
                    mindenféle kimondhatatlan, szép nevű iskolákban. A menyasszony Posztószél
                    Veronka, akit bárki hercegkisasszonynak nézhetne, ha ott nem látná maga mellett
                    tulajdonmagát, Posztószél Antalt, aki életében talán most keveselli először,
                    hogy csak fél szeme van neki.</p>
				<p>- Úgy szeretném, ha csupa szem volnék, hogy mindig ezeket a gyerekeket nézhetném
                    - mondja a vele szemben ülő öregúrnak, aki boldog mosolygással koccintja oda
                    poharát az övéhez:</p>
				<p>- Ne búsulj, nászom, nézem én őket tehelyetted is!</p>
				<p>S azon meg nem ütődik senki, hogy Thurán Benedek ilyen nagy szeretettel van
                    Posztószél Antalhoz. Hiszen együtt vannak ők mindig. Együtt járják a falukat,
                    szolgálván tanáccsal és kaláccsal a szegény embereknek, és együtt járnak az
                    isten házába hálát adni annak, aki kegyelmével így megajándékozta az
                    öregségüket.</p>
				<p>És együtt becézgetik a hűséges öreg állatokat, akik közül a Madzag most is ott
                    kuksol a Posztószél lábánál, és Buksi ott dorombol a Benedek úr ölében. És
                    nagyon csudálkozó szemeket vet az öreg Krzsamecskóra, aki most nyújt át a
                    menyasszonynak egy gyöngyvirágbokrétát, s boldogságában úgy felszalajtotta
                    homlokát a feje búbjára, hogy a nagy nevetségtől a két bíró alig tudja egymást
                    felköszönteni, mint kerek e világnak legokosabb emberét.</p>
				<p>S a nagy éljen-riadalom tán még ma se áll el, ha meg nem pendíti a cimbalmot
                    Fütyü cigány, aki kikötötte, hogy csak úgy megy el a lakodalomba, ha ott nem
                    lesz egyéb muzsikás őnála. Ezt pedig elég rosszul tette szegény feje, mert ehol,
                    kénytelen elhajítani a cimbalomverőt és szégyenszemre odaállni a menyasszony és
                    vőlegény elé:</p>
				<p>- Ségyen, nem ségyen, édes mézseim, nem látom a könnyeimtől a kótát...</p>
				<p>Nem baj, öreg Fütyü, muzsikálnak tehelyetted a kerti bokrokon fészkelő fülemülék,
                    a tetőn kacagó galambok, s van itt olyan lakodalom muzsikaszó nélkül is, hogy
                    azt halálos holtáig el nem felejti, aki ott volt.</p>
				<p>Magam is ott voltam, hajnalig táncoltam. Kaptam is kalácsot, hogy majd földhöz
                    vágott - aki kétes felőle, annak nem jut belőle.</p>
			</div>
		</body>
	</text>
</TEI>