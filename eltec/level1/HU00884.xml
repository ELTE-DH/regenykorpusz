<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00884" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A podolini kísértet</title>
				<author ref="viaf:22810">Krúdy Gyula (1878-1933)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">52151</measure>
				<measure unit="pages">123</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A podolini kísértet</title>
					<date>2003-07-08</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00800/00884"/>
					<respStmt>
						<resp>Original Electronic Edition</resp>
						<name>Lukács József</name>
						<name>Gács Daniella</name>
						<name>Szabolcsi József</name>
					</respStmt>
					<bibl type="printSource">
						<title>A podolini kísértet</title>
						<author>Krúdy Gyula</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1964</date>
						<ref target="https://mek.oszk.hu/00800/00884"/>
					</bibl>
				</bibl>
				<bibl type="firstEdition">
					<title>A podolini kísértet</title>
					<author>Krúdy Gyula</author>
					<date>1907</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>VALAMI ELŐSZÓ-FÉLE </head>
				<p>Sok esztendővel ezelőtt egy felsővidéki, kis szepességi városkának voltam a
                    lakosa. Úgy hívják a városkát: Podolin. Közel a határszélhez, a Kárpátok alatt,
                    mély völgyben feküdt a városka, és vasútnak híre-hamva se volt messzi vidéken.
                    Ám a városka mégis útjába esett annak a nagy országútnak, amely keresztülvezet a
                    határon, és így nem volt teljesen elzárva a külvilágtól. A furmányos-szekerek
                    nagy csörömpöléssel döcögtek a városka kövezetén, amely még a középkorból
                    maradt itten. Messzi földről jött vásárosok megpihentek az egyetlen
                    vendégfogadóban, a Rókában, ahol az ivó sötét falain százesztendős felírások
                    hirdetik, hogy itt valamikor lengyel hercegek mulatoztak. A derék Zsigmond
                    király zálogba vetette Podolint tizenöt másik várossal együtt, és hosszú száz
                    esztendőkig el volt szakítva a hazától a kis középkori város. Lengyel urak
                    mulatoztak benne, és lengyel kapitányok parancsoltak a népességnek. De
                    akármilyen soká tartott a podoliniak számkivetettsége, az ódon városházán az
                    egymás után következő polgármesterek féltő gonddal őrizték a város régi,
                    magyarvilágbéli pecsétjét, törvénykönyveit. Nagy Magyarországot sohasem
                    felejtették el teljesen, és fájó szívvel gondoltak a messzi hazára, mint a
                    száműzöttek gondolnak a honukra. A gazdagabb patríciusok Magyarországba küldték
                    a fiaikat iskolába, és a régi krónikák akárhány polgármesterről tudnak, aki az
                    iskolai tudományokat a debreceni nagy kollégiumban nyeldeste. A száz esztendők
                    múltak, és a szegény podoliniak már azt hitték, hogy soha többé vissza nem
                    váltja őket a haza a zálogból. Míg egyszer Mária Teréziának sok birodalmi
                    tervei, ábrándjai közepette eszébe jutottak a szegény szepesi városok. Akkor
                    már nagyon régen sínylődtek a városok az idegen zálogban. A nagy királynő egy
                    szekér aranyat küldött a lengyel királynak a városok váltságdíja fejében, és a
                    városok, közöttük Podolin is újra a magyar haza tartozékai lettek... </p>
				<p>A hosszú középkori rabság azonban rányomta bélyegét a városkára. Az idegen uralom
                    alatt a városka semmit sem fejlődött. Elég bajuk, gondjuk volt a lengyel
                    királyoknak a saját országukkal, országuk városaival. Mit törődtek volna az
                    idegen jószággal? Annyit tettek, hogy néhány lándzsás katonát küldtek a városka
                    őrizetére, akik megvédelmezték a polgárokat a hegyvidéki rablóbandáktól. A
                    várost magas kőfal vette körül, és a falakon négy kapu nyílott a négy égitáj
                    felé. A Poprád ott szaladt el a bástyák alatt, mintha csak a Poprádot is zálogba
                    csapta volna a könnyelmű Zsigmond: a Poprád is kifelé folyt Lengyelországba;
                    keresztül a határszéli hegyláncokon, nagy magasságban járja be meredek útját;
                    minden természeti törvény ellenére nem lefelé, hanem felfelé folyván. A
                    pirospöttyös pisztrángok lengyel honnak csemegéi voltak, és a hűtelen folyó
                    folyását már a nagy királynő sem tudta megváltoztatni. A Poprád örökre a
                    lengyeleké maradt: örökre hűtelen hazájához, amelybe minden folyó befelé folyik,
                    nem pedig kifelé. </p>
				<p>A zálogba töltött száz évek tehát úgy múltak el a városka felett, mintha valami
                    dermedt álomban töltötték volna. Mária Terézia idejében egyszerre fölébredtek az
                    emberek hosszú álmukból, megdörzsölték a szemüket: </p>
				<p>- Nini - mondták -, asszony-király van Magyarországban. Mi bizony azt hittük,
                    hogy még mindig Zsigmond uralkodik. </p>
				<p>A regebeli Rip van Winkle ébredt fel itt a mély völgyben, csakhogy húsz esztendő
                    helyett századokat aludt. A városka ugyanabban a középkori, ódon állapotban van
                    Mária Terézia idejében, mint amikor Zsigmond zálogba vetette. Nem raktak itt le
                    egyetlen téglát sem azóta - talán még az emberek is ugyanazok voltak. A lengyel
                    kultúrát, műveltséget nem vették be, megmaradtak tehát Zsigmond király korában.
                    Ugyanazok a divatok, szokások uralkodtak; Coronini ezredes, a nagy királynő
                    kiküldött biztosa a maga egyszerű katona-eszével csodálkozva írja meg
                    jelentését a városokban talált állapotokról. </p>
				<p>- Itten - írja az ezredes -, egyetlen polgárt sem találtam, aki bizonyosan tudná,
                    hogy fölséged előtt mely uralkodók valának a magas trónuson. Csodálkozva
                    hallgatták, hogy a habsburgi ház uralkodik a birodalomban - Isten szent
                    akaratából. </p>
				<p>A lengyel lándzsásokat elrendelték a városkapuk őrizetétől és a kapukon,
                    különösen a dél felé nyílókon új áramlatok, szelek kezdtek befújdogálni. A
                    városka, felébredvén hosszú álmából, mozogni, fejlődni kezdett. Igen ám,
                    csakhogy mit csináljanak most azzal az átaludott száz esztendőkkel? A dolgok
                    természetes rendje szerint azt a lemúlott időt nem lehetett elsemmizni. Olyan
                    varázscsizmát még Mária Terézia sem húzhatott a visszaváltott városkák lábára,
                    amely csizmákkal száz esztendőket lehetne egyszerre ugrani. Azokat az elaludt
                    századokat végig kellett élni, végig kellett csinálni. Andrássy János, Szepes
                    vármegye akkori alispánja, aki híres volt nagy eszéről, bölcsességéről, maga is
                    elcsodálkozott a városok középkorias állapotain. </p>
				<p>- Már régen el fogjuk felejteni az egész középkort, a szepesi városokban még
                    mindig föltalálható leszen ez a kor. Ők elmaradtak az időtől, és talán sohasem
                    fogják utolérni a valóságos időt - mondta a bölcs alispán, és látszólag igaza
                    volt. </p>
				<p>A városkák folytatták a fejlődésüket ott, ahol elhagyták Zsigmond király korában.
                    Békés, csendes, belvillongástól mentes idők jártak, az idegen gyámság alól
                    felszabadult városnak mégis a legelső gondja volt a hosszú századokon át
                    megrongált falakat, bástyákat kijavítani, megerősíteni. A kapukhoz polgárőrséget
                    rendeltek, amely ügyelte az utazókat, vándorlókat, kereskedőket. Éjjel becsukták
                    a kapukat, és a városra középkori csendesség borult. Az utcákon nem járt senki,
                    legfeljebb a Rókában búsult néhány utazó idegen, amíg a városi darabontok aludni
                    nem zavarták őket. A Poprád sietett, futott a határ felé, a nagy hegyek, sötét
                    erdők nagy árnyékukkal ráfeküdtek a városkára. Mintha arra vigyáztak volna, hogy
                    az átaludott esztendőkből nem fog-e egyet is elsikkasztani! </p>
				<p>De nem sikkasztott el egy hónapot sem. Az új házakat, amelyeket itt-ott
                    építettek, régi középkorias stílusban tervezték az építők. Lubomirszky
                    hercegnek, aki a városkának templomot építtetett, arcképét megföstették a
                    városháza számára... És abban az időben, amikor én a városka lakója voltam, a
                    városi tanács mindenféle elavult jogoknak alapján örökös száműzetésre ítélt egy
                    asszonyt, bizonyos Wart Erzsébetet. De hiszen éppen ezt akarom elmondani. </p>
			</div>
			<div type="chapter">
				<head>Első fejezet</head>
				<head>EGY KÜLÖNC EMBER TÖRTÉNETE </head>
				<p>A podolini háromszáz esztendős házak között, amelyek a piacteret négyszög alakban
                    határolták, nem volt a legfiatalabb, de a legvénebb sem az az emeletes, keskeny,
                    nyurga ház, amely csupán abban különbözött a többitől, hogy állandóan szép
                    sárgára volt beföstve. A tulajdonos, hiúsága tette talán, vagy valami véletlen
                    viszonyok: elég az hozzá, hogy a vén házról soha nem mosta le teljesen a
                    föstéket az idő. Így aztán bizonyos tekintélyre tett szert e ház a többiek
                    között, amelyeket talán Zsigmond király óta sem festettek. A kapuja ennek is
                    zárva volt, mint a többieké általában. Mintha örökösen attól rettegtek volna a
                    lakosok, hogy valamelyik órában ellenséges hadak csapnak le a városra, és
                    kirabolják a házat. Legalábbis akkora vasrácsok voltak az ablakon, mintha hosszú
                    ostromra volnának berendezkedve. Hiába, őket a békés idők meg nem csalják!
                    Egyszer mégiscsak átcsap a határon, valamely ellenséges sereg; aztán az ellenfél
                    nem kér, hanem visz mindent, ami a keze ügyébe akad. A sárga háznak a kapuja
                    tehát csöppet sem volt nagyobb gonddal bezárva, mint a többieké. A kapu felett
                    három kőből faragott kutyafej emelte még a háznak külső díszét. Közönségesen
                    Riminszky-háznak hívták a házat, és bennelakóját Riminszky Kázmérnak. Riminszky
                    Kázmér volt a leggazdagabb podolini polgár. </p>
				<p>Az alföldi embereknek a gazdagsága földekben, gulyákban, ménesekben fekszik. De
                    hát itt nincsenek se földek, se gulyák, se ménesek. (Habár némelyek tudni vélték
                    azt is, hogy Riminszkynek nagy birtoka van valahol Szeged alatt, amelyet bérbe
                    adott.) Miben volt Riminszkynek a gazdagsága? Juhnyájakban, amelyek kora
                    tavasztól késő őszig a hegyek között tanyáztak, aztán elvitték őket a
                    majorságokba. </p>
				<p>Az ördög tudná, hogy hány nyája volt Riminszkynek szerte a hegyek között. A
                    felvidéki fantázia így festette Riminszkynek a gazdagságát: állítanának valahol
                    egy nagy ollót, amely olló egyebet sem tenne, mint folyton-folyvást a juhokat
                    nyírná. Riminszky pedig otthon kényelmes házában egyebet sem tenne, mint
                    olvasgatna csendesen: </p>
				<p>- Egy, kettő, három... </p>
				<p>Amint egy számot kiejtene a száján, a juhászok mindig egy birkát kapnának el a
                    hátulsó lábánál fogva, s odanyomnák a nagy olló alá, amely egyszerre lenyírná a
                    bundáját. Riminszky olvasna, a juhászok elkapnák a juhokat, az olló nyírna, a
                    lenyírt juhok száma annyi volna, hogy a majorosok se tudnák már számon tartani,
                    a gyapjú olyan garmadává nőne, hogy magasabb volna a Lynt hegynél, - Riminszky
                    pedig még mindig olvasna, és a juhászok szakadatlanul kapdosnák a birkák hátulsó
                    lábát. Így olvashatna Riminszky élete végéig, de még akkorára se volna vége a
                    birkáknak. </p>
				<p>Riminszkynek jobb dolga volt, semhogy belefogott volna a végtelen számadásba,
                    azaz hogy semmi dolga sem volt. A podoliniak azt mondták, hogy úgy él, mint egy
                    király. Én a magam eszével azt gondolom, hogy Riminszky úgy élt, mint egy -
                    kutya. Mint egy vén, fogatlan eb, amely már semmiben sem találja gyönyörűségét.
                    Agglegény volt, senkinek nem volt tudomása arról, hogy a szerelem valamikor
                    megkörnyékezte volna a gazdag ember szívét. Pedig lányok, menyecskék teremtek
                    ezen a vidéken is, nem szebbek, sem csúnyábbak mint Toporcon, vagy Lublón. Igaz,
                    hogy másfelé se igen kereste Riminszky Kázmér a szerelem gyönyörűségét, de
                    Podolinban semmiképpen. Valahogyan mindig idegennek, vendégnek tartotta magát a
                    városban. Néha még el is szólta magát: </p>
				<p>- Csak addig maradok itt, amíg visszaállítják a lengyel királyságot, és én
                    visszakapom családi méltóságomat és birtokomat. </p>
				<p>Habár régen elmúlt háromszáz esztendeje, hogy a Riminszkyek Podolinba költöztek,
                    sohasem feledkeztek meg arról, hogy az őseik valamikor vajdák voltak ott, a
                    határon túl levő országban, és fejedelmekkel voltak atyafiságban. Jártak rossz
                    idők, jó idők a Riminszkyekre, a családi hagyományokat mindig egyforma gonddal
                    ápolták. Egyszer valamelyik Riminszkyt éppen polgármesternek akarták
                    megválasztani. Felkeresték a városka vénei, és felajánlották neki e méltóságot.
                    Riminszky keserűen nevetett fel: </p>
				<p>- Megbolondultak az urak? Ha akarnám, herceg lehetnék Lengyelországban, és mert
                    nem akarok, azért podolini polgármester legyek? Nem, urak, nem. Ne nézzenek
                    egész bolondnak. </p>
				<p>A tanácsurak összenéztek, és elszégyellték magukat. Persze-persze, ha valaki
                    herceg lehetne Lengyelországban, hogyan lehessen az Podolinban polgármester? Nem
                    is kérték többé a Riminszkyeket semmiféle hivatalnak az elfogadására. Habár az
                    idők során akadt olyan is közöttük, akire bizony ráfért volna valami
                    hivatalocska, de nem vállalta. Büszkén nélkülözött. Annak a bizonyos
                    Riminszkynek az apja - akinek annyi tenger birkája volt - annyira
                    elszegényedett, hogy már nem rejtegethette a nyomorúságát. A csizmája, köntöse
                    leszakadozott róla, a tanácsbeli urak már azt várták, hogy Riminszky egy szép
                    napon jelentkezik városi hajdúnak. De Riminszky nem jelentkezett. Elbujdosott,
                    eltűnt a vidékről. A podolini urak gúnyosan mondogatták: </p>
				<p>- Elment a hercegségét keresni. Vajon megtalálja-e? </p>
				<p>Megtalálta-e, nem találta-e meg - Riminszky sohasem beszélt róla, amikor
                    visszakerült. Csak elkezdte a juhnyájakat vásárolni. Egyiket a másik után vette,
                    építtette a majorokat, és a juhászaiból kitellett volna egy nagy hadsereg. A
                    kisfiát - Kázmért - mindig maga mellé ültette a szekérbe, ha elment a juhászokat
                    ellenőrizni a hegyek közé. A kisfiú még alig látszott ki a földből, már úgy
                    értette az apja mesterségét, hogy az öreg majd kibújt örömében a bőréből. A
                    juhászokkal nagyszerűen tudott káromkodni, és ismerte névszerint a komondorokat,
                    majorosokat, juhászgazdákat. Annyira tetszett neki a juhászság, hogy
                    kamaszkorában félesztendeig lakott a virágos hegyek között. Ott
                    juhászlegénykedett, nyírta, fürösztötte a birkákat; fejte az anyajuhokat, és
                    olyan sajtokat küldött haza az apjának, hogy az öreg két hétig se bírta megenni.
                    Amikor Kázmér a juhászságból hazakerült, az öreget éppen aznap terítették ki.
                    Valami mérges légy csípte meg. A légycsípés két nap alatt végzett vele. Klebák
                    Mihály, a városi nótárius ebben a pár szóban terjesztette a fiú elé apja
                    végrendelkezését: </p>
				<p>- Az öreg úr azt hagyta, hogy szaporítsd a juhokat, mindig csak szaporítsd.
                    Egyszer éhínség talál kiütni, és akkor felszökik a birkahús ára. </p>
				<p>Kázmér levágta a fejét. </p>
				<p>- Mást nem mondott? </p>
				<p>- Mondott, mondott - felelt Klebák Mihály -, de annak a felét sem értettük meg.
                    Körülbelül azt vettük ki, hogy a családi papirosok a nagy ládában vannak, meg
                    miegymás. Az öreg úr az utolsó percig nem hitte, hogy egy nyomorult légycsípés
                    elbánik olyan erős emberrel, mint amilyen ő volt. </p>
				<p>Kázmér megfogadta az apai tanácsot. Szaporította, mindig csak szaporította a
                    juhokat a hegyek között. Ha egyik-másik nyájat eladta a lengyelországi
                    vásárokon, vett helyébe kettőt. Azon kívül egész hegyeket vett meg, ahol a
                    nyájai kényelmesen legelhettek. Az ő idejében keletkezett a legenda a nagy
                    ollóról és a tömérdek birkáról. Ősei szokásához híven, mogorva, elzárkózott
                    életet élt. Átutazó vásárosok beszélték, hogy látták néha egy-egy Riminszkyhez
                    hasonló embert idegen, messzi városokban megfordulni, ahol duhaj kedvében
                    verekedett, táncolt, közben pedig marékszámra szórta az aranyat. De meglehet,
                    hogy ez is csak amolyan legenda volt, amilyent messzi földről jött emberek
                    kitalálni szoktak. Riminszky Kázmértól oly távol állott a mulatozás, mint
                    amilyen távol van a fösvény embertől a pazarlás. Még csak kocsit sem tartott. Ha
                    valami útja volt, legtöbbször gyalogszerrel tette meg. A nyájait a hegyek között
                    amúgy gyalogosan kereste fel. Egy nagy görcsös botja volt, téli időben
                    akárhányszor verekedett ezzel a bottal útonálló farkassal. Különben is
                    hatalmas, nagyra termett ember volt. Széles vállain kissé meghajolt nagy,
                    csontos feje, mintha mindig a földre nézne. </p>
				<p>- Hátha valaki elveszített előtte egy ezüst húszast - mondogatták a rossznyelvű
                    podoliniak. </p>
				<p>Csak annyi bizonyos, hogy törött patkót, tengelyszöget nem hagyott heverni
                    anélkül, hogy fel ne vette volna. Mikor útjaiból néha hazakerült, megelégedetten
                    rakta ki az asztalra a félpatkót, ócska vasdarabokat. Öreg gazdasszonyának,
                    bizonyos özvegy Marczinkánénak, figyelmeztetőleg mondta: </p>
				<p>- Rakd el és vigyázz rá, mert én találtam. </p>
				<p>Az ördög tudja, miért gyűjtötte a rozsdás patkókat? Lehet, hogy ez csak amolyan
                    babona volt, mint a többi: templomba nem járt, ha kutya szaladt előtte keresztül
                    az úton, megfordult, az öregasszonyokat csak hátulról szerette látni. Rossz
                    kedvében még saját gazdasszonyára, özvegy Marczinkánéra is ráförmedt. </p>
				<p>- Fordulj meg, tudod, hogy nem szeretem a boszorkányarcodat látni. </p>
				<p>Marczinkáné engedelmeskedett, de nem mulasztotta el felsóhajtani: </p>
				<p>- Pedig már megszokhatta volna az úrfi. </p>
				<p>Tudniillik Marczinkáné még a megboldogult Riminszky idejében került a házhoz. Az
                    öregnek ugyanis különös szeszélyei voltak. Néha megkívánt egyes eledeleket, és
                    addig nem nyugodott, amíg étvágyát ki nem elégítette. Kövér, puffadt ember volt,
                    és beszéde hevében néha nevetve mondogatta: </p>
				<p>- Én már húsz esztendeje nem álmodom mással, mint vég nélküli ebédekkel. Midőn
                    elalszom, elkezdek ebédelni, és még mindig asztalnál ülök, amíg megvirrad.
                    Ezeken az álombéli ebédeken, olyan eledelekkel traktálnak, amelyeket a világ
                    semmiféle szakácsnője nem tud megfőzni. Az éjjel éppen juhhúsos kásával
                    álmodtam. Egy véka aranyat adnék annak, aki nekem olyan juhhúsos kását tudna
                    főzni, amilyet álmomban ettem, amelynek íze még mindig a számban van. </p>
				<p>Egy véka arany sok pénz, kevés ember látott annyit egy csomóban; az öreg
                    Riminszky pedig nemhogy megbánta volna az ígértét, hanem sokszor megismételte: </p>
				<p>- Egy véka aranyat adnék egy tál kásáért! Én mondom, Riminszky. </p>
				<p>Hát a Riminszky mondása nem maradhatott titokban. Elment a híre mindenfelé, ahol
                    az asszonyok főzni tudnak, ahol a juhhúsos kását ismerik. A véka arany izgatta
                    a fantáziákat. Akadtak olyanok is, akik látták a véka aranyat Riminszkynek a
                    szobájában. Oda volt téve az asztal közepére. És azé lészen, aki a legjobb
                    juhhúsos kását főzi. </p>
				<p>Nosza, nekifogtak az asszonyok a juhhúsos kásának. Késmárktól Lublóig, de talán
                    még tovább is, az asszonyok egy fél esztendeig nem főztek mást, mint juhhúsos
                    kását. Hátha éppen akkor jön Riminszky vendégségbe, hátha éppen akkor viszi arra
                    az útja? Meg aztán elvitték Riminszkyhez a kását nagy cseréptálakban, és aggódva
                    lesték, hogyan veszi kezébe a kanalat a puffadt, szőrös ember, hogyan veszi a
                    szájába a kását, megforgatja nyelvével, végre rosszkedvűen dünnyögi: </p>
				<p>- Eh, ez sem az igazi. </p>
				<p>Még a híres Dócziné is megpróbálkozott versenyezni a véka aranyért. A maga
                    korában a leghíresebb főzőasszony volt, akit vittek az ország egyik szélétől a
                    másikig. Ahol valami nagyszabású trakta, lakodalom vagy lagzi volt készülőben,
                    oda elhívták az újhelyi főzőasszonyt. Főzött a Dunántúl, főzött az Alföldön,
                    Erdélyben, mindig szekéren volt és örökké útban. Vagy az is meglehet, hogy
                    boszorkány volt ez a Dócziné, aki egyszerre többfelé főzött. Tehát ő is
                    megpróbálkozott a Riminszky juhhúsos kásájával. A szepesi püspöknél főzött
                    valami traktamentumra, amikor pedig ott elvégezte, nekifogott a kásának. </p>
				<p>- Majd megmutatom én Riminszky uramnak - mondta nagy önteltséggel -, olyan kását,
                    mint amilyen az én kásám, még álmában sem evett. </p>
				<p>De bizony Riminszky még a Dócziné kásájára se mondott egyebet, mint a többire: </p>
				<p>- Ez sem az igazi. Hibázik belőle valaminek az íze... </p>
				<p>Dócziné haragosan pakolt. Nem is jött többet még a tájékára sem Podolinnak. </p>
				<p>A Dócziné kudarca után a többi asszonyokban is megszeppent a versengési kedv. A
                    macskába, ha már Dócziné se tudta a bizonyos kását megfőzni, akkor már nincs is
                    olyan asszony, aki meg tudná főzni. Pedig hát volt, volt. Aminthogy mindenféle
                    asszony van a világon. Még olyan is akadt, aki a Riminszky juhhúsos kásáját is
                    meg tudta főzni. Ez az asszony pedig senki más nem volt, mint egy Marczinka nevű
                    juhászgazdának a felesége. Marczinka János odakünn volt a juhokkal a hegyek
                    között tavasztól télig. Éppen olyan juhászgazda volt, mint a többi. Öreg se
                    volt, fiatal se volt, a felesége se volt szebb, mint a többi juhászgazdák
                    felesége. Fehér bocskorban, tarka szoknyában, fehér ingvállban járt-kelt a nyáj
                    után. A fenyőfából összetákolt kunyhóban főzte az ebédet a juhászoknak - persze
                    juhhúst, mindennap juhhúst. Egyik nap paprikásan, másik nap tokánynak, harmadik
                    nap kásának. A juhászok sohase panaszkodtak a koszt miatt. </p>
				<p>Egyszer, ősz felé, Riminszky uram éppen azon a hegyen tartott vizsgálatot, ahol a
                    Marczinkára bízott nyájak legeltek. Gyalogosan ballagott fölfelé a hegynek a
                    mély fenyves erdőben, dél felé járt az idő, a nagy útban elfáradt, megéhezett. A
                    juhásztanya pedig még messzire volt, Riminszky számítása szerint. Amint
                    ment-mendegélt, a mély hegyi útban, ahol birkanyomon kívül más nyom nem
                    látszott, egyszerre megállott, és szaglászott a levegőben. Majd nagyot nyelt: </p>
				<p>- Álmodom, vagy ébren vagyok! - dörmögte. - Az álombéli kásának illatát érzem. </p>
				<p>Kifutott a nyála a szája szélén, nekivörösödött, amint sietésre nógatta fáradt
                    lábait. </p>
				<p>Egyszerre elmaradt a fenyves erdő, és nagy erdei tisztásra ért. A tisztás
                    szegletén kis juhásztanya állott, ahonnan kékes füst kanyargott a tiszta
                    levegőbe. A kis tanya felől sodorta a szél a remek illatot a Riminszky orrába.
                    Marczinkáné főzte ott a juhászok ebédjét. </p>
				<p>Riminszky a földre dobta a kalapját. </p>
				<p>- Adj ennem - szólt az asszonyhoz. </p>
				<p>Az asszony szó nélkül engedelmeskedett a gazda parancsának. Riminszky pedig
                    nekiült a kásának és evett, evett, amíg mozdulni tudott. Akkor felemelte a
                    szemét, és az asszony rózsás arcába nézett. </p>
				<p>- Mit csinálnál, ha egy véka aranyad volna? - kérdezte megfontolva. </p>
				<p>A juhászné vállat vont. Majd szakadozott bocskorára esett a tekintete. </p>
				<p>- Egy pár új bocskort vennék magamnak... </p>
				<p>- Elég! - kiáltott Riminszky nagylelkűen. - Egy szekérderék bocskort küldök
                    neked. Elhordhatod életed végéig. </p>
				<p>Persze, a szekérderék bocskorból, amire Riminszky elküldte a juhásztanyára, nem
                    lett több mint hat pár. De hát hat pár bocskor is nagy ár egy tál kásáért. Főzte
                    is Marczinkáné a kását, valahányszor csak gondolta, hogy Riminszkyt útja a
                    juhásztanyára viszi. Riminszky pedig valahányszor jött, jóllakott és mindig hat
                    pár új bocskort küldött a juhásznénak. Szaporodtak a bocskorok, messzi vidéken
                    nem volt gazdagabb, boldogabb asszony a juhásznénál. Persze, ő nem tudta
                    odafönn, a hegyek között, hogy Riminszky uram egy véka aranyat takarított meg a
                    bocskorokkal... </p>
				<p>Azon az őszön az történt, hogy hamarább hullott le a hó a hegyek között, mint
                    várták. És hamarább jöttek elő a farkasok is a hegyek közül. Marczinka Jánost
                    egy holdvilágos éjjelen meglepték a farkasok, és a derék, szép szál emberből nem
                    maradt meg más, mint a tüszője. Azt nem bírták megenni a bestiák. Riminszky
                    uram, amikor ennek hírét vette, nyomban üzent az asszonyért. Legyen ezentúl az ő
                    gazdasszonya. Marczinkáné vállalta a hivatalt, és még sokáig főzte a híres kását
                    az ő gazdájának. A bocskorok mindig kijártak. Marczinkánénak annyi bocskora volt
                    az idők folyamán, hogy már nem is tudott velük mit csinálni. Ha hébe-korba
                    meglátogatta valamelyik atyafia, nyomban bocskort ajándékozott neki. Tellett,
                    volt elég a kamrában. Még öregasszony korában is mindig ugyanazokat a
                    bocskorokat hordta, amelyeket a megboldogult Riminszky ajándékozott neki. Mindig
                    fehér volt a bocskora, új volt a bocskorszíja, pedig már olyan öreg volt, hogy
                    talán egy foga sem volt. Talán éppen azért nem szeretett Riminszky az arcába
                    nézni, ha rossz kedve volt. Talán az apja jutott az eszébe az új bocskorokkal,
                    vagy talán, ki tudja, miért haragudott meg néha a vénasszonyokra? Néha napokig
                    nem akarta látni, igaz, mást sem engedett olyankor a közelébe. Bezárkózott a
                    szobájába, és járt fel-alá, szünet nélkül, pihenés nélkül, mintha az ördög
                    kergetné. Megvirradt, besötétedett, újra éjszaka lett; a rosszkedvű Riminszky
                    szünet nélkül járt az emeleten. A vén ház korhadt padlózata recsegett, ropogott
                    nehéz lépései alatt. Ezekről a végtelen sétákról tartotta a podolini közvélemény
                    azt, hogy Riminszkyt ilyenkor látogatja meg a gonosz szellem. Gyötri, kínozza,
                    marcangolja: Isten tudja, micsoda nagy bűn terheli a Riminszky Kázmér lelkét!...
                    Míg aztán néhány nap múlva újra látták Riminszkyt leszegett fejjel, még
                    komorabban, mint azelőtt, görcsös botjával a hegyek közé menni. A kucsmáját a
                    fülére húzta; közben nem nézett senkire. </p>
			</div>
			<div type="chapter">
				<head>Második fejezet</head>
				<head>GALAMB A VARJÚFÉSZEKBEN </head>
				<p>Ebben az időben történt, hogy Toporcon meghalt egy öreg tót asszony, bizonyos
                    Prihoda Mária. Az öreg tót asszonyoknak az a sorsuk, hogy meghaljanak és
                    bizonyos, hogy Prihoda Mária sem gondolta azt, hogy örök életű lészen a földön.
                    Nevezetes az ő halálában csupán az, hogy olyan kemény téli idő volt, hogy a
                    sírásók fejszével ásták meg a sírt a hegyoldali kis temetőben. </p>
				<p>- Prihodáné is rosszkor halt meg - mondogatták. - Az első éjszaka csonttá fagy,
                    amit idekünn tölt a temetőben. </p>
				<p>De hát Prihodáné már nemigen törődött az ilyen csekélységgel. Az ő jámbor,
                    egyszerű lelke bizonyosan ott járt már akkor, ahol köntöst sem kell viselni, még
                    sincs hideg, se meleg. Ahol nincsen nyomorúság, csak örökös gazdagság. S ha
                    visszanézett a magasságból erre az elhagyott csillagra, bizonyosan megakadt a
                    szeme ott a toporci temető akácfái között egy új síron, amelyre egy didergő,
                    vékonyka növendékleány sírva borult. S ha fájt valami ebben a percben az
                    eltávozott lelkének, csupán az fájhatott, hogy azt a leánykát nem vihette
                    magával oda a másik országba. </p>
				<p>Prihoda Anna olyan árván maradt, mint az ujjam, amilyen árván csak egy kis tót
                    leányka maradhat egy rongyos tót falucskában tél közepén. Az apjáról csak annyit
                    tudott, hogy elment már ötödik esztendeje valahová Amerikába. Azóta nem érkezett
                    róla semmi hír. Beleveszett valami bányába, vagy másképpen szólították el a
                    világból, bizony azt nemigen lehetett sohasem megtudni. Korinszki, a falubeli
                    vén kovács, aki háromszor is megjárta Amerikát, néha, ha éppen nem volt részeg,
                    megsimogatta a Prihoda Anna rózsaszínű arcát: </p>
				<p>- Te, Ancsurka, te! Te még valamikor aranycipőben fogsz járni, négy lovon és
                    inasokkal. Mert sokat hallottam én már olyan szegény tótokról, akik milliomosok
                    lettek odakünn. Hátha éppen a te apádat is ama szegény tótok közül választotta
                    az Úristen? </p>
				<p>Prihoda Anna értelmes leányka volt. (A toporci tanító, Kusnya György sokszor
                    emlegette, hogy Ancsurkának több esze van, mint három öreg tótnak együttvéve.
                    Ezt pedig onnan merítette Kusnya uram, hogy Ancsurka egyszeri látásra megismert
                    minden nyomtatott betűt, azonkívül ő volt az, aki legszebben énekelt a
                    templomban.) </p>
				<p>A világot járt kovács beszédére így felelt Ancsurka: </p>
				<p>- Nem lehet az, hogy az én édesapám éljen. Nostyek Péter, Szalan György meg
                    Jánoska, akik egyszerre indultak vele Amerikába, annyi dollárt küldtek haza,
                    hogy tehénkét vásároltak az itthon maradottak. Az én édesapám pedig egy dollárt
                    sem küldött. </p>
				<p>Korinszki a fejét csóválta: </p>
				<p>- Lehet, lehetséges... De én ismerem azt a ravasz Prihodát. Furfangos, ármányos
                    ember volt egész életében. Egyszerre akar hazatoppanni, egyszerre akarja az ő
                    feleségét meg Ancsurkáját gazdaggá tenni. De az is lehet, hogy egyszer csak
                    elküldi a hajójegyet. Azzal, hogy menjetek utána... </p>
				<p>- A hajójegyet - rebegte Ancsurka, és boldogan sietett haza az anyjához. </p>
				<p>Így csurrant, cseppent néha valami kis vigasztalás az elhagyottak közé, ha a
                    világot járt Korinszki nem volt éppen részeg. De az esztendők múltak,
                    muladoztak, odakintről még mindig nem jött a várva várt hajójegy, a kovács is
                    többet volt részeg, mint józan s így történhetett, hogy a szegény Prihodáné
                    megunta várni a szegény tótocskából lett gazdag tótot. Megcsókolta Ancsurkát: </p>
				<p>- Majd talán te látni fogod még azokat a dollárokat, gyöngyöm. Addig is vigyázz
                    magadra, sohase felejtkezzél meg a jó Istenről. Ha pedig el találna szakadni a
                    bocskorod, menj Podolinba öreg nénikédhez, Marczinkánéhoz. Neki még mindig akad
                    egy pár új bocskora valahol a padláson, ha takarékosan bánt vele. </p>
				<p>Körülbelül ezek voltak a Prihodáné utolsó szavai. Ancsurka a temetés után egy-két
                    napig meghúzódott a szomszédoknál. Sírdogált, melengette fázós kezeit a fenyőfa
                    lángjainál, amíg valaki azt a tanácsot adta neki, hogy legjobb lesz, ha elmegyen
                    szolgálatot keresni. Maholnap tizenöt esztendős, kifejlett, erős leányzó, aki
                    gyerekkora óta szakadatlan munkában van. Elbírja tehát a dolgot. Ancsurka azt
                    gondolta magában, hogy bizony ez lesz a legjobb, amit tehet. Egy piros abroszba
                    kötötte a holmicskáját, még azt is, ami az édesanyja után maradt reá. A batyut a
                    nyakába kerítette, aztán otthagyta a falut. Amikor a falusi dűlőútról a nagy
                    országútra ért, ott találta a feszületet az út szélén, rajta a megfeszített
                    Krisztussal. Ugyan kihez fordulhatott volna máshoz tanácsért, amikor ilyen nagy
                    út előtt állott? Leoldozta a batyut a nyakából, odatérdepelt a hóra a feszület
                    elé. A feszületen vastagon feküdt a hó, és a nagy hidegben dideregni látszottak
                    a megfeszített mezítelen tagjai. Valami jólelkű vándorlegény ugyan egy rongyos,
                    színehagyott kendőt felakasztott a feszületre, de hát mit ér egy csöpp rongyos
                    kendőcske a csontig járó hidegségben? A megfeszített szemei behunyvák, pedig
                    Ancsurka forró fohászkodásában mindig csak azt nézte, vajon nem pillant-e reá
                    csak egyetlen egyszer is az elhagyott szegények régi pártfogója? Károgó
                    varjúcsapat szállt fel a közeli mezőkön, sebes vágtatva suhant el egy csörgő
                    szán Ancsurka mellett. </p>
				<p>- Hó! - kiáltott az, aki a szánt hajtotta, egy vidrakucsmás, nagybundás úr,
                    akinek a bajusza fehér volt a zúzmarától, vagy talán az időtől. A csengős lovak
                    párologva állottak meg, a fehérbajuszú úr hátrafordult: </p>
				<p>- Mit csinálsz ott, te leány? - kiáltotta rekedt hangon. - Megfagysz ott a hóban!
                    Hová igyekszel? </p>
				<p>Ancsurka fölemelkedett térdeiről. A Megfeszített még mindig nem nyitotta rá a
                    szemét. Ancsurka tehát a földre nézett, és megpillantotta ott saját ványadt,
                    ócska bocskorait. </p>
				<p>- Felelj már - türelmetlenkedett a szánkós. - Hová igyekszel? </p>
				<p>- Podolinba, uram - szólt Prihoda Anna. </p>
				<p>- Akkor egy úton megyünk - kiáltott a fehér bajuszú úriember. - No ülj föl
                    íziben, ide hátra, János segítsd a kis leány batyuját. </p>
				<p>A cifra urasági kocsis leugrott a bakról, felsegítette Ancsurkát meg a butyrát a
                    hátulsó ülésbe. Ancsurka persze nagyon szégyenkezett, alig merte fölemelni a
                    szemét. A fehérbajuszú úr nem sokat törődött vele. Csettintett a nyelvével,
                    aztán hajrá, megindultak a remek lovak a könnyű szánnal. Csak úgy porzott a hó a
                    nyomukba. </p>
				<p>Ancsurka észre sem vette, egyszerre csak a podolini kapun nyargalt be a szán. (A
                    kapukat ebben az időben már leemelték sarkaikról, de a várfalak még megvoltak.) </p>
				<p>- Szállj le, kis lány, Isten áldjon - szólt a fehér bajuszú úr, egy pillanatra
                    megállítva a vágtató fogatot. Ancsurka leszállott, a szán már tovább iramodott,
                    és csakhamar el is tűnt a piac túlsó oldalán, amerre az országút kifelé visz a
                    városból. </p>
				<p>Ancsurka hamarosan megtalálta azt a házat, amelyiket keresett. Sokat hallott az
                    anyjától mesélni a sárga házról és a benne lakó uraságról. A boldogult Prihodáné
                    nagyban tartotta az atyafiságot Marczinkánéval, sűrűn meglátogatta, már csak az
                    új bocskorok miatt is. Egy darabig tanácstalanul állott a kapu alatt, amely
                    kovácsolt vasból való eresztékeivel, hatalmas zárjával némán és sötéten állott
                    előtte. Egypárszor megpróbálta a kilincset megnyomni, de mivel a kapu csak
                    sehogy sem akart kinyílni, kénytelen volt nagy fohászkodások között ahhoz a
                    karikához nyúlni, amely egy rézoroszlánfő szájából lógott ki. Meghúzta a
                    karikát, és odabenn a kapuboltban visszhangzó, mély kondulás hallatszott. A
                    kondulás még jobban megijesztette Prihoda Annát, ijedten lapult a falhoz. </p>
				<p>Odabévülről a kapu alatt csoszogó lépések hallatszottak. Zörrent a kulcs a
                    zárban, és a kapu kinyílott Prihoda Anna előtt. </p>
				<p>A félhomályos kapualjban egy emberforma törpe állott, aki bozontos szemöldöke
                    alól éles pillantást vetett a leánykára. Nagyszakállú, igen nagy orrú,
                    báránybőrsipkás öreg legény volt a kapunyitó. Ancsurka szorongva nézett a
                    törpére. </p>
				<p>- Mit akarsz? - kérdezte az mérgesen. Ancsurka megigazította a fejkendőjét, és
                    halkan mondta: </p>
				<p>- Öreg nénikémhez jöttem. </p>
				<p>A törpe Ancsurka bocskorára pillantott. </p>
				<p>- Mindjárt észrevehettem volna, hogy mi járatban vagy. Bizony, e bocskorok már
                    enni kérnek. No, lépj be, te kis bogár. </p>
				<p>Megcsippentette az Ancsurka hidegtől kipirult arcát. A leányka belépett a sötét
                    kapualjba, a törpe megfordította a kulcsot a zárban, aztán megfogta a leányka
                    kezét. </p>
				<p>- No, ne félj, én nem harapok... Nem vagyunk ám mi olyan harapósak, mint ahogyan
                    a világ hiszi. Én, és a gazdám, nemes Riminszky úr nem szeretjük a lármát,
                    kiabálást, verekedést. Csak ennyi az egész, te kis bogár. Erre fordulj, a konyha
                    felé. </p>
				<p>A konyhaajtó előtt hirtelen eszébe jutott valami. </p>
				<p>- Megállj csak. Még azt se tudom, hogy ki vagy, mi vagy, honnan jössz. Ha
                    véletlenül eszébe jut a gazdámnak megkérdezni, hogy: mondd csak öreg Mik, ki
                    csöngetett máma? Mit feleljen erre az öreg Mik, mikor még a nevedet se tudja?
                    Nálunk nemigen szoktak csöngetni, mert mi nem szeretjük a lármát, se én, se
                    gazdám, nemes Riminszky úr. </p>
				<p>A törpe bőbeszédűsége talán sohasem ért volna határt, ha ebben a percben ki nem
                    nyílik a konyha ajtaja, és Marczinkáné meg nem jelenik. Nagyot kiáltott, mert
                    kicsinyt nagyot hallott már az öreg asszony. </p>
				<p>- Te voltál az, Ancsurka? A jó Istenke áldjon meg. Milyen hideg van! Be régen nem
                    láttalak. Jöhettél volna már hamarább, rongyos a bocskorod. </p>
				<p>Az öreg Mik, a leányka mellett állva, a fejével biccentett minden mondatnál,
                    aztán maga is megszólalt nagy szemrehányással: </p>
				<p>- Hát miért is nem jöttél már, Ancsurka? A macska vigye el a dolgod, rongyos
                    bocskorban nem lehet járni télen. </p>
				<p>Ebben a percben az emeletről egy kemény férfihang szólalt meg: </p>
				<p>- Öreg Mik. </p>
				<p>A vén szolga ijedten fordította a fejét a hang irányába. </p>
				<p>- Jövök, jövök - kiáltotta és rövid, görbe lábszáraival fürgén iramodott fel a
                    kőlépcsőn. </p>
				<p>Az egyik emeleti ablakban egy pillanatig még látható volt a Riminszky feje.
                    Ancsurka a kendője alól félszemmel az emeletre pislogott. Azon a kemény, zordon
                    arcon mintegy másodpercig valami kíváncsiság tükröződött vissza a kis paraszt
                    leány láttára. Aztán sietve bezáródott a színesüvegű ablak. Marczinkáné
                    betuszkolta Annát a konyhába. Süketek szokása szerint igen hangosan beszélt: </p>
				<p>- Ülj le itt, és melegedj… - Tedd le a bocskort, mindjárt hozok újat. Megállj
                    csak! Van egy nagyon szép kis bocskorom. Olyanféle lehet, amilyenben a lublói
                    Mária járhatott akkor, amikor ezen a tájon lakott, </p>
				<p>Megsimogatta a leányka arcát. </p>
				<p>- Olyan vagy, mint a Mária... Az anyád tán Lublón járt akkoriban, amikor te a
                    világra jöttél. Lehet, lehet. Másképpen hogyan is hasonlítanál te ahhoz a
                    Máriához? </p>
				<p>Ancsurka csak ekkor jutott szóhoz: </p>
				<p>- Az anyám meghalt, néni, már el is temettük. </p>
				<p>Marczinkáné egy pillanatig a leány száján felejtette a tekintetét, mintha nem
                    értette volna meg annak a szájnak a mozgásából az Ancsurka szavait: </p>
				<p>- Meghalt - ismételte hangosan. </p>
				<p>Az öreg Marczinkáné erre sírva fakadt. Sírt, sírdogált, talán nem is annyira a
                    haláleset miatt, csupán azért, mert egyszer megint kedvére kisírhatja magát. </p>
				<p>- Istenem - sóhajtotta -, ebben a nagy hóban olyan keveset tud az ember a világ
                    folyásáról! Bizony, már azt is elfelejtettem, hogy Toporc a világon van. Mik se
                    igen jár ki a kapun. Fél a nagy hótól. Az ilyen öreg embernek legjobb is már
                    odahaza ülni. No, de hozom a bocskort. </p>
				<p>Ancsurka azalatt fölmelegítette dermedt tagjait a kályha lobogó rőzselángjánál.
                    Volt fa elegendő a Riminszky udvarán. Olyan hatalmas rakásokban állott ott a
                    tüzelőfa, hogy tán még a király udvarán se volt nagyobb rakás. Persze, tellett
                    bőven az erdőkből. Riminszky jókedvében a vármegyét befűthette volna, akkor is
                    maradt volna elég fa az erdeiben. De Riminszkynek nem volt olyan jókedve
                    sohasem. </p>
				<p>Ancsurka félénken nézegetett a konyha ablakán át abba a világba, amit az ódon ház
                    udvarán láthatott. Vasrácsos ablakok a falakon, gyermekfejnagyságú lakatok
                    lógtak mindenfelé. Az udvar sarkában egy óriási batár, amelynek deszkáját
                    szürkére mosta az idő. A vasrészeket megette a rozsda, a szíjak, bőrök
                    elrongyolódtak. Ki tudja, mikor jártak ezen a batáron utoljára a Riminszkyek,
                    talán még hercegkorukban? (Azóta gyalog járnak a Riminszkyek, pedig talán inkább
                    tellenék kocsira, mint hercegségükben!) </p>
				<p>Prihoda Anna a maga kisleányos eszével arra gondolt, hogy be jó volna egyszer
                    ebbe a batárba beleülni. </p>
				<p>Marczinkáné már jött az új bocskorokkal. Valóban pompás kis jószágok voltak. Ha a
                    királynék valamikor bocskort viseltek, különb bocskort még ők sem húzhattak a
                    lábukra. Finom fehér szattyán volt a bőr, piros bársonnyal, csillogó arannyal
                    kihányva, mintha tündérkezek varrták volna. </p>
				<p>- Jaj, be gyönyörű! - kiáltott fel Prihoda Anna és belepirult az arca. </p>
				<p>Marczinkáné ráncos vén arca is földerült a bocskorok láttára. </p>
				<p>- Bizony gyönyörű! - rebegte. - Be nagyon régen is adta már ezt nekem az öreg úr.
                    Fiatal menyecske voltam, ő se volt még öreg úr. Hat pár volt belőle. A többi
                    elkopott, ez megmaradt. A fiatalságom nem tartott ki a bocskorok mellett.
                    Hamarább koptam el, mint a bocskorok. Most már viseld te egészséggel. </p>
				<p>Letérdepelt Ancsurka elébe, és felhúzta a lábára a bocskort. </p>
				<p>- Ejnye, be fehér lábad van, mint egy kisasszonykának - jegyezte meg. - Talán
                    bizony az Úristen eltévesztette a dolgot. Egy kisasszonykának a lábát adta
                    neked, és Prihoda Anna lábát valamely kisasszonyka rejtegeti most a harisnya
                    alatt. </p>
				<p>- A vállam is fehér - mondta Ancsurka és elpirosodott. </p>
				<p>Marczinkáné megcsóválta a fejét: </p>
				<p>- Ej, no, hát egészen eltévesztettek volna tégedet, Ancsurka? </p>
				<p>A bocskor már a lábán volt Ancsurkának. Felállott és tetszelegve nézegette a
                    lábát. Egy darabig ügyetlenül lépegetett a gyönyörű holmiban, de aztán úgy
                    megszokta, mintha egész életében aranyos bocskorokat viselt volna. </p>
				<p>Az öreg Mik köhögése hallatszott kívülről. A nagyszakállú törpe fürgén gurult be
                    az ajtón karikalábain. Csodálkozott ő is egy percig a bocskorokon, és háromszor
                    is elmondta, hogy ilyen szépet ő még sohasem látott. A hitelesség kedvéért kész
                    lett volna akármikor megesküdni erre. Aztán hízelkedve simogatta meg az Ancsurka
                    arcát. </p>
				<p>- Megmondtam ugye előre? Az én gazdám, nemes Riminszky úr semmi egyebet nem
                    kérdezett tőlem, mint azt, hogy ki volt az, aki a kapun csöndített. Mintha csak
                    megálmodtam volna előre, hogy nemes Riminszky úr mit fog kérdezni. De hát Mik
                    tudja a dolgát, nem jön zavarba soha. Soha, leánykám. Ezt pedig jegyezze meg
                    mindenki jól magának. Mik nem lop, nem káromkodik és nem iszik... </p>
				<p>- Ej, ej - dünnyögött közbe Marczinkáné. - Megint nagyon sokat jár a szád, Mik.
                    Minek mondasz olyat, ami nem igaz. Az Úristen úgyis tud mindent, neki hiába
                    hazudozol... </p>
				<p>A törpe elvörösödött. </p>
				<p>- Csak vén asszony ne volna a világon - morogta elkeseredve. </p>
				<p>Aztán keményen rárivallt Marczinkánéra: </p>
				<p>- Lódulj, öreg seprő. Az én uram parancsolta, hogy menj hozzá. </p>
				<p>Bozontos szemöldöke alól ünnepélyesen nézett Prihoda Annára, mintha ezzel a
                    mondással okvetlenül meggyőzte volna az idegen leányzót arról, hogy ő nem
                    közönséges ember. </p>
				<p>Marczinkáné, amilyen gyorsan csak tellett öreg csontjaitól, sietve tipegett fel a
                    kőlépcsőkön. A törpe az ablakból mogorván nézett utána, aztán széles mosolygás
                    jelent meg groteszk arcán. A nagyujjával az emelet felé bökött. </p>
				<p>- Persze, odafönn másképpen beszél őkelme. Az én uram, Riminszky úr, a legjobb
                    ember a világon. De csak addig, amíg öklével az asztalra üt. Akkor pusztuljon
                    előle mindenki. Minden teremtett lélek. Egyszer - s ekkor felvillant a Mik szeme
                    - egy öles juhászgazdát - Zakálnak hívták, Zakál Pálnak, lelkecském - úgy
                    megütött, hogy egész életére megsiketült az ütéstől. Tudja azt mindenki az én
                    uramról, hogy vele nem jó kikezdeni. Legalábbis olyannak nem jó, aki félti az
                    életét. </p>
				<p>Prihoda Anna csodálkozva hallgatta a törpe előadását. Nemigen érzett valami nagy
                    félelmet a szívében, mert a törpe minden erőlködése mellett sem látszott rossz
                    törpének. Ott állott az ablaknál ódivatú, kopott zöld bársonyzekében, nagy
                    csizmában, amely csizma magas szárával mintha arra lett volna jó, hogy velük
                    kifelé hajló lábszárait összetartsa. Mintha e magas szárú csizma nélkül
                    elszöktek volna a lábszárak. Mind a kettő ellenkező irányba. A derekán széles
                    bőrszíj volt, amelyen még ott fityegett valami maradványa a szíjhoz tartozó tőr
                    tokjának. A tokban most egy nagy kapukulcs volt csupán, de arra is elég büszke
                    lehetett, mert a keze néha odatévedt. </p>
				<p>Sietve beszélt, mintha sürgősen akarna mindent az Ancsurka tudomására hozni. </p>
				<p>- Lásd, lelkecském, akármit beszél is az a vénasszony - tudom, nagyon sokat
                    szokott fecsegni ‑, azért énrám mégiscsak nagy szüksége van az én uramnak. Ha én
                    nem volnék, teszem fel, ki az ördögnek jutna mindig eszébe számon tartani, hogy
                    be van-e csukva a kapu? Ki olajozná meg a zárakat, lakatokat? Ki reparálná meg
                    az ajtókat, ablakokat? Én kovács is voltam valamikor - én minden voltam. Lakatos
                    és még minden... Nincsen olyan furfangos zár, amit én föl ne tudnék nyitni. De
                    még a lakatokhoz is értek. Egyszer az én uram Lengyelországból hozott egy ménkű
                    nagy lakatot. Ott még értenek az ilyesmihez. Nagyszerű lakatosok akadnak
                    arrafelé, lelkecském!... Az én uram elhozta a lakatot, és így szólt hozzám: </p>
				<p>- No, öreg Mik, itt az alkalom, most mutasd meg, hogy mit tudsz? Hadd lássuk,
                    legény vagy‑e a talpadon? Az angyalát, öreg Mik, tedd le a vitézi próbát. </p>
				<p>Szóról szóra ezt mondta az én uram, nemes Riminszky úr, akinek több őse volt
                    vajda, mint nekem hajamszála van. Megnézem a lakatot, forgatom jobbra-balra,
                    nézem elülről, hátulról, próbálgatom, nyitogatom... Hát nem nyílt a kutya.
                    Lengyel lakatosok csinálták, azok értenek mindenféle furfangos titkos zárakhoz.
                    Nem nyílt a lakat, sehogy sem nyílt, öreg Mik, mondom magamban, ha ördögök
                    fognak kuglizni a fejeddel, akkor is ki kell nyitni azt a lakatot... </p>
				<p>Az elbeszélés hevében Marczinkáné nyitotta ki a konyhaajtót. A törpe csúnya
                    grimaszt vágott. Dohogott valamit a szakállába és elfordult. </p>
				<p>- Már megint fecsegtél, Mik - szólt az öreg asszony. - Éjjel-nappal fecsegnél, ha
                    akadna, aki hallgatna rád. Pedig tudhatnád, hogy az Úristennek nem lehet
                    hazudni, ő tud mindent... </p>
				<p>Mik elkeseredve vetette falnak a hátát. </p>
				<p>- Éppen csak arra legyen gondja a jó Istennek, hogy mit beszél Podolinban
                    Mikoviszki Mikics? - dünnyögte elkeseredve, és elgondolkozva nézett a levegőbe
                    egy darabig. </p>
				<p>- Az úr azt parancsolta - szólt Marczinkáné -, hogy fogadjalak szolgálatba,
                    Ancsurka, ha éppen kedved van hozzá. Az úr azt mondta, minek csavarogna az a
                    szegény Ancsurka az országúton? Vajon minek? - A leányka arcába nézett és
                    elgondolkozva folytatta: - Igaz, vajon minek csavarognál, Ancsurka? Se apád, se
                    anyád, hová mennél? </p>
				<p>A törpe, aki eddig az Úristennel vitázott magában, most szintén megszólalt, és
                    gyöngéden hátba verte Prihoda Annát: </p>
				<p>- Hová mennél, he? </p>
				<p>Ancsurka a meglepetéstől bámulva nézett a két öregre. A kis szívében felmerült a
                    toporci keresztút Krisztusának lehunyt szemű arca. A Krisztus nem nyitotta fel a
                    szemét, és íme mégis meghallgatta, és már gondoskodott is róla, hogy el ne
                    tévedjen azon a nagy havas világon, amelyből Ancsurka eddig csupán annyit
                    ismert, amennyit a nagy hegyek látni engedtek. A nagy hegyen túl vajon mi lehet?
                    Ugyan kinek jutna eszébe azon gondolkozni, amikor a kályhában lobog a rőzseláng,
                    és az udvaron annyi tüzelőfa van, hogy tavaszig eltart? Ha egy útszéli
                    szalmakunyhóban kínálták volna meg szállással Prihoda Annát, nem hálatelt
                    szívvel kellene-e gondolnia a jó Istenre? Ez pedig nem szalmakunyhó, hanem szép
                    nagy kőház, benne a jó Marczinkánéval és Mikkel, akitől egyszer megtudja még a
                    nagy lakat históriáját, hiába látszott fogadalmat tenni Mik az imént arra nézve,
                    hogy ezentúl csak olyan dolgokat fog elmondani, amely dologról az Úristennek is
                    tudomása van. És, ami a legfontosabb, a gyönyörű pár bocskor, amelyet talán
                    vissza kellene adni, ha innen tovább akarna menni. A bocskorokra esett a
                    tekintete, s a két szeme megtelt könnyel. </p>
				<p>Az öreg Mik még mindig harsogó hangon kérdezte: </p>
				<p>- Hová csavarognál, he? </p>
				<p>... Így került Prihoda Anna szolgálócskának a podolini Riminszky-házba, mint egy
                    kis fehér galambka a zordon, mogorva varjúfészekbe. </p>
			</div>
			<div type="chapter">
				<head>Harmadik fejezet</head>
				<head>EGY IGAZI EMBERGYŰLÖLŐRŐL </head>
				<p>Lipót király alatt megcsinálták a törvényt, hogy Magyarországon le kell rombolni
                    a várakat - ne legyen búvóhelye a kurucoknak -, de hát a törvény is olyan, hogy
                    csak akkor hajtják végre, amikor lehet. A bűnösre vár a törvény vasmarka, de mit
                    ér a vasmarok, ha csak akkor tudja megfogni a bűnöst, ha elébe kerül? A bűnös
                    várakról kimondotta a törvény, hogy el kell tűnniök az ország mappájáról, és a
                    középkori lovagvárak, nagy nemzetségek sasfészkei a hegytetőkön egymás után
                    omoltak romba. A nagyurak azért nem maradtak födél nélkül, a nemzetségek is
                    tovább virágzottak, de mi volt az a régi élethez képest, amidőn a nagyurak saját
                    ágyúikon hirdették a várfalakról örömüket vagy bánatukat? Igaz, hogy ezek az
                    ágyúk olyankor is megszólalhattak, ha a nagyuraknak haragos kedvük támadt, de
                    hát éppen azért hozták a törvényt, hogy ne szóljon az ágyú, ha a várúr
                    megharagszik. Elnémult a fegyvercsörgés a hegytetőkön, a várnépség az oromról a
                    völgybe költözött, és a zordon katonák kard helyett az ásót kalapálták, ha élén
                    csorba támadott. </p>
				<p>A lovagregényeket a valóságos élettől átvette a költészet, mert a költők
                    leginkább olyan dolgokkal szeretnek foglalkozni, amelyek jobbára csupán a
                    fantáziákban élnek. A hold sohasem nézegette magát oly mélán a várudvarok mély
                    kútjának fenekén, mint akkor, amidőn a várkutak már beomlottak. A várurak se
                    nyargalásztak örökösen mellbeteg külsejű kisasszonyok után a maguk idejében,
                    hanem bizonnyal pipázgattak, iddogáltak, dalolgattak eleget ők is, amint rendes
                    úriemberhez illik. A várakban találódtak megtermett menyecskék, bájos
                    kisasszonyok, akik nagyszerűen főztek, sütöttek, versenyt mulattak a
                    férfiakkal, mint derék asszonyszemélyekhez való. De mikor a költők vették
                    kezükbe a várak dolgát, az a sok gömbölyű, egészséges asszony mind semmivé lett.
                    Vagy talán csak lesoványodtak valami varázslat folytán, és lett belőlük a
                    sarokszobában ablaknál üldögélő, oltárterítőket hímező, ábrándozó és bánatos
                    asszonyféle. Az ember az olvasmányai révén azt hihetné, hogy a régi
                    lovagvárakban csak két dologról beszéltek: szerelemről és háborúról. Pedig én
                    azt hiszem, hogy öltek ott disznót is fagyos télben, és az asszonyoknak nagyobb
                    gondjuk volt az ugorkás edényekre, mint a lantoló ritterekre. </p>
				<p>De hát lehet - minden lehetséges, még az is, hogy a költőknek van igazságuk a
                    régi várak ügyében, és én fantáziálok, amidőn a régi várak omladékai között nem
                    csupán a sötét bástyák, rettenetes kaszabörtönök és sínylődő foglyok merülnek
                    fel a képzeletemben, hanem mozgalmas gazdasági udvar, ahol a malacok és
                    baromfiak között a várúr gyerekei szaladoznak együtt a parasztfiúkkal; ahol a
                    jókedvű várasszony számon tartja kedves tyúkjának tojásait, s a várúr estenden
                    egy hentes kedélyességével vakargatja meg az eledelüket habzsoló hízók gerincét. </p>
				<p>A várak elpusztultak, a várurak eltűntek, és így nem tudható teljes bizonysággal,
                    hogy hol van az igazság. Azaz, hogy a várak nem mind pusztultak el… Lehet, hogy
                    talán másfelé is meghagytak egy-kettőt mutatóba a százhatvan vár közül, de
                    annyi bizonyos, a törvény vasmarka nem ért el a határszéli havasok közé, ahol a
                    Dunajec völgyében, sötét hegyek között állott egy középkorból megmaradott vár.
                    Nizsder vára. Igaz, nem valami nagy vár volt, csak amolyan sasfészek, amilyennel
                    valamikor a cseh rablók megrakták a felső-magyarországi hegycsúcsokat. Bástyái,
                    tornyai nemigen voltak Nizsder várának, de voltak kemény sziklából épített
                    falai. </p>
				<p>Régi krónikák szerint a vár különös fennmaradásának az a története van, hogy a
                    várak lerombolására kiküldött bizottság nem tudta eldönteni, hogy tulajdonképpen
                    hová is tartozik ez a vár, magyar földön van-e, vagy lengyel területen. A falu -
                    egy nagyon rongyos kis tót falucska - a hazáé volt, és az odavaló tótokat a
                    lublói szolgabíró húzatta deresre, ha éppen olyan kedve volt a lublói
                    szolgabírónak. De hát ki az ördögnek jutna eszébe az a gondolat, hogy annak a
                    rongyos falucskának a védelmére építették volna a sastanyát a vár építői.
                    Építette bizony azt a saját úri passziójából valamely régen megholt nagyúr.
                    Egyik nemzetség elpusztult a várból, a másik kihalt, de azért a sasfészek
                    sohasem maradott üresen. Talán éppen Lipót király idejében lakott benne valami
                    sokaranyú, sokezüstű ember, aki ezen beszédes ércek nyelvén értette meg a
                    királyi komisszóval, hogy Nizsder vára nem tartozik Szepes vármegye területéhez,
                    de még az országhoz sem, hagyjanak tehát neki békét. </p>
				<p>A komisszió belenyugodott a dologba, a királynak is talán éppen másfelé akadt
                    tennivalója, az ódon vár megmaradott éppen ott a Dunajec völgyében, a sötétlő
                    Kárpátok között. </p>
				<p>A parasztok csendesen szántogatták a hegy oldalát, a lányok, legények itt is úgy
                    daloltak, mint másfelé, ha rájött a sorja, és az öreg emberek meghaltak itt is
                    egyszer. A várban békés nemzetségek váltogatták föl egymást, sohasem jutott
                    egyiknek se eszébe rárohanni az utazó kereskedőkre, vagy pörlekedő szomszédokra. </p>
				<p>S így Nizsder váráról nem sokat tudhattak a hatóságok. Egyszer egy bizonyos Alapi
                    Salamon - ez a nemzetség is lakta a várat -, nagyon megharagudott valamelyik
                    szomszéd földesúrra, és haragjában hadat üzent neki. Engedett neki még időt arra
                    is - lovagias ember volt -, hogy a hadüzenet után összegyűjthesse a hadait. De a
                    földesúrnak nem voltak hadai, Alapi Salamonnak pedig volt csaknem százfőnyi
                    várőrsége, fegyveres, kipróbált katonák mind. A földesúr tehát megugrott a hadak
                    elől, és évekig nem mert hazakerülni. Ezen idő alatt Salamon is kifújta mérgét,
                    és a háborúból semmi sem lett... </p>
				<p>A mi történetünk idejében is volt lakója a sasfészeknek, mint általában mindig. A
                    vár falait nem döntötte le Lipót király törvénye, de antul jobban megviselte az
                    idő. Amint az emberek nem élhetnek örökké, úgy nem örökkévalóság egy vár sem,
                    bár sziklából építették. A falak nagy része összeomlott, a tornyokat elhordta a
                    Kárpátok felett átzúgó vihar. Nizsder vára a hegytetőn nagyon fogyatékos,
                    leromlott ruházatban húzta meg magát. Vastag falai mindig közelebb és közelebb
                    lapultak a földhöz, mintha attól féltek volna a falak, hogy egyszer egy nagy
                    vihar mindenestül lesöpri őket a magasságból. Bagolynak, varjúnak, még mindig
                    elég kényelmes tanya lett volna a vár, de embernek egy kissé különös lakhely
                    volt. </p>
				<p>Mégis volt lakója e magános, elhagyott romnak - igaz, éppen olyan lakója volt,
                    aki teljesen idevaló volt. A nizsderi várurat Pogrányinak hívták. Többet nemigen
                    tudtak felőle a környéken. Annak is igen tudós embernek kellett lenni, aki előtt
                    ismeretes volt, hogy a Pogrányi névhez még egy másik név is csatlakozik -
                    Sámuel. Egy felvidéki anekdota szerint az ilyen tudós embernek bátran adhatna
                    plébániát a szepesi püspök. </p>
				<p>Osztogatta-e a püspök a Pogrányi nevének tudói között a plébániákat - az nem
                    tartozik ennek a történetnek a keretébe. Elég az hozzá, hogy a nizsderi várúr
                    olyan emberkerülő volt, hogy élő ember még nem látta soha szemtől szembe. Ki
                    volt, mi volt? A legendák, amelyek a láthatatlan emberről keletkeztek, sokat
                    tódítanak vagy elvesznek az igazságból. Utóvégre nem is lehetnek mind igazak a
                    legendák, mert akkor nem volnának olyan szépek. De hát a nizsderi várúrról
                    semmit sem jegyez föl a történelem, és így azt kell elfogadni, amit rejtélyes
                    személye felől a legendák mondanak. </p>
				<p>A legenda azt mesélte, hogy Nizsder várának egyszer megholt az utolsó gazdája,
                    bizonyos Kavaczky. </p>
				<p>Ez a Kavaczky utolsó sarjadéka volt nemzetségének, a legislegutolsó. Utána már
                    nem következett senki. A prémbundás ősök a vár folyosóin, ahol olajban,
                    aranyrámába zárva élték második életüket, hiába pödörgették a bajuszukat,
                    ráncolták a homlokukat, keményítették meg a tekintetüket. Az utolsó Kavaczkyt
                    semmiképpen sem lehetett arra rávenni, hogy megházasodjon. De ha már
                    megházasodott volna is, amúgy bolondjában, vajon mi lett volna a vége annak a
                    házasságnak? Semmi esetre se lett volna valami jó vége, mert az utolsó Kavaczky
                    nem volt egészen tisztaeszű ember. Hóbortos futóbolond volt, aki
                    végigtivornyázta az életét. A nizsderi várban évről évre szólott a kranyokai
                    rezesbanda. A muzsikusokat esztendőszámra fogadta, mint a cselédjeit, és
                    ugyanígy fogadta fel egyik-másik vendégét. </p>
				<p>Eleinte még elvetődtek a várba a környékbeli urak, hatóságok. Kavaczky
                    megszólaltatta a rezesbandát, és csapra üttette a hordókat, amelyeket hosszú
                    szekereken lengyel zsidók hoztak a Hegyaljáról a nizsderi várba. Ennivaló vajmi
                    kevés akadt a várban, hisz maga a várúr hónapszámra avas szalonnán élt. A
                    vendégei kedvéért néha elfogatott néhány sovány csirkét a faluban, a
                    lovászlegények ilyenkor nagy hajrázásokat rendeztek a falusi tótok csirkéi után,
                    mintha legalábbis vaddisznókra vadásztak volna, de hát nem volt asszonyféle a
                    várban, aki a csirkét megsütötte, feltálalta volna. Az volt a jó szerencse, ha
                    éppen a várban időzött volt Borocskay Gyurka, az északi részek utolsó
                    ingyenélője. Ez a vidám, öreg korhely változatos élete folyamán megtanulta
                    többek között a szakácskodást is. (Sok mindent kell tudni annak, aki munka és
                    foglalkozás nélkül akarja leélni a sorstól rája szabott esztendőket; legalábbis
                    kell annyi tudomány hozzá, mint a szolgabírósághoz.) No hát Borocskay Gyurka
                    fehér kötényt kötött maga elé, és naphosszat sütött-főzött a vár konyháján. A
                    megyei urak, ha éppen Nizsderre vitte útjuk, nem is annyira a gazda után
                    tudakozódtak, mint inkább Borocskay után. Felüzentek a várba, vajon ott van-e
                    Borocskay? Ha igenlő feleletet kaptak, jókedvűen irányították szekerük rúdját a
                    sziklafészek felé, de Borocskay nélkül elmenekültek még a környékéről is a
                    várnak. Borocskay nélkül ugyanis semmi egyéb nem történt odafönn, mint vég
                    nélküli ivás. Ittak reggeltől estig, estétől reggelig. Ha sok volt a vendég, a
                    szerződött rezesbanda két csoportra oszlott, éjjeli és nappali csoportra. A bor
                    soha nem fogyott ki a pincéből, folyt az néha patakokban a várudvaron, ha
                    Kavaczkynak olyan kedve kerekedett. Még a cselédek is elszökdöstek lassan a
                    háztól, vendég hétszámra nem akadt, Borocskayt időközben pincemesternek
                    szerződtette valamelyik felvidéki püspök, az utolsó Kavaczky egyedül hallgatta a
                    rezesbandát, amely ilyenkor kedves nótáját fújta, a Rákóczi-indulót. Reggeltől
                    estig a Rákóczit. Kavaczky keringőzött, csárdást táncolt, polkázott, ami éppen
                    eszébe jutott, mindent a Rákóczi dallamára. Ha kifáradt a táncban, ráordított a
                    cselédjeire: </p>
				<p>- Mit tátjátok itt a szátokat. Menjetek íziben az országútra; amelyik hamarább
                    elébem hoz egy kaputos embert, hordó bor a jutalma. </p>
				<p>A cselédek azután napszámban lesték odalenn, az országúton a vendéget. Csakhogy
                    akkorára már éppen olyan híre volt a nizsderi várnak, hogy elkerülték azt még a
                    varjúk is. Kavaczky napról napra veszített az eszéből. (Mindig nagyon kevés volt
                    neki belőle.) Rémes történetek keringtek felőle a vármegyében. Hogyan
                    kényszeríttette felhúzott sárkányú pisztollyal a gyuvodai kántort az ivásra. A
                    szegény ember ivott, mert a bornak nem volt ellensége. De utóvégre neki is elég
                    volt, és szökött volna valamerre a Rákóczi-induló elől, amelyhez Kavaczky verte
                    a taktust. Igen ám, de nem volt merre szöknie. Fegyveres cselédek álltak az
                    ajtókban, akik lándzsát szegeztek a kántor mellének. Kavaczky töltött pisztolyt
                    vont elő az asztalfiából, és a kántort megcélozta: </p>
				<p>- Iszol, barátocskám, vagy meghalsz. </p>
				<p>Mit tehetett egyebet a kántor? Ivott, ivott, amíg össze nem rogyott. Kavaczky
                    (undorodott a részeg embertől) megrúgta néhányszor, aztán mert nem ébredt,
                    kidobatta a cselédségével az országútra. </p>
				<p>- Ne lássam a dögöt - mondta utálattal. </p>
				<p>Mert a legnevezetesebb az volt az utolsó Kavaczkyban, hogy akármennyit ivott,
                    sohasem volt részeg. Azaz, hogy részegnek elég részeg volt (Úgy jöttem a világra
                    - mondta néha elkeseredve), de tökéletesen nem tudta átengedni magát a
                    mámornak. Nem bírt vele a bor. A nehéz lengyel pálinkát, amelyet kis fonott
                    fűzfavesszőből való takarókban szállítanak, úgy itta, mint a vizet. Egyik sem
                    volt neki elég erős. Minél többet ivott, annál inkább győzte. Csak az arca lett
                    nagyon fehér hosszadalmas ivások után, de hát annak a ragyavert, gyérszakállú,
                    feldúlt vonású arcnak mindegy volt, hogy milyen a színe. Elaludt ott helyben a
                    borozó-asztalnál, de csak félszemmel aludt. A rezesbandának akkor is fújni
                    kellett a Rákóczit - igaz, csendesebb tempóban. Ha elhallgattak, nyomban
                    felébredt az a nyugtalan lélek: </p>
				<p>- Fújjátok, a rézangyalát!... - kiáltotta vadul. - Álmomban éppen egy svadron
                    huszár élén lovagoltam Bécs városa ellen... Hogyan folytassam én most ezt az
                    álmot? </p>
				<p>A banda megszólalt, Kavaczky lehunyta a szemét. Látszott az arcán, hogy
                    gondolatban igen nagyon keresgéli az álom folytatását, de hát az már nem jutott
                    eszébe. Csóválgatta a fejét, aztán hosszú sarkantyús lábával elrúgta maga elől
                    az asztalt: </p>
				<p>- Gazemberek vagytok - kiáltott a bandára. - Miért nem hagytátok, hogy legalább
                    álmomban bosszút állhattam volna őseimért. </p>
				<p>Valami korhely vándortanító ugyanis egyszer kisütötte, hogy Kavaczkynak
                    valamelyik ősét lefejezték Bécsben. A megbomlott agyában számtalan társa akadt a
                    lefejezett ősnek, és álmában mindig fej nélküli emberekkel társalkodott. </p>
				<p>- Meglássátok - mondta olykor a környezetének -, nekem se lesz jó végem. A bécsi
                    udvarnak mindig útjában álltak a Kavaczkyak. Csuda volna, ha békén meghagynák
                    halni az utolsó Kavaczkyt. </p>
				<p>A folytonos tivornyában mindig inkább megbomlott a Kavaczky agya. Különösen az
                    bosszantotta, hogy nem tud vendéget kapni az asztalához. </p>
				<p>- Hej, Borocskay - sóhajtott fel néha - mennyi borocskámat megittad, mégis hűtlen
                    lettél hozzám. </p>
				<p>Ünnepnap volt, ha valamely vándor komédiás-truppot, vagy effélét vettek észre az
                    őrködő cselédek az országúton. Az asszonyoknak a váron kívül kellett maradni -
                    asszonynak belépni nem volt szabad - a vásári kócevők pedig ittak, ettek,
                    mulattatták a várurat, amíg az ebrúdon dobatta ki őket végezetül. </p>
				<p>A sziklafészek fenn a vén hegyen lassan-lassan elnéptelenedett. Pénze se volt már
                    valami nagyon bőven az utolsó Kavaczkynak. A cselédség elszökdösött, a banda
                    megfogyatkozott. A borkereskedő zsidók mindenféle hamis és olcsó borokat hoztak
                    szekereiken a régi finom hegyaljai borok helyett. Kavaczky kezdett nagyon
                    egyedül maradni... </p>
				<p>... És eljött az idő, hogy a híres kranyokai banda annyira megfogyatkozott, hogy
                    csupán egy vak ember maradt belőle, aki a helikont fújta. Ezt a vak embert a
                    többiek elfelejtették magukkal vinni, vagy az is meglehet, hogy ő maga nem
                    akart menni, öreg legény volt, közelebb a hatvanhoz, mint az ötvenhez. A
                    Rákóczin kívül talán egyebet se tudott. Ezzel a kevés tudománnyal nem élhetett
                    meg máshol, mint a nizsderi várban. Tehát ott maradt. </p>
				<p>A cselédek nem fogtak vendéget az országúton, mert már nem voltak cselédek.
                    Kavaczky egy zimankós téli este - talán éppen karácsony estéje volt -
                    elkeseredve hallgatta a vak trombitást, és egymás után ürítgette a boroskupákat.
                    Valami bolond gondolat motoszkált a fejében, az nem hagyta békén. Amíg a vak
                    trombitás meg-megpihent, hogy kifújja magát, Kavaczky szóba ereszkedett vele. </p>
				<p>- Te, bátyikám, azon gondolkozom, hogy ha meghalnék, nem is volna senki, aki
                    eltemetne. </p>
				<p>A vak ember megnyugtatta: </p>
				<p>- Hát a szolgabíró mire való? </p>
				<p>Kavaczky lehajtotta a fejét: </p>
				<p>- Igaz, Péter bácsi, a szolgabíró arra való. Fújjad hát tovább... </p>
				<p>Egy újabb szünetnél aztán megint más jutott a Kavaczky eszébe: </p>
				<p>- Igen ám, de nem volna, aki megsiratna! </p>
				<p>- Megsiratlak én, uram - felelt a trombitás. </p>
				<p>Kavaczky beleegyezőleg bólintott: </p>
				<p>- Ezzel is rendben volnának. </p>
				<p>Dühös havasi hóvihar zúgott a vár körül, a kéményekben gonosz ördögök dúdoltak
                    búgó hangokon, az ablakok, ajtók megreccsentek. Kavaczky egy újabb kupa bor
                    felhajtása után ezzel a szóval fordult a vak muzsikushoz: </p>
				<p>- Arra felelj most nekem, bátyikám, hogy mit csinálnék a várral? Kire hagynám
                    azt, amikor még egy macskám sincsen? Kire hagyjam a várat? </p>
				<p>Péter zenész erre a fogas kérdésre leeresztette a hangszerszámát. Világtalan
                    arcával megrökönyödve bámult maga elé. Ez a nagy kérdés olyan nagy kérdés volt,
                    amire hirtelenében nem tudott megfelelni. Nagyokat nyelt és hallgatott. Kavaczky
                    titkolózva hajolt előre. </p>
				<p>- Nem szeretném, ha a császár kezére jutna a vár. Ki tudja, mi történik
                    Magyarországon vagy Lengyelországon? Hátha kiüt még egyszer a szabadság? Akkor
                    ez a vár fontos pozíció lehet, ahová a szabadsághősök befészkelhetnék magukat.
                    Fontos hely volna ez, Péter bácsi. </p>
				<p>Ábrándozva nézett a régimódi olajlámpába, és az arcán egymást váltották fel a
                    különböző indulatok. </p>
				<p>- Szabadsághősöké legyen ez a vár, ha én meghalok... Ha én meghalok - dünnyögte.
                    - Pedig érzem, nemsokára meghalok. Talán még az éjjel. </p>
				<p>Megborzongott, talpra ugrott, rémülten nézett a vak trombitásra, aki egykedvűen
                    billegette szerszámját. </p>
				<p>- Bátyikó - kiáltott rá -, hallottad-e már azt, hogy valaki minden ok nélkül
                    meghaljon? Csak úgy hirtelen meghaljon, mint ahogy a mécsest elfújja a szél?
                    Hallottál-e már olyant? </p>
				<p>- Hallottam, különbet is hallottam, uraság, olyant is hallottam, hogy valaki
                    leszállott a szekérről, amelyen a lakodalomból jött, és nyomban meghalt.
                    Nyomban, uraság. Pedig még meg sem csókolta az ifjú asszonyt. </p>
				<p>- Mindig asszonyokról beszélsz - dörmögte rosszkedvűen Kavaczky. - Mi közöm nekem
                    az asszonyokhoz? Én úgy születtem, hogy ne szeressem őket, hogy ne állhassam
                    őket... </p>
				<p>- Elég nagy baj az neked, uram - sóhajtotta a vak trombitás. - Én bezzeg
                    szerettem őket; nagyon szerettem azokat a fránya asszonyokat. És ha meggondolom,
                    uraság, még most is néhanapság kívánja a mellem... </p>
				<p>Kavaczky dühösen toppantott a sarkantyús csizmájával. </p>
				<p>- Fogd be a szádat, vén szamár. Utállak, tudd meg, utállak... Most már az sem
                    kell, hogy megsirass. Majd megleszek én anélkül is. Hallgass, hallgass, nem
                    akarok tudni se felőled. Takarodj a szemem elől, te vén szoknyakergető. </p>
				<p>Kitárta az ajtót, és kitaszította rajta a vén trombitást. A vén ember szokva volt
                    Kavaczky szeszélyeihez, bolondságaihoz. Tudta, hogy öt perc múlva újra szüksége
                    lesz rá. Meghúzta magát a várudvar oszlopai alatt, és dideregve hallgatta az
                    odabévülről hangzó nehéz lépések döngését. </p>
				<p>Egyszer újra kitárult az ajtó. Kavaczky alakja jelent meg. Farkasbőr bunda volt
                    rajta, a vállán fegyver. Egy percig gondolkozva nézett a viharos téli égbe. A
                    sötét fellegek, mintha közvetlenül a vár tornya felett lebegnének, a zúgó szél
                    az arcába vágta a havat. Behúzta az ajtót maga után. </p>
				<p>- Uram - kiáltott a zenész -, hová mégy ebben a kísérteties időben? </p>
				<p>- Megyek - felelt Kavaczky. - Addig vissza sem jövök, amíg valakit nem találok,
                    akinek a váramat hagyhassam, mert én nemsokára meghalok. </p>
				<p>Elhangzottak a lépései az éjben. A trombitás egy darabig figyelt utána. A vihar
                    zúgásán is áthallatszott a becsapódó várkapu döngése. </p>
				<p>A legenda szerint a trombitás ekkor elaludt az oszlopok alatt. Arra tért magához,
                    hogy Kavaczky a fülébe kiabál: </p>
				<p>- Hé, ébredj, vén arkangyal! Fújjad, fújjad, hogy beleszakadj. </p>
				<p>A trombitás álmosan támolygott be a szobába. A vak emberek sajátságos ösztönével
                    nyomban megérezte, hogy valaki idegen is van a szobában. Fújni kezdte Kavaczky
                    kedves dalát, és Kavaczky mély medvehangján dúdolt. A trombitás először azt
                    hitte, hogy talán megcsalja hallása. Kavaczky sohasem énekelt azelőtt. A
                    trombitás fülelt, Kavaczky mindig hangosabb lett. </p>
				<p>A trombitás csakhamar arra a különös tapasztalásra jutott, hogy Kavaczkyval
                    valami különös dolog történt az alatt az idő alatt, amíg aludt. Valami
                    rendkívüli változáson ment át, amelyet meg sohasem tapasztalt a trombitás.
                    Mintha részeg lett volna Kavaczky. Az ördög bújjon belé, csak nem kapta le
                    lábáról az ital? </p>
				<p>Mindig hangosabb lett, és folyton többet beszélt ahhoz az idegenhez, akinek a
                    kupájához hozzáütötte a magáét. </p>
				<p>- Sohase láttam még ilyen embert, mint te, komám. Senki úgy nem győzte
                    asztalomnál a bort, mint te. Nem is vagy te talán ember?... Az ördög vagy, aki
                    eljött értem. Itt vagyok, pajtás, elvihetsz. </p>
				<p>Az idegen nem felelt se igent, se nemet. Csak a kupájával ütötte meg az asztalt.
                    A nehéz ércedény dongott a diófa asztalon. Kavaczky kedvet kapott ettől a
                    döngéstől: </p>
				<p>- Úgy van, pajtás, most már bizonyosan tudom, hogy te vagy az ördög. Mikor ott
                    szembe jöttél velem a razsonykói mély hegyi úton a sötét éjszakában, mindjárt
                    azt gondoltam magamban, hogy az nem lehet mindennapi ember, aki éjjel csavarog a
                    hegyek között. Előbb azt hittem, hogy rabló vagy, aztán meg, hogy szökött
                    katona... Most már tudom, hogy egyik se vagy a kettő közül. Te vagy az ördög,
                    aki eljött az utolsó Kavaczkyért. </p>
				<p>Az idegen még mindig nem felelt semmit. A vak ember pedig már szerette volna
                    nagyon hallani a hangját, hogy megállapíthasson valamit az idegenről... Fiatal-e
                    vagy öreg? Tót-e vagy magyar? De az idegen hallgatott, némán ivott, Kavaczky
                    ráförmedt a hallgatódzó muzsikusra: </p>
				<p>- Fújjad, vén gazember, talán utoljára fújod. Elviszi az ördög az utolsó
                    Kavaczkyt. </p>
				<p>A vénember fújta. A legenda szerint három napig fújta, mindig fújta a
                    Rákóczi-indulót. De hát a legendák nem mindig mondanak igazat. Ám az is
                    meglehet, hogy igazat mondanak. Elég az hozzá, hogy a rejtélyes vendég három
                    napig mindig ivott Kavaczkyval. Versenyt ivott vele némán, kitartóan,
                    mozdulatlanul. Kavaczky néha elkeseredve kiáltott fel: </p>
				<p>- Tudom - lihegte -, hogy ez a versengés azzal végződik, hogy letörök,
                    beletörök... De könnyen nem adom magam, ördög komám. Meg aztán még mindig megvan
                    az a reménységem, hogy én leszek a győztes. Az asztal alá iszlak, öcsém. A föld
                    megnyílik, és te kénköves füst között visszamégy oda, ahonnan jöttél, a pokolba. </p>
				<p>Rekedtes, tompa nevetés volt a felelet, a Kavaczky szavaira. </p>
				<p>A harmadik napon - a vak ember már félig aludott és fújta, fújta még álmában is -
                    Kavaczky lebukott a székről. </p>
				<p>- Végem van - hörögte. </p>
				<p>Majd teljes tüdejéből ordítani kezdett: </p>
				<p>- Hé, emberek, cselédek!... Meghal a gazdátok. </p>
				<p>A trombitás kitárta az ajtót, és néhány cseléd futott a szobába. A cselédek
                    egybehangzó vallomása szerint akkor Kavaczkyn kívül senki se volt a szobában.
                    Némelyik képzelődő tót asszony látni vélte a szomszéd szoba nagy tölgyfa ajtaját
                    becsukódni, mintha valaki odarejtőzött volna előlük. </p>
				<p>Kavarczky szederjes arccal feküdt a földön. A cselédek fölemelték, és a medvebőr
                    pamlagra fektették. </p>
				<p>- Hívjátok a tisztelendő urat a faluból - kiáltott Pohánka János, az udvaros. </p>
				<p>Kavaczky révedezve nézett maga elé. </p>
				<p>- Hívjátok - mormogta -, de nem azért, mintha gyónni akarnék. Nekem nincs gyónni
                    valóm. Nem vétettem soha senkinek, legfeljebb magamnak. De azért csak hívjátok
                    el a tisztelendő urat. De hívjátok Korubányt is, a bírót. Tanúkra van szükségem,
                    végrendelkezem. </p>
				<p>A cselédek elfutottak. Valamelyik meghúzta a lélekharangot a vár tornyában. A
                    harang szava vészesen, ijedten hangzott a havasok között. Kavaczky a medvebőrön
                    hentergett: </p>
				<p>- Most hal meg az utolsó Kavaczky. </p>
				<p>Beletellett két-három óra, amíg a faluból a várba ért tisztelendő Kovik János és
                    Korubány, a nizsderi bíró. Tudták, hogy miért rendeli őket maga elé a várúr. De
                    ha nem is tudták volna a hírnököktől, megértették volna a helyzetet a folyton
                    csilingelő lélekharangtól. Azt szakadatlanul húzták a Kavaczky rendeletére. </p>
				<p>- Ha már nem szólhatnak az ágyúim a bástyákon, legalább ez a csengő hirdesse,
                    hogy egy Kavaczky haldoklik, az utolsó Kavaczky. </p>
				<p>A szomszéd szoba ajtaja nem nyílott fel az egész idő alatt, bár Kavaczky sokszor
                    figyelé az onnan kihangzó lépteket. De az ajtó nem nyílott... </p>
				<p>A várúr arca lassan-lassan sötétkék lett. Csak a szeme égett, mint a parázs. A
                    pap és a bíró leverték csizmájukról a havat, Kavaczky hörögve emelte fel a
                    fejét. </p>
				<p>- Siessetek - kiáltotta. - Egy-két percem van már csupán. Abban a faliszekrényben
                    van papiros, ténta. Korubány, írd, amit mondok. </p>
				<p>Kimerülten roskadt hátra. A szeme lecsukódott, tisztelendő Kovik János, aki
                    értett valamit az orvosi mesterséghez, sietve nyitotta fel a bekecsét.
                    Szétfeszítette az ingét és elborzadva látta, hogy Kavaczkynak sötétkék a teste.
                    Hátralépett. </p>
				<p>- Vissza, emberek - kiáltotta. - Itt a kolera... </p>
				<p>A cselédek hátráltak. A szoba kiürült, csak a nyitott ajtón kandikált be néhány
                    bátor ember. </p>
				<p>Kovik Jánosnak ezalatt eszébe jutott, hogy nem egészen valószínű, hogy itt, tél
                    derekán, fenn a nizsderi sziklafészekben kolerában haldokoljon valaki. Kavaczky
                    is megmoccant, valami torz mosolygás ült az arcára: </p>
				<p>- Bolondság, tisztelendő úr... Csak egy kis mérgezés az egész, de most hagyjuk
                    ezt. Hol van a bíró? </p>
				<p>A bocskoros falusi bírót csak nagy nehezen tudta a pap becsalogatni az udvarról.
                    Kavaczky intett neki. </p>
				<p>- Írjad! </p>
				<p>A bíró reszkető ákom-bákomokkal írta, amint Kavaczky meggondolt hangon,
                    ünnepélyesen diktálta: </p>
				<p>- Én, Kavaczky György, Nizsder vár örökös ura, a legutolsó sarjadéka a nemes és
                    vitézlő Kavaczky nemzetségnek, tiszta ésszel végakaratomként rendelem... </p>
				<p>Fölemelkedett a medvebőrről, és kimeresztett szemmel bámult a szomszéd szoba
                    csukott ajtajára. De az ajtó nem nyílott. </p>
				<p>- Rendelem - ismételte. </p>
				<p>A bíró kezében nyikorgott a rozsdás toll. Tisztelendő Kovik János valami
                    imádságot mormogott magában. </p>
				<p>A haldokló folytatta: </p>
				<p>- Hogy mindennemű ingatlanom, ingóságom és nizsderi váram örökségben szálljon
                    egyetlen örökösömre... </p>
				<p>A szomszéd szobából ekkor tompa, mély hang hallatszott: </p>
				<p>- Pogrányi Sámuelre. </p>
				<p>A bíró ijedtében elejtette a tollat. A pap meghökkenve nézett a bezárt ajtóra. A
                    mély hang mintha ott reszketett volna a nagy, borral fellocsolt terem fülledt
                    levegőjében. </p>
				<p>- Pogrányi Sámuelre - ismétli Kavaczky erős hangon. </p>
				<p>Hátradőlt. Inkább csak intett, mint mondta: </p>
				<p>- Írjátok alá a neveteket. </p>
				<p>Megtették, amit parancsolt. Kovik János szép gömbölyű betűkkel kanyarította oda a
                    nevét a végrendelet alá. A falusi bíró előszedte a tüszőjéből a községi pecsétet
                    és megnyálazva, odanyomta azt is. </p>
				<p>A haldokló ezalatt vonagló kézzel vonta le ujjáról nagy pecsétgyűrűjét. A pap
                    viaszt melegített egy gyertyadarabkánál. Kavaczky odanyomta a pecsétgyűrűjét.
                    Aztán megkapta a tollat, és nekivetette a papirosnak. A toll fröcsögött,
                    karmolta, tépte a papirost, de a haldokló nem engedte, amíg dülöngőző betűkből
                    össze nem állította a nevét: Nizsderi Kavaczky György, m. p. </p>
				<p>- És ki légyen az a bizonyos Pogrányi Sámuel? - kérdezte Kovik tisztelendő úr. </p>
				<p>Kavaczkynak hab jött ki a száján, vonagló kezével a szomszéd szoba ajtajára
                    mutatott. A pap az ajtóhoz lépett és felnyitotta azt. Kitárta a szárnyas ajtót
                    és benézett. Majd belépett, a bíró kíváncsian furakodott nyomába. A szobában
                    pedig nem volt senki. Az egyik ablak nyitva. Az üres, bútorozatlan szoba
                    padlóján egy szál havasi gyopár feküdt. A pap felvette, és megforgatta a
                    kezében. </p>
				<p>A másik szobából tompa zuhanás hallatszott. A pap és a bíró berohantak. Az utolsó
                    Kavaczky lefordult a pamlagról, és holtan nyúlt el a szoba keményfa padlózatán. </p>
				<p>Kavaczky mozdulatlanul feküdt. </p>
				<p>A pap szívére tette a kezét. Aggodalmas arccal hallgatódzott. </p>
				<p>- Megtért az örök nyugalomba - mondta csendesen. Künn a cselédek hangosan sírtak,
                    legalább egyszer kisírhatták magukat. Péter bácsi elővette a trombitát, és
                    halkan fújdogálni kezdte a Rákóczi-indulót. </p>
				<p>Az utolsó Kavaczky mozdulatlanul, némán feküdt a szoba közepén. Valami torz
                    mosolygás jelent meg az arcán. Mintha azon nevetett volna, hogy őt még
                    megsiratják.</p>
				<p> A Kavaczky-ősök az ő torzonborz bajuszukkal, szakállukkal még egy darabig
                    mereven bámultak az üres folyosóra. Aztán - mert talán senki sem járt arra -
                    lehunyták a szemüket, és aludni mentek sok százesztendős ébrenlét után. A
                    legendának is vége szakadt, a hóbortos várurat eltemette a hatóság; a nizsderi
                    vár állhatott tovább a kopasz hegy ormán, az ördög sem törődött vele. </p>
				<p>De hát a legendának vége lett. </p>
				<p>Kornidesz Kálmán, a legelső lőcsei fiskális egyszer bejelenti a telekkönyvnél,
                    járásbíróságnál és még mindazokon a helyeken, ahol gazdátlan ingatlanokat
                    figyelemmel kísérnek, hogy a nizsderi várnak végrendelet szerint akadt új
                    tulajdonosa, bizonyos Pogrányi Sámuel személyében. Kornidesz úr rendesen
                    elvégezte a dolgát, az utolsó Kavaczky végrendelkezése ellen sem volt senkinek
                    kifogása, a nizsderi várral és környékével nemigen volt kedve törődni senkinek.
                    Az új gazda nyugodtan beköltözhetett hajlékába. Beköltözött, és többé hír sem
                    hallatszott felőle. </p>
				<p>A kranyókai rezesbanda ősi szokáshoz híven ebben az esztendőben is tiszteletét
                    tette Szent-György napján, de a várkapuk csukva maradtak, nem gurítottak hordós
                    borokat a vár udvarára. És a rezesbanda elfújván a Rákóczit, eltávozott
                    anélkül, hogy a várúr ezüst húszasokat szórt volna közibük a toronyablakból. A
                    megyebeli urak, korhelykedő szomszédok, vándorlólegények és ingyenélők (egyszer
                    Borocskayt is elcsapták a hivatalából) hiába zörgettek a nizsderi kapukon.
                    Mintha valami nagy bánat költözött volna a várba. A régi cselédek, akik
                    hajdanában egyebet sem csináltak, mint bort hordtak a pincéből és bortól
                    elgyöngült vendégeket ápoltak a maguk módja szerint (Pohánka János udvarmester
                    találmánya volt a jegesfürdő, amely a holtat fölélesztette), az utolsó Kavaczky
                    halála után éppen olyan jelentéktelen tótocskák lettek, mint azelőtt voltak. A
                    sarkantyús csizmát, alabárdot, vitézi köntöst levetették és halinás, bocskoros
                    tótok lettek ismét. A nizsderi várban esténként nem raktak máglyát az udvar
                    közepén dologtalan cselédek melegedésére, sőt a fáklyákat is eloltották,
                    amelyekkel a sötét hosszú folyosókat világították. Ha világosság volt valahol,
                    az legfeljebb csak egyetlen ablak eresztékein szűrődhetett az éjszakába. A vak
                    trombitás, aki az új birtokos idejében a kulcsári és várnagyi teendőkkel
                    megbízatott, hiába világított volna magának. Egyedül neki volt szabad belépni a
                    várúrhoz. Ő hozta föl a konyhából az ételt, ő közvetítette a várúr parancsait a
                    szolgálókkal. Tudniillik - és ez jellemző a legendákra - éppen ellenkezője volt
                    az új várúr a réginek. Amíg az utolsó Kavaczky asszonyfélének még csak azt se
                    engedte meg, hogy a vár küszöbét átallépje, Pogrányi Sámuel, a nizsderi vár új
                    birtokosa csupán asszonycselédeket tartott. Azok is valahonnan az Alföldről
                    kerültek ide. Még csak tótul sem tudtak. A vár gazdasszonya, bizonyos özvegy
                    Komárominé, helyre alföldi menyecske volt, aki szörnyen lenézte azt a görbe
                    országot, ahová a véletlen vetette. Két szamarat fogott a kordéjába, ha
                    hébe-korban lejött a várból, és a szamarak ugyancsak emelték a lábukat a takaros
                    asszony keze alatt. A faluban és környékén csupán annyit tudtak az új várúrról,
                    hogy Budapestről és Bécsből látja el magát mindennel. Ha Komárominé szamaras
                    kocsija megjelent valahol, amelyen a jeles asszonyság bokorugrós szoknyában,
                    színes kendőben, csizmában ült, és cifra huszáros káromkodással nógatta a
                    szamarait, akkor a nizsderi tótok még a szemük világát is odaadták volna az
                    asszonyságnak. Talán nem csupán azért, mert az asszonyság zsebe mindig tele volt
                    ezüst- és aranypénzzel, hanem azért is, mert Komárominé volt ezen a tájon a
                    szolgabíró, pap, még több... A szolgabírónál is nagyobb úr volt ez az asszony. A
                    pörlekedők között rendet teremtett, a veszekedő házastársakat kibékítette.
                    Segített a szűkölködőkön, és köszönetet nem fogadott el érte: </p>
				<p>- Sámuel úr parancsolta - mondta egyszerűen. </p>
				<p>A legnevezetesebb az volt a dologban, hogy Sámuel úr néha a legcsudálatosabb
                    parancsokat adta. Amikor Veszelka János fenyőfa-fuvarozás közben pálinkával
                    leitta magát és részegségében megverte a feleségét, a nizsderi várúr erről is
                    tudomást szerzett. Másnap legurult Komárominé kordéja a hegytetőről, és
                    Veszelka Jánost előparancsolta. (Nizsderen még éltek a vár régi cselédei,
                    ingyenélői - tulajdonképpen az utolsó Kavaczky jobbágya volt minden nizsderi
                    lakos) - és ezek a régi cselédek tartották magukat a várúri parancsolatokhoz.
                    Komárominé a szamaras kordéján felállott, és Veszelka Jánost elítélte: </p>
				<p>- Verjetek rá huszonötöt, a gazdám parancsából. </p>
				<p>Az egykori várnépség megragadta Veszelka Jánost, és rámérte a huszonötöt,
                    akárhogyan tiltakozott is ellene. Komárominé a szamaras kordéról végignézte a
                    büntetést, aztán ünnepélyes szóval kijelentette: </p>
				<p>- Így jár mindenki, aki az erkölcsök ellen vét. </p>
				<p>A szamaras kordé tovább gurult a hatalmas asszonnyal, és a tótok alázatosan
                    vették le a kalapjukat mindenütt, amerre gurult. </p>
				<p>Máskor Kranyokán esett meg, hogy Krumpli György, egyszerű földmíves abban
                    találtatott, hogy a parasztokat mindenfelé új eszmékkel az urak ellen heccelte.
                    Ez a Krumpli György különben is gyanús ember volt. Megjárta Amerikát, csizmát
                    hordott és vasárnap szivarozott. A parasztokkal semmi egyebet nem akart
                    elhitetni, mint csupán azt, hogy egyenlőség van a világon. A kranyokai tótok
                    egyenlők a nizsderi váriakkal. </p>
				<p>Harmadnapra begurult Kranyokára a szamaras kocsi, rajta a pirosszoknyás
                    Komárominé. Az egykori várnépség csakhamar összegyülekezett a kis kocsi körül.
                    Az öregebb tótok tiszteletteljesen kérdezgették: </p>
				<p>- Szép asszonyság, mit parancsol a várúr? </p>
				<p>Komárominé kihirdette a várúr parancsát. </p>
				<p>- Verjetek Krumpli Györgyre huszonötöt, mert vétett az igazság ellen. </p>
				<p>Krumpli Györgyöt csakhamar előkerítették. Éppen csizma volt rajta és a szájában
                    szivar. Igen hetykén, sőt kihívólag vitette magát az asszony-bíró elé. </p>
				<p>- Én gentleman vagyok - mondta foghegyről. - Szeretném látni, hogy ki parancsol
                    nekem. </p>
				<p>- A nizsderi várúr - felelt Komárominé. - Verjétek rá a porcióját! </p>
				<p>Az amerikai hiába tiltakozott kézzel-lábbal. Bizony lekapták a tíz körméről, és a
                    szamaras kordé saroglyájából előkerült az a bizonyos spanyol nádvessző. </p>
				<p>A delikvens fogcsikorgatva tűrte a botütéseket, amelyeket maga a kranyokai bíró
                    mért reá. (Valamikor bandista volt Korubányi János is.) Aztán talpra állott, és
                    ökölbe szorította a kezét. </p>
				<p>- Megkeserülöd ezt, nizsderi uraság! Megyek a szolgabíróhoz. Egy szabad polgárt
                    nem szabad bántani. </p>
				<p>Komárominé a szamaras talyigán már indulóban volt, de erre megállott. </p>
				<p>- Verjetek rá még huszonötöt - kiáltotta. Krumpli György megkapta a másik
                    huszonötöt is. Akkor már magánkívül volt a dühtől, fájdalomtól. </p>
				<p>- Ügyvédet fogadok - ordítá. - Majd megmutatom én nektek, hogy ki vagyok én!... </p>
				<p>Komárominé egykedvűen vont vállat. </p>
				<p>- Még huszonötöt - mondta nyugodtan, és megindította a szamarakat. </p>
				<p>Megkapta-e Krumpli György a harmadik huszonötöt, az nem tartozik ennek a
                    történetnek a keretébe. Csak annyi bizonyos, hogy a nizsderi várúr saját külön
                    szolgabírójának veszedelmes híre volt. Ez a kemény, tagos asszonyszemély
                    kegyetlenül végrehajtotta az ítéleteket, amelyeket odafönn a sziklafészekben a
                    láthatatlan ember talán az ördög segélyével tartott meg. Nem történhetett semmi
                    kihágás, rendellenes cselekedet három faluban, amelyről a nizsderi várúr másnap,
                    harmadnap tudomást ne szerzett volna. Mintha a boszorkányok ezüsttála lett volna
                    a birtokában, amely tálnak a tükörvizében meglátott mindent, ami közel, messze
                    vidéken történt. Különösen a részeges embereket üldözte. Az utolsó Kavaczky
                    idejében, amikor a bor patakokban folyt e tájon, nemigen akadt józan ember a
                    Dunajec völgyében. Részeg volt ott még az útszéli fa is. A tótocskák, akik
                    különben se nagy ellenségei az alkoholnak, Kavaczky idejében mértéktelenül
                    élvezték a szeszt. Ha a várban szólott a rezesbanda - márpedig az mindig szólott
                    -, boldog-boldogtalan ihatott az udvaron csapravert hordóból. A vár körül
                    mámoros emberek támolyogtak. Kavaczky nevetve nézte őket az ablakból. </p>
				<p>- Legalább még elfelejtik azt is, hogy élnek - mondta nagyvidáman. </p>
				<p>Ennek a részeges időnek egyszeriben vége lett, amint Kavaczky György lehunyta a
                    szemét. A várudvaron többé nem csapoltak, a megmaradt bort egy kiszáradt
                    hegyikútba öntette a vár új tulajdonosa, mikor pedig észrevette azt, hogy a
                    tótok rájártak a kútra, földdel behányatta. A borkereskedő lengyel zsidók hosszú
                    szekerei hiába nyikorogtak ezen a tájon - Kavaczky már meghalt, a nizsderi
                    várban tejet ittak, és sohasem muzsikáltak. </p>
				<p>De hát ki is volt a rendkívüli várúr, aki egyszerre új szokásokat, törvényeket
                    hozott ezen a tájon? </p>
				<p>A környékbeliek sokat tudtak róla, illetőleg semmit sem tudtak. Soha nem látta
                    senki, vele nem beszélt senki. A várból egy földalatti, rejtett út vezetett a
                    külső világba. Lehet, hogy ezen az úton járt ki a várúr a világba, ügyelni a
                    tótocskákra, hogy pálinkát ne igyanak. </p>
				<p>A cselédei csak annyit tudtak felőle, hogy pontosan fizette a bérüket. Az egykori
                    trombitás - a kürtöt régen félretette, mert senki sem volt kíváncsi a
                    Rákóczi-indulóra - világtalan arcával mozdulatlanul ült a folyosó sarkában.
                    Aludt-e, nem aludt-e? Hogyan lehetett volna ezt tudni? Ott ült éjjel és nappal,
                    és a harangkondításra siető léptekkel indult a régi tölgyfa ajtónak, amely
                    mögött hajdan Kavaczky György mulatott és ivott. Régen volt... A várba olyan
                    csendesség költözött, mintha kripta lett volna az, egy élőhalottnak a
                    kriptája... </p>
				<p>Néha azonban vendég is jött a várba. </p>
				<p>Az a vendég se volt olyan vendég, amilyenek hajdanában mulatoztak a nizsderi
                    várban. Rendesen éjnek idején jött lóháton vagy kocsin. Hatalmas, őszülő hajú
                    férfi volt, nehéz lépései döngtek a vár folyosóin, de soha hangosan nem beszélt,
                    özvegy Komárominé, aki a várnagyi teendőket végezte, kiugrott ágyából és
                    felzörgette a vak trombitást a folyosói oldalon át. </p>
				<p>- Jelentsd, Péter bátya, hogy itt van Riminszky úr. </p>
				<p>Riminszkyt mindig fogadja a nizsderi várúr. Riminszky szerette a bort, és az ő
                    tiszteletére a várpince sarkából előkerültek azok a pókhálós üvegek, amelyeket
                    még valamelyik régi uraság raktározott el. Özvegy Komárominé talpon volt egész
                    éjjel, és ha Riminszky úr megéhezett, Péter bátya az ablakból kiadta a
                    rendeletet: </p>
				<p>- Paprikás csirkét főzzetek! </p>
				<p>Az ablak bezárult, és Komárominé sütött-főzött, mintha nappal lett volna. </p>
				<p>Riminszky rendesen hajnal előtt távozott a várból. Mikor zömök, zsuffa-lován
                    lefelé léptetett a hegyoldalból, a vár valamelyik ablakában megjelent egy fehér
                    kendőcske. Az lobogott a hajnali szürkületben mindaddig, amíg Riminszky alakja
                    el nem tűnt a hegyoldal bokrai között. </p>
				<p>Krumpli György, az amerikai gentleman, aki megveretése óta sokat szaglászódott a
                    nizsderi vár körül, egyszer szivarozva így beszélt a kranyokai kocsmában: </p>
				<p>- Furcsa urunk van nekünk odafönn a várban! Minek neki az a sok vászoncseléd!
                    Minek neki az éjjeli lovas, akitől olyan nehezen búcsúzik? Az ördög tudna
                    eligazodni ezen a dolgon. A múlt éjjel a vár alatt jártam... Egyszer hogy, hogy
                    nem, csak elébem toppan egy magas, karcsú, vadászruhás úrforma. A hold fénylőn
                    világított, a bokrok levelét meg lehetett volna olvasni mellette. A vadász rám
                    néz - nagy fekete szeme volt -, aztán hirtelen eltakarta az arcát egy fekete
                    kendővel. Sietve fordult meg. Én meg utána kiáltok: - Hó, megállj!... de már
                    csak az üres levegőnek beszéltem, a vadász úr eltűnt. </p>
				<p>- Nos, hát mi van ezen csodálkoznivaló? - kérdezték a falusiak. </p>
				<p>Krumpli György eloltotta nyálával a szivar tüzét és bagó alakjában a fogára
                    nyomta. Nagyot sercentett és a levegőbe bámult. </p>
				<p>- Hát csak az - felelt -, hogy a vadász úrnak nem volt se bajusza, se szakálla. A
                    szeme meg olyan volt, mint egy asszonyé. A lábát is úgy rakosgatta egymás mellé,
                    mintha asszony lett volna, nem férfi. </p>
				<p>- Te bolond! Az ördögök játszottak veled! - szólt a kranyokai bíró. - Miért járna
                    nadrágban egy asszony? Mikor szoknyában is járhat? </p>
				<p>Krumpli György fölhorkant: </p>
				<p>- Miért, miért? Hiszen éppen ez az, amit tudni szeretnék! Azt szeretném tudni,
                    van-e bajusza a nizsderi várúrnak? </p>
				<p>A falusiak mosolyogva néztek össze, nevettek az amerikai ostobaságán. De Krumpli
                    Györggyel nem lehetett olyan könnyen elbánni, amit a fejébe vett egyszer, azt
                    végrehajtotta, mert különben nagyon keménynyakú ember volt. Még arra sem ijedt
                    meg, amikor negyednapra a kocsmai beszélgetés után begurult Kranyokára a
                    Komárominé szamaras kordéja. A hatalmas asszony nagyon mérges volt, és
                    izgatottan parancsolta maga elé Krumplit: </p>
				<p>- Te, amerikai - mondta neki -, nagyon sok ostobaságot beszéltél már megint. A
                    nizsderi várúr azt üzeni, hogy befogjad a szádat, mert ha egyszer kipödri a
                    bajuszát, akkor megemlegeted. </p>
				<p>Az amerikai vállat vont: </p>
				<p>- Hogy pödörje ki azt, ami nincs? </p>
				<p>Erre a vakmerő föllépésre a jó Komárominé nem tudott mit felelni. Valójában ő sem
                    tudta, hogy van-e bajusza a nizsderi várúrnak. Vagy ha tudta is, hallgatott
                    róla. Megdöfködte a szamarait, és kordéján elgurult. Az amerikai csúfondáros
                    nevetéssel nézett a termetes asszonyság után: </p>
				<p>- Őkelme is jobb szeretné, ha bajusza volna a gazdájának. </p>
				<p>A tótok a fejüket csóválták: </p>
				<p>- Ördöngös Krumpli György - morogták. - Egyszer még csakugyan kisüti, hogy a
                    nizsderi várban asszony lakik. </p>
				<p>- Az bizony, még pedig szép asszony - felelt az amerikai. </p>
				<p>Dehogy is félt most már attól, hogy huszonötöt csapat rá a várúr. </p>
				<p>Nem is csapatott rá. Ellenben a nizsderi árbirtokhoz tartozott egy nagy erdőség
                    is, túl a határszélen. Ennek az erdőségnek meghalt a gondozója, bár nagyon jó
                    hivatala volt ott neki. Annyi fát lophatott, amennyit akart, senki sem törődött
                    vele. Krumpli Györgyöt ezzel a hivatallal kínálta meg a teljhatalmú Komárominé. </p>
				<p>- Ereggy oda, Gyurikám - mondta neki nyájasan.</p>
				<p>Gyurikám a fejét vakarta: </p>
				<p>- Nagyon messze van - felelt ravaszul. </p>
				<p>- Nem hozhatjuk közelebb az erdőt. </p>
				<p>- Az is igaz - szólt az amerikai. - De sok a vaddisznó. </p>
				<p>- Annál többet ehetsz vaddisznó-pecsenyét. </p>
				<p>Az amerikai még mindig ellenkezett. </p>
				<p>- Rámdől egyszer valami nagy fa. Sohasem lesz belőlem többé Krumpli György. </p>
				<p>Komárominé erre már kijött a sodrából: </p>
				<p>- Akkor se fogunk valami nagyon búsulni utánad. </p>
				<p>Az amerikai elnevette magát: </p>
				<p>- No akkor már elmegyek abba az erdőbe. Nagyon útjába vagyok valakinek. </p>
				<p>Komárominé megrázta a kezét: </p>
				<p>- Derék ember vagy, Krumpli György. Lásd, már gondoltam is rád. Adok neked
                    ajándékot előre. </p>
				<p>S szoknyája mély zsebéből egy kis ezüst tükröt vont elő. </p>
				<p>- Ebben meglátod majd, hogy milyen nagyra nőtt a bajuszod. </p>
				<p>A nagyszájú amerikai elköltözvén Kranyokáról, nemigen törődtek többé a nizsderi
                    várúr mineműségével. A várból bőségesen ellátták a környék szegény népét
                    mindennel. Szűkölködő nemigen akadt azon a tájon. Sőt, amikor egyszer nagy
                    szegénységében Kohn Móric, a kranyokai házaló zsidó levelet írt az Úristenhez, a
                    választ erre a levélre is a nizsderi várból kapta meg. A házaló zsidó
                    fölkiáltott: </p>
				<p>- Nem is tudtam, hogy Jehova a nizsderi várban lakik. Ezentúl többször
                    fölkeresem. </p>
				<p>S így levelezett az élelmes Kohn Móric az Úristennel a nizsderi vár útján. </p>
			</div>
			<div type="chapter">
				<head>Negyedik fejezet</head>
				<head>ANCSURKA CIPŐT KAP </head>
				<p>Menjünk vissza Podolinba a vén Riminszky-házba, ahol Prihoda Anna, az
                    anyátlan-apátlan tót leányka, havas télben menedéket talált, mégpedig olyan
                    menedéket, ahol örökösen lobogott a tűz a kályhában, sőt ennivaló is akadt
                    bőven. </p>
				<p>Hogy a szolgálói teendőkben nagyon ne erőltesse magát Ancsurka, arra elég gondja
                    volt a két öreg cselédnek, Marczinkánénak és Miknek, a lakatosnak; a két öreg
                    cseléd már annyira összeszokott, összetanult, hogy mellettük nemigen akadt
                    tennivalója egy harmadiknak. De még mintha vén, összeszáradt szívükbe valami
                    napsugár útján különös gyöngédség lopódzott volna, amely gyöngédséggel csak öreg
                    emberek tudják körülvenni a gyermekeket. Ancsurkát egyenesen olybá vették,
                    mintha az Úristen küldte volna nekik a zordon, néma ház mogorva csendjének a
                    földerítésére. </p>
				<p>Egyszer Marczinkáné azt találta parancsolni Ancsurkának, hogy szellőztesse ki az
                    úr bundáját, sapkáját. (Riminszky éppen valami hosszú útról tért haza.) Ancsurka
                    engedelmeskedett, és a nehéz farkasbőr bundát kiteregette az emeleti folyosó
                    vasrácsára. Az öreg Mik, aki ebben az időben valamely furfangos lakattal
                    foglalatoskodott a kocsiszínben, ahol lakatosműhelyét berendezte, szájtátva
                    bámulta a leányka cselekedetét. Aztán a haragtól kivörösödve dobta el
                    szerszámjait. </p>
				<p>- A szemem csal? - kiáltotta. - Mit csinálsz te ott, Ancsurka! </p>
				<p>- A tekintetes úr bundáját teregetem. </p>
				<p>- Az ördögbe! Hát Mik meghalt, eltemettétek már az öreg Miket? Hol van az öreg
                    Mik? Hol? - kiáltotta. - Mik már nincs a világon? Hé? </p>
				<p>Ancsurka ijedten nézte a mérges törpét. Mik, miután a szín különböző sarkaiba
                    hajigálta szerszámait, földhöz csapta a lakatot, felborított egy régi szerszámos
                    ládát, lecsillapodott annyira, hogy elmondotta mindazt, amit mondani akart.
                    Határozottan és terjedelmesen a következőket adta elő az udvar közepéről: </p>
				<p>- Jegyezd meg, leány, hogy az én uram, Riminszky úr holmijához csak nekem szabad
                    nyúlni. Egyedül, kizárólag csak nekem. Se Marczinkánénak, se másnak nem szabad
                    még csak a csizmáját se megérinteni. Azért vagyok itt én, azért vagyok a
                    szolgája Riminszky úrnak, udvarmestere, lakatosa, kovácsa és a többi. Én
                    vigyázok a zsebkendőkre, ingekre és a többire. Én vágom a dohányt, és szurkálom
                    a pipát, és tartom számon a vasárnapokat és ünnepnapokat. Ti nem tudtok semmit
                    azzal a vénasszonnyal együtt. Kíváncsi vagyok, mit felelnétek, ha Riminszky úr
                    meg találná kérdezni, hogy milyen nap is van máma? No, mit felelnél, te kis
                    csirke? Felelj, beszélj, tedd le a vizsgát, aztán nyúlj a Riminszky úr
                    bundájához. </p>
				<p>Ancsurka persze nem tudott felelni. Az öreg Mik diadalmasan rázta meg nagy
                    szakállát. </p>
				<p>- No hát Mik ezt felelné: Tekintetes uram, ma januárius tizenharmadika, a 40
                    katona napja vagyon. Újhold vagyon és a Saturnus bolygó látható az égen. A
                    százesztendős jövendőmondó szerint, mielőtt a Nap lenyugszik, hózivatar lészen.
                    Ezt felelné az öreg Mik, ha az ő gazdájának, nemes Riminszky úrnak eszébe jutna
                    kérdést intézni hozzá. Ti persze, asszonyfélék, a csirkeeszetekkel csak annyit
                    tudnátok neki mondani, hogy csütörtök vagyon. Talán még annyit sem. Már most mit
                    ér azzal az én gazdám, ha csak azt tudja, hogy csütörtök van? Semmit. Az
                    ördögbe, éppen semmit. Hagyd ott rögtön azt a bundát. </p>
				<p>A csinos szónoklatot Mik egy viharos kiáltással befejezvén, olyan iramodásba
                    fogott karikalábaival, mintha legalábbis egy vár bevételére indult volna. Pedig
                    csak az emeletre igyekezett. A nagy kiabálásra még Riminszky is kinyitotta a
                    szobája ajtaját. Egy pillanatra megakadt a tekintete az Ancsurka bocskorán, majd
                    Mikhez fordult: </p>
				<p>- Megbolondultál, hogy úgy kiáltozol? </p>
				<p>Az öreg Mik lekapta vidrabőr kucsmáját deres fejéről, és magyarázni kezdte a
                    kiáltozás okát. Riminszky legyintett a kezével: </p>
				<p>- Ugyan hadd el, vén bolond... Nem harap az én bundám. </p>
				<p>A szeme akaratlanul odatévedt ismét azokra a nevezetes bocskorokra. Ancsurkának
                    elvörösödött az arca, maga sem tudta miért. Riminszkynek összeráncolódott a
                    homloka. </p>
				<p>- Nem szeretem, hogy bocskorban jársz, leány - mormogta. - Bizonyosan ez is az
                    apám bocskorai közül való, azokból a hóbortos bocskorokból. </p>
				<p>Mik tiszteletteljesen szólt közbe: </p>
				<p>- Tél van, tekintetes úr, mezítláb nem járhat. </p>
				<p>- Fogd be a szádat - mordult rá Riminszky. - Járjon cipőben. Vegyen neki cipőt
                    Marczinkáné. </p>
				<p>Így szólott Riminszky, és becsapta az ajtót maga mögött. </p>
				<p>Az öreg Miknek szinte tátva maradt a szája a csodálkozástól. Hol arra a bezárt
                    ajtóra nézett, hol az Ancsurka bocskorára. Csóválta a fejét, rázta a nagy deres
                    szakállát, aztán megint az ajtóra nézett, és azután a bocskorra. </p>
				<p>- Nem szereti, ha bocskorban jársz... - dünnyögte. - A manóban! Hát miben járj?
                    Cipőben, mint a kisasszonyok? </p>
				<p>Elkeseredve nézett a bezárt ajtóra, aztán hirtelen ellágyulással fordult a
                    leánykához: </p>
				<p>- Jer, Ancsurka, segíthetsz az öreg Miknek a Riminszky úr bundájánál. Segíthetsz,
                    annyit segíthetsz, amennyit éppen akarsz. </p>
				<p>Így jutott Ancsurka váratlanul cipőhöz. </p>
				<p>De nem nagyon örült ám a cipőnek. Sajnálta a gyönyörű bocskorokat, amilyenben
                    valamikor a királynék járkáltak, amikor még a királynék is bocskort viseltek.
                    Hiábavaló volt Marczinkánénak minden rábeszélése, hiába dicsérte munkáját
                    Fintor Mátyás, a podolini suszter, akit a leányhoz hivattak, Ancsurka
                    vigasztalan volt a bocskorok miatt. Fintor Mátyás megsértődvén önérzetében, az ő
                    kezemunkájának a lebecsülését látta a leányka szomorúságában. </p>
				<p>- Menj, te kis béka! - förmedt rá. - Az első pár cipőt már csak hadd varrjam én
                    neked. Tudom, ha újra cipőre lesz szükséged, nem kell többé a Fintor munkája,
                    hanem valami pesti svindleré. Úgy ám!... Vagy talán bécsié, mint már a
                    kisasszonyoknál szokás. A Riminszkyeknek az a bogaruk, hogy a lábára gondolnak
                    legelsőbb is annak, akit szeretnek. </p>
				<p>A sánta suszter csak akkor vette észre, hogy mit mondott, amikor már kinn volt a
                    száján. Ijedtében körülnézett. </p>
				<p>Marczinkáné egykedvűen hámozott almát a konyha sarkában, mert ő süket volt. De az
                    öreg Mik elkeseredve vetette hátát az ajtófélfának. Mogorván nézett a levegőbe,
                    mintha igazat adott volna Fintor Mátyásnak. Ancsurka nem értette mindjárt a
                    dolgot, de hát leány volt, és lassan-lassan mégis csak megértette a Fintor uram
                    szavainak jelentőségét. Az arca olyan vörös lett, mint a bíbor. Még fehér nyaka
                    is elpirosodott. Két nagy könnycsepp jelent meg hosszú szempilláin. </p>
				<p>- Aztán jó legyen az a cipő - mondta kényeskedve. </p>
				<p>A sánta suszter letérdepelt előtte, kezeibe vette a lábát. </p>
				<p>- Igenis, kezét csókolom - mondta gúnyolódva. - Ámbátor nem dolgozom ilyen
                    kisasszonyoknak, csak a főbíró úr kisasszonykáinak, a postamesternének, a
                    patikáriusnénak, kezét csókolom... </p>
				<p>Ancsurka erre még pirosabb lett. </p>
				<p>A konyhaajtó kinyílott. Riminszky állott a küszöbön bundában. Kedvetlenül nézte a
                    susztert meg a leányt. Mintha valamit mondani akart volna, de meggondolta magát. </p>
				<p>- Elmegyek, Mik - dörmögte. </p>
				<p>A törpe a kapukulcshoz nyúlt, és előrefutott kaput nyitni. Ancsurka, amikor a
                    hatalmas férfiút látta az udvaron végigmenni, megrázkódott, és hevesen kezdett
                    dobogni a szíve. Valami különös érzés járta át. </p>
				<p>- Szép lesz a cipő? - kérdezte Fintor Mátyástól. </p>
				<p>A suszter felállott. Csúnyán nevetett, és gúnyosan felelt: </p>
				<p>- Szép lesz, kisasszonyka. </p>
				<p>Három nap múlva elhozta Fintor a megrendelt cipőt. Ancsurka felpróbálta. </p>
				<p>Tizenkét gomb volt a cipőn, az orra hegyes, mint a kecsegéé, a sarka magas, hogy
                    csak úgy ingadozott benne a sudár leányzó, mint a nád a szélben. </p>
				<p>- Jaj, én szép drága bocskoraim - mondta sírva. </p>
				<p>Fintor uram kedvetlen arcot vágott. </p>
				<p>- Majd megtanulsz benne járni, ne félj. Ha az Úristen azt rendelte, hogy
                    kisasszony legyen belőled, hát kisasszony leszel. </p>
				<p>Marczinkánénak se tetszett valami nagyon a cipőviselet. </p>
				<p>- A macska rúgja meg - dohogta. - Már csak szebb a bocskor. </p>
				<p>Aztán sóhajtva tette hozzá: </p>
				<p>- De hát ha az úr parancsolta, mit csinálhatunk akkor?... </p>
				<p>Persze, hogy nem lehetett semmit sem csinálni. Sőt az öreg Mik, aki Riminszky
                    távollétében sokkal szigorúbban ügyelt a házirendre, mint akkor, midőn az úr
                    otthon volt, nagy patáliát csapott, amidőn Ancsurka egy délután előkereste régi
                    bocskorait, és titkon felhúzta a Fintor uram gombos cipellői helyett. </p>
				<p>- Ez a hála? - kiáltozott az öreg Mik. - Felfogadtunk az utcáról, mint talált
                    gyereket, most pedig ellenszegülsz Riminszky úr parancsainak, te béka?!
                    Ancsurka, ne görbítsd el a szájadat. Nagyon kérlek, ne görbítsd el a
                    szájadat!... </p>
				<p>Ennek a szájgörbítésnek mégis megvolt az az eredménye, hogy Prihoda Anna egész
                    nap viselhette a bocskorokat. Szomorúan sétálgatott a bocskorokban a nagy
                    házban, mintha búcsúzott volna valamitől, mintha kedves halottja volna... Tudja
                    Isten, miért fájt olyan nagyon ennek a kisleánynak az, hogy többé bocskort nem
                    viselhet? De fájt neki, mert még éjjel is felkelt ágyából, és megtapogatta a
                    bocskorokat. </p>
				<p>- Még itt van - suttogta magában, és a feje alá tette. Erre kedves álmai voltak.
                    Az anyja simogatta az arcát és becézgette. Egyszer még a toporci kovács is
                    megjelent álmában, a részeges Korinszky. Ekkor nagyon józan volt Korinszky -
                    álomban mindenféle bolondságokat lát az ember -, s így szólt hozzá: </p>
				<p>- Némely tótócskákból gazdag tótocskák lesznek odaát az új világban. Nagyon
                    hiszem, hogy az a furfangos Prihoda kifundált valamit. </p>
				<p>Így szólott éppen a kovács, és a nagy fa alatt állott bőrkötényében, amely nagy
                    fa alatt Rákóczi Ferenc üldögélt; - a hegyeken tavaszi virágok nyíltak, és fehér
                    báránykák szaladgáltak a réteken; az égen bárányfelhők úszkáltak, - amikor a
                    kapu nagyot csattant a Riminszky-házban. </p>
				<p>Ancsurka nyomban fölébredt, és ijedten felült ágyában. Sötét téli hajnal volt
                    odakünn, talán havazott is, a szél dorombolva kóborolt a régi ház zeg-zugai
                    között. A kapuboltozat alatt nehéz, döngő lépések hallatszottak. </p>
				<p>Riminszky mély hangja hallatszott: </p>
				<p>- Megvarrták a cipőt? </p>
				<p>Az öreg Mik szokásos bőbeszédűségével felelt: </p>
				<p>- Igenis, meg. Fintor mester varrta, a legelső mester városunkban. Magam voltam
                    érte, magam hoztam el, és magam szóltam így hozzá: Szép legyen a cipő Fintor,
                    mert Riminszky úr ezt parancsolta... Ne kíméld, varga, a bőrt. </p>
				<p>- No, ezt éppen nem mondtam - dörmögött Riminszky. - Hát aztán? </p>
				<p>- Aztán? - szólt Mik, és Ancsurka képzeletében látta, hogy az öreg szolga milyen
                    hősies állásba vágja magát, mert gazdája annyi kérdést intézett hozzá. - Aztán,
                    kérem, nemes uram, megvarrták a cipőt. Meg ám. Tizenkét gomb van rajta,
                    megolvastam. </p>
				<p>- Hát a leány? </p>
				<p>- A bocskorai után bőg naphosszat - felelt haragosan Mik. </p>
				<p>Riminszky erre nem felelt semmit. Felment a szobájába, és nehéz lépései sokáig
                    visszhangoztak odafönn. Ancsurka hiába hunyta le a szemét, hiába próbálta
                    folytatni az álmot ott, ahol elhagyta: Korinszky, a kovács, végleg eltűnt a
                    sötét éjszakában. Ellenben mindenféle más képek vonultak fel előtte: az öreg
                    Mik, a lakatos, amint a kapukulcsot szorongatja, a méltatlankodó sánta suszter
                    és végül Riminszky, amint komoran néz alá a folyosóról. Így kergették egymást a
                    képek szundikálásában, amíg végre eszébe jutott az a fehér macskácska, amely
                    valami véletlen folytán a Riminszky-ház udvarába került. A kis macska tán a
                    háztetőkön kalandozott, és kíváncsi lett arra, hogy mit kalapál az öreg Mik
                    örökösen a színben. Ezt megtudni lejött a tetőről, és Ancsurka nyomban foglyul
                    ejtette, reáborítván a kötényét. </p>
				<p>A kis macska így fogságba esett, és Ancsurkának egyéb gondolatja se volt ezentúl,
                    mint megédesíteni a kis fogoly rabságát. Elnevezte Ancinak, mert ez volt a
                    legkedvesebb név előtte, így szólongatta valamikor az édesanyja, amikor még
                    nagyon kicsi volt. Egész nap dajkálta, táplálta, dédelgette. Az öreg Mik, aki
                    nemigen szerette, hogy ismét megszaporodtak a ház lakói, mindenáron arra akarta
                    rábeszélni Ancsurkát, hogy bocsássa szabadon a macskát. Ő majd - tudniillik az
                    öreg Mik - készít neki egy olyan lakatot, amelyet egész nap zárogathat,
                    nyitogathat. De Ancsurka sehogy sem akarta belátni a csere előnyeit, és Anci
                    ígyen továbbra is megmaradt a zordon házban, ahol együtt sétálgatott úrnőjével,
                    és néha nagyon boldogan simultak egymáshoz. </p>
				<p>- Én is olyan árva kis macska vagyok, mint te - suttogta Prihoda Anna a macska
                    fülébe. </p>
				<p>Értette-e macska azt, amit Ancsurka súgott neki, nem lehet teljes bizonyossággal
                    állítani. Csak az bizonyos, hogy nagyon odasimult az Ancsurka kebeléhez. </p>
				<p>- Te vagy az én gyerekem! - súgta neki Ancsurka. - Te vagy az Anci, én pedig az
                    öreg Prihodáné vagyok. Jer ide Anci, hadd csókoljalak meg! </p>
				<p>Majd kérdezgetni kezdte halkan, szomorúan, amint az anyjától hallotta egyszer: </p>
				<p>- Hol van az apád! Mondd meg, hol van az apád?... Elment, elhagyott bennünket az
                    a rossz apád. Talán sohase is jön vissza. </p>
				<p>A macska álmosan hunyorított a szemével. Hogyan tudott volna ő ezekre a
                    rendkívüli kérdésekre megfelelni? Talán a podolini háztetőkről tudott volna
                    egyet-mást elmondani, de Toporcon már nem volt ismerős. </p>
				<p>- Felelj, felelj - biztatta szenvedélyesen Ancsurka -, te vagy az én gyermekem. </p>
				<p>Riminszky úr betegen jött vissza abból az útból és se másnap, se harmadnap nem
                    mutatkozott. Negyedik nap hirtelen így szólott az öreg Mikhez, aki mindenféle
                    teákat kotyvasztott körülötte, amelyet Riminszky úr természetesen nem ivott meg.
                    Tehát így szólott: </p>
				<p>- Valami macskát láttam annál a lánynál. Régen láttam már macskát; hozd el, Mik,
                    hadd ugrándozzon itt körülöttem. </p>
				<p>Nagyot ásított a medvebőr-kanapén. </p>
				<p>- A lány is bejöhet a macskájával. </p>
				<p>Az öreg Mik hamarosan elővezette Ancit és Ancsurkát. </p>
				<p>- Itt vannak - mondta keményen, mintha valami fogháznak lett volna az őrmestere.
                    Riminszky tunyán intett. </p>
				<p>- Üljetek le itt - folytatta az öreg Mik. - Aztán játsszatok itt. </p>
				<p>Ancsurka kebeléhez szorítva fehér macskáját, szorongva nézett körül a komor
                    szobában. Nemigen mert megmozdulni. Anci is nagyon ijedtnek látszott. Az öreg
                    Mik dirigálta a leányt: </p>
				<p>- No, beszélj hát! Mit szoktál mondani a macskádnak? Mi neked a macskád? Nos? </p>
				<p>Ancsurka szégyenlősen nézett a macskájára: - Az én gyerekem... </p>
				<p>Az öreg Mik elégedetlenül sodorta meg a szakállát, mint aki nincs megelégedve a
                    mutatvánnyal. </p>
				<p>- No és tovább? - szólt kemény hangon. Riminszky úr ekkor megfordult a
                    medvebőrön. Nagyon fáradtnak, szenvedőnek látszott. </p>
				<p>- Ne féljetek! Te pedig fogd be a szádat, Mik. Lódulj, nem akarlak látni. </p>
				<p>Mik erre a váratlan fordulatra azt hitte, hogy megnyílik alatta a föld.
                    Körülnézett, háromszor is körülnézett, de senki sem mondta neki, hogy rosszul
                    hallott. </p>
				<p>Csendesen ódalgott kifelé az ajtón, mintha azt várta volna, hogy meggondolják a
                    dolgot és mégis csak visszahívják. De nem hívta senki. Elkeseredve vonult le a
                    műhelyébe, ahol egész nap olyan zörgést művelt, mintha valamennyi rozsdás
                    lakatját ezen a napon akarta volna kivégezni. </p>
				<p>Ancsurka pedig leült a szoba sarkában a macskájával. Ott ültek sokáig, csendesen,
                    mozdulatlanul, és folyton egymásra néztek. Folyton-folyvást nézték egymást,
                    mintha beszélgettek volna valami rejtett dolgokról. Riminszky végre megunta a
                    nagy csöndességet, és felnyitotta lezárt szemét. </p>
				<p>- Szeretném, ha nekem is ilyen macskám volna! </p>
				<p>Ancsurka alázatosan emelkedett fel a sarokból. Két kezébe fogta a macskát, és
                    Riminszky felé vitte. </p>
				<p>- Tessék! - mondotta, de a szeme könnybe borult. </p>
				<p>Riminszky ránézett: </p>
				<p>- Hadd el, nem kell a macskád. Csak játssz vele tovább... Játssz vele mindig.
                    Aztán ide is be szabad jönni, ha éppen kedved tartja. Megengedem. </p>
				<p>Ancsurka kezet csókolt Riminszkynek. Az megsimogatta a macskát a nagy tenyerével. </p>
				<p>- Csak játssz vele mindig - szólt. - Most pedig elmehetsz. </p>
				<p>Riminszkyt valami kínzó reuma kötötte szobájához. Az öreg Mik minden tudománya
                    kudarcot vallott, hiába főzte reggeltől estig a mindenféle teákat. </p>
				<p>- Ha lakat volna, a kakas csípje meg, majd elbánnék vele - dörmögte elkeseredve
                    -, de hát nem lakat!... Ha egyszer nem lakat, mit csináljak? </p>
				<p>Riminszky úr éjjel sem tudta lehunyni a szemeit. Kínjában még Rocskay Teofillal,
                    a podolini körorvossal is összeveszett. </p>
				<p>- Mit tudtok ti, doktorok? - kiáltozta haragjában, szokása szerint tegezve
                    mindenkit -, semmit sem tudtok. Illetőleg sintérelni tudtok. Kezem, lábam le
                    tudnátok vágni, de benn, odabenn egy beteg csontot nem tudtok meggyógyítani. </p>
				<p>Rocskay Teofil zömök, elhízott bölcsészkedő ember volt, akinek az volt a szokása,
                    hogy leült a haldokló tótok ágya szélére, és vitázott velük a múlandóságról.
                    Illetőleg a tótok nemigen tudtak hozzászólani a dologhoz, de felelt és kérdezett
                    helyettük Rocskay. </p>
				<p>Riminszky dühöngése se hozta ki sodrából. Szelíden összefonta kövérkés kezeit és
                    áldott mosollyal hallgatta. Csak a tegezése bántotta egy kicsit, utóvégre ahhoz
                    még nem szoktatták a tótok. De filozófus létére könnyen segített magán:
                    visszategezte Riminszkyt. </p>
				<p>- Mit ágálsz, ember? Mit hánykolódol, ugrándozol, rúgkapálsz? Sorsod meg van
                    pecsételve, mint valamennyi földi halandóé. Itt hiába lármázunk, barátocskám,
                    itt hiába jajgatunk, imádkozunk, sírunk; menni kell, ha a másvilági zsandár
                    eljön értünk. Azért legjobb férfiasan viselni a bajt, amelybe keveredtünk. A
                    gonosztevők közül is mindig az a szimpatikus, amelyik nyugodtan, bátran, félelem
                    nélkül néz szembe a reá váró büntetéssel. A halállal vívódónak se szabad
                    gyávaságot mutatni. Az egész néhány esztendei föld alatti fogság. Néhány év
                    alatt a legerősebb csontokkal is elkészülnek a férgek. Néked erős csontjaid
                    vannak, Riminszky. </p>
				<p>Riminszky dühében az asztalra csapott: </p>
				<p>- Ördög bújjon beléd, doktor. Hát azt gondolod bolond fejeddel, hogy én tán
                    meghalok? Egy rongyos kis reuma miatt! Azt gondolod rólam? </p>
				<p>Rocskay doktor szelíden legyintett a kezével: </p>
				<p>- Hallottam én már ilyent! Ne folytasd Riminszky, tudom előre, mit akarsz
                    mondani... Azt akarod mondani, hogy nem akarsz meghalni. Tudom, fiam, tudom.
                    Senki sem akar. De senkit sem szokás megkérdezni erről. Ismerheted a tót
                    közmondást - elég tót vagy magadért, Riminszky -, hogy Jarinkó, az erdei szellem
                    köhint egyet, és egy pár bocskor gazdátlan lesz a földön. Mármost minden attól
                    függ, hogy mikor köhint neked Jarinkó. Elmégy te is, mint a többi tótok. </p>
				<p>Riminszkyt végleg kihozta flegmájából ez a cinikus beszéd. Összefonta a karját,
                    és a doktor elé állott: </p>
				<p>- Hát te mi vagy? Nem vagy tót? - ordította magából kikelve. </p>
				<p>Rocskay Teofil angyali nyugalommal felelt: </p>
				<p>- Ne ordíts, bolond, úgyis megmondom. Hát igenis én nem vagyok tót. Semmiféle
                    ivadékom nem volt az. Nekem köhöghet Jarinkó... de azért egyszer én is csak
                    elmegyek, ebben nyugodt vagyok. Gondolhatod, nem szívesen. Magamfajta tudományos
                    ember pedig már csak megpróbálkozik, hogy hosszabbra nyújtsa az életét, mint a
                    tótokét. De hiába próbálkozik. Becsületemre mondom neked, nincs segítség. Úri
                    becsületemre, Riminszky... </p>
				<p>- Először is ne tegezzen az úr - sziszegte Riminszky, mert már nem tudott egyebet
                    mondani a rettenetes embernek. </p>
				<p>A doktor komoly arcot vágott: </p>
				<p>- Pardon, ezer pardon... Lássuk csak, miről is van itt szó? Arról, hogy egy beteg
                    csontot kellene meggyógyítani, egy új csontot kellene fabrikálni a régi helyett.
                    Erre az a válaszom, uram, hogy ha én nem egy darab csontot, hanem csak egy
                    mákszemnyi ízületet tudnék újjáteremteni, kicserélni az emberi testben, akkor
                    meg volna oldva az örök élet titka. Annyit azonban tudok, hogy enyhítsem,
                    esetleg elmulasszam a fájdalmát. </p>
				<p>Leült, receptet írt, és igen komoly arccal ajánlotta magát. </p>
				<p>Riminszky egy percig a doktor után nézett, aztán valami hirtelen ötlettől
                    megkapatva, rákiáltott az öreg Mikre, aki a sarokból álmélkodva hallgatta a
                    doktort: </p>
				<p>- Fuss a doktor után, jöjjön vissza. </p>
				<p>Mik karikalábain még a kapu alatt utolérte Rocskay Teofilt. A doktor fejcsóválva
                    jött vissza. </p>
				<p>- Úgy látszik, még sem győztem meg egészen, hogy meg kell halnia. </p>
				<p>- Nekem is, doktor úr? - kérdezte ijedten az öreg Mik, aki mellette ballagott. -
                    Megvallom, még sohasem gondoltam a halálra. </p>
				<p>A doktor különös mosollyal nézte a Mik hosszú deres szakállát. </p>
				<p>- Kár lesz a szakálladért! - morogta. - Egyébként elég érett vagy már. </p>
				<p>Benyitott Riminszkyhez: </p>
				<p>- No, mit akar még az úr? - kérdezte. </p>
				<p>- Mik, maradj odakünn - szólt Riminszky. </p>
				<p>Az öreg Miket módfelett meglepte ez a parancsolat. Még nem fordult elő, hogy
                    gazdája, nemes Riminszky úr kiparancsolta volna őt a szobából. Vén fejében
                    valami bolondos gondolat azt súgta, hogy Riminszky talán mégis megtudja a
                    doktortól, hogyan lehet elsvindlizni a halált. Az a kutya doktor tán tud
                    valamit, hogy olyan bátran mer beszélni Riminszky úrral. Az öreg Mik sem volt
                    rest, hamar kihúzta fejét a vidrabőr kucsmából, és odanyomta fülét a
                    kulcslyukra. Odabentről a gazdája akadozó szavát hallotta: </p>
				<p>- Tudja, doktor úr, sok mindenféle bolondság történik az emberrel. Néha még meg
                    is szokott házasodni. Tegyük fel, ha egy ötvenesztendős ember megházasodik,
                    számíthat-e arra, hogy házasságának gyümölcse legyen? </p>
				<p>A doktor krákogott: </p>
				<p>- Hm - dünnyögte -, sok minden függ attól az ötvenéves embertől. De ha olyan erős
                    valaki, mint Herkules, és legyen bár csak harminc esztendős, azokra a
                    gyümölcsökre csak akkor számíthat, ha a felsőbb természeti hatalmak is
                    beleegyeznek a dologba. Mert, uram, ez sem biztos dolog. </p>
				<p>Riminszky hümmögött valamit olyan mély hangon, mint mikor a medve haragszik. </p>
				<p>A doktor az ajtóból felelt: </p>
				<p>- Ámbátor minden lehetséges... </p>
				<p>Az öreg Mik úgy kapta el a fejét, mintha le akarnák vágni. Pedig csak a doktor
                    koppantott rá a pálcájával, mikor észrevette, hogy hallgatódzott: </p>
				<p>- He, vén betyár, tán te is meg akarsz házasodni? - kérdezte a doktor csúfolódva. </p>
				<p>Sietve kocogott lefelé a lépcsőkön, Miket pedig gazdája a patikába küldte a
                    recepttel. </p>
				<p>- Menj, öreg Mik - mondta Riminszky úr különös szomorúsággal. - Azt a leányt
                    pedig küldd föl a macskájával. Hadd mulattassanak. </p>
				<p>Mik mérgesen ugrált lefelé a lépcsőn. </p>
				<p>- Beteg, tisztára beteg - dünnyögte. - Egy macska mulattatja! Szörnyű! Érteném,
                    ha furfangos lakatokat szeretne látni! De egy macskát?... </p>
				<p>Bekiáltott a konyhába: </p>
				<p>- Ancsurka, vedd a macskát. Az úr hivat. </p>
				<p>Ancsurka hamarosan előkereste a macskáját. Nem sokáig kellett keresgélnie. Ott
                    aludt a meleg kemencén. </p>
				<p>- Jer, Anci - szólt hozzá. - Riminszky úr látni akar. </p>
				<p>A két lábánál fogva megfogta Ancit, ölébe vette, és megigazította a kék szalagot,
                    amellyel tegnap óta feldíszítette a macskát. Vidám, fürge lépésekkel futott föl
                    az emeletre, mint aki tudja, hogy kedvesen látott vendég. </p>
				<p>A Riminszky szenvedő arcán valóban valami játszi mosoly futott keresztül, amikor
                    a leányt meglátta a macskájával. A sarokba már oda volt dobva egy nagy medvebőr.
                    Ugyan ki dobhatta oda előre? Talán az öreg Mik? Nem, Mik nem gondol az
                    ilyesmire. </p>
				<p>Riminszky a medvebőrre mutatott: </p>
				<p>- No üljetek oda és játsszatok. </p>
				<p>Leültek és játszadoztak a maguk módja szerint. Ancsurka halkan kérdezgette a
                    macskát: </p>
				<p>- Te vagy az én gyermekem? </p>
				<p>Mindjárt felelt is a macska helyett: </p>
				<p>- Én vagyok a te gyereked. </p>
				<p>- No hát akkor mondd el, mit csináltál máma? </p>
				<p>- A kemencén aludtam, édesanyám. </p>
				<p>- A háztetőn voltál-e? </p>
				<p>- Voltam, voltam, ne haragudj, édesanyám. Csak az orromat dugtam ki a
                    padláslyukból. Juj, de hideg van odafent. A konyhán jó meleg van. </p>
				<p>- Hát a torkoskodással hogy vagyunk? </p>
				<p>- Ma nem torkoskodtam. </p>
				<p>- Akkor jól viselted magad. Akkor az én gyerekem vagy. </p>
				<p>Mire az öreg Mik visszajött a patikából az orvossággal, Riminszky úr már ott ült
                    a kanapén és nevetett. </p>
				<p>- Ördöngös macskája! - kiáltotta és mindig nevetett. </p>
				<p>Az öreg Mik földhözvágta a sapkáját: </p>
				<p>- Bizony ez egy ördöngös macska! - lódította. - Az ördögök kuglizzanak a
                    fejemmel, ha láttam valaha ilyen macskát. Becsületemre, kitűnő macska. </p>
				<p>Riminszky még mindig nevetett, és úgy kérdezte Ancsurkától: </p>
				<p>- Hát ki a te gyereked? </p>
				<p>- A macskám - felelte Ancsurka. </p>
				<p>- Hát te ki gyereke vagy? - folytatta Riminszky. </p>
				<p>Ancsurka behunyta a szemét: </p>
				<p>- Senkié. Én árva vagyok. </p>
				<p>- No, azért ne sírjál, majd csak valahogy gondoskodom rólatok... Az az ördöngös
                    macskád csaknem meggyógyított. </p>
				<p>- Az az ördöngös macska! - üvöltötte az öreg Mik, és már rohant is az orvosságos
                    üveggel, hogy ezer darabra zúzza azt. </p>
				<p>Neki ugyanis az volt a felfogása, hogy aki orvosságot használ, az bizonyosan
                    meghal. Azért összetörte az üveget, de mégsem volt teljes az öröme. Ezen a napon
                    elgondolkozva ült a színben rozsdás lakatjai között, és ha a jó Isten megengedte
                    volna valakinek, hogy belelásson az öreg Mik vén koponyájába, ott a következőket
                    látta volna: </p>
				<p>A műhelyben található legnagyobb lakat Riminszky úr alakját vette föl, egy
                    négyszögletes, furfangos závárú a Rocskay doktorét. Marczinkánét egy kimustrált,
                    két darabban heverő ócska lakat képviselte, míg egy vadonatúj kis lakat, amelyet
                    az öreg Mik nem a furfangosságáért, mint inkább a csinosságáért vásárolt meg a
                    legutóbbi országos vásáron, Ancsurka volt. A macskának nem volt külön lakatja,
                    az együtt volt Ancsurkával a csinos lakatkában. </p>
				<p>Az öreg Mik kezében a kalapács, és a kalapács olykor végigkopogtatja a lakatokat.
                    Végig valamennyit, mindegyiket más és másféle érzelemmel. A lakatok is
                    másféleképpen szólnak a kalapács alatt. </p>
				<p>Mikor végigment valamennyi lakaton, akkor nagyot csap a kalapáccsal a
                    lakatos-üllőre. Kettőt, hármat, négyet. </p>
				<p>Mert az üllő, ott benn a vén koponyában, az öreg Mik alakját öltötte magára ezen
                    a gondolatteljes délutánon. </p>
			</div>
			<div type="chapter">
				<head>Ötödik fejezet</head>
				<head>KI IS VOLT HÁT A NIZSDERI VÁRÚR? </head>
				<p>Annak a rejtélyes várúrnak a történetét, aki a nizsderi sziklafészekben lakott, a
                    következőkben lehet összefoglalni: </p>
				<p>Sok esztendővel ezelőtt Heidelbergában lakott egy becsületes órás mesterember,
                    bizonyos Wart Sámuel. </p>
				<p>Hogy Wart Sámuel uram mennyire művész volt a mesterségében, az nem tartozik ennek
                    a történetnek a keretébe. Lehet, hogy nagy művész volt a rugók és kerekek
                    világában, de az is meglehet, hogy mit sem értett a mesterségéhez. Utóvégre Wart
                    Sámuel uram e regénynek írója szempontjából teljesen eleget tett kötelességének
                    akkor, amidőn kis emeletes házikót vásárolt és benne családi fészket alapított.
                    Bizonyos Klein Clara nevű leányzót vezetett az oltár elé - a heidelbergi órások
                    nagyot ittak ennek az örömére, és egy nagy rakás esztendő lemúlott Heidelberga
                    és az órás kis emeletes háza felett. Ezen esztendők alatt a sorsnak akaratából
                    kis leánya született a szorgalmas órásnak, és a leánykát Lizinek keresztelték.
                    Furcsa is lett volna, ha nem Lizinek keresztelik. Utóvégre nem hívhatják
                    másképpen egy heidelbergi órásmester leányát. Lizi lett a csöppség, kövérkés,
                    kékszemű és szőke hajú csöppség, és Wart Sámuelnek kimondhatatlan volt az öröme.
                    Azért a csöppségért élt, halt. Midőn a rugókat igazgatta a beteg órákban, lelki
                    szemei előtt a Lizi kék szeme ragyogott. A kerekek halk zörgésében a Lizi
                    hangját hallotta. És midőn a felettünk kiismerhetetlen sors rendelkezéséből Wart
                    Sámuelné belefáradt a háztartás gondjaiba, és egy ábrándos alkonyaton, amidőn a
                    hegyek felett úgy búcsúzott a napsugár, mint akár Goethénél, ahol a bús
                    szerelmet énekli - a csendes asszony elbúcsúzott az idevalósiaktól, férjétől, a
                    hozzátartozó rugóktól és kerekektől, valamint a kis Lizitől: elmenvén egy szebb,
                    nyugodalmasabb, ábrándosabb világba, mint Heidelberga, ahol utóvégre is nem
                    dalolnak a diákok éjnek éjszakáján az utcasoron. Elment s a rugók tovább
                    munkálkodtak, a kerekecskék forogtak, a diákok énekeltek, mert egy szegény
                    egyszerű asszonynak az eltemetése nem szokott földrengést okozni. A királynék is
                    meghalnak, hát még az órásnék! Lizike is kinőtt gyermekruháiból, Sámuel úr a
                    rugókat mindig nehezebben fogta meg szerszámjaival és a kerekek, azok a bolondos
                    kerekek olykor minden látható ok nélkül forogni kezdtek keze alatt. Így múltak
                    az évek. A fiatal órásból öreg órás lett, Heidelbergában vénebbek lettek a
                    házak, és a diákok más nótákat énekeltek éjjelenként, mint valamikor énekeltek. </p>
				<p>S egyszer - amidőn már igen sok esztendő elmúlott - az öreg órás estebéd idején
                    így szólt Lizihez: </p>
				<p>- Mi magunkban vagyunk, és a házunk sokkal nagyobb, mint hogy ketten meglakjuk
                    minden szobáját. Nekem elég egy sötét zugocska is, ahol fáradt szemein
                    megpihentetem. </p>
				<p>- Nekem elég egy másik zugocska - felelt alázatosan Lizi. </p>
				<p>Az órás habozva, csendesen így folytatta: </p>
				<p>- A szomszédaink és ismerőseink kitűnő kenyérkeresetre tesznek szert azzal, hogy
                    diákokat fogadnak a házukba. Mondd, Lizi, nem volna kedved hozzá? A rugókat és
                    kerekeket mind nehezebben látom, a boltocskát maholnap becsukom, mert legfeljebb
                    karácsonykor téved vevő a boltomba. Próbáljunk megélni úgy, mint a
                    heidelbergaiak már számos esztendő óta élnek. Egy-két diákot veszünk házunkhoz,
                    és csendesen éldegélünk. </p>
				<p>Lizi - ebben az időben már igen tömör szőke hajzata volt, és csak a rugók és
                    kerekek embere nem látta meg, hogy arcának olyan színe van, mint a hamvas
                    őszibaracknak - Lizi, mondom, nem ellenkezett. Utóvégre a diákok olyan
                    ábrándosan énekeltek néha az utcasoron, hogy kedves álmai lettek e daloktól.
                    Miért haragudott volna a diákokra? </p>
				<p>Ezen beszélgetés után nemsokára meghirdették, hogy két komoly és rendes
                    magaviseletű diák urat hajlandók volnának házukhoz fogadni. A hirdetés után
                    következő napon már jelentkezett is egy tagbaszakadt, egészséges arcú,
                    rövidszakállú fiatalember. Egyebekben semmiben sem különbözött a többi diáktól.
                    Az akkori idők divatja szerinti sapkát viselt, pipa volt a kezében. Csak a
                    kutyája volt valamiképpen másféle, mint amilyent Heidelbergában láttak. Lompos,
                    fehérszőrű, középnagyságú kutya volt. </p>
				<p>Bemutatkozás helyett átnyújtotta a névjegyét Lizinek, aki ajtót nyitott a
                    csöndítésre. Azon a névjegyen csak ennyi volt: </p>
				<p>KAVACZKY DE NIZSDER</p>
				<p>A látogató ezzel mintha be is fejezte volna jövetele célját. A lompos komondorra
                    mutatott: </p>
				<p>- Ez majd szerez lakótársat! </p>
				<p>Így szólott különös nyugalommal. Lizi megnézte a kutyát, megnézte az embert, és
                    semmi jót sem látott rajtuk. Kavaczky de Nizsder lehetett igen tisztességes
                    férfiú, de a kutyája az semmi esetre se volt a jó kutyák közül való. Igen
                    alattomos, ármányos ebnek látszott, amely szaglászva dugta be az orrát a házba,
                    amint a kaput kinyitotta Lizi. </p>
				<p>Lizi az ebet nézte, és azt kérdést intézte Kavaczkyhoz, aki Nizsderről jött: </p>
				<p>- És hogyan gondolja azt uram, hogy majd az eb lakótársat szerez önnek? </p>
				<p>Kavaczky furcsán mosolygott. </p>
				<p>- Igen egyszerű a dolog, kisasszony. Ez a kutya magyarországi komondor. Ennek az
                    ugatását nyomban meghallja minden magyar ember. Nemcsak meghallja, de meg is
                    érti. S megtudja belőle, hogy ott, ahol ez a kutya ugat, ott magyar ember van.
                    Így kapok én lakótársat ehhez a lakáshoz. </p>
				<p>Lizike furcsának találta az okoskodást, de mert igen kötelességtudó, jó leányka
                    volt egyébként, szépen megmutatta a kutyás embernek a földszinti szobákat,
                    amelyeket diákoknak rendezett be az órásmester. </p>
				<p>Kavaczkynak módfelett tetszett a szállás. A vasrácsos ablakok, bolthajtásos vén
                    falak különösen megnyerték tetszését. </p>
				<p>- A gyermekkoromat is éppen ilyen falak között töltöttem - mondta. </p>
				<p>Lizi kíváncsi volt a Kavaczky gyerekkorára. </p>
				<p>- És hol lakott eddig az uraság? </p>
				<p>- A nizsderi várban - felelt nyugodtan Kavaczky. - Ott várúr az apám, de a
                    múltkoriban összevesztünk, hát eljöttem onnan. Az öregúr ugyanis nem egészen
                    tisztaeszű ember. </p>
				<p>Lizi - igen jó leányka volt - szemrehányólag vágott közbe: </p>
				<p>- Ugyan, hogy beszélhet így az édesapjáról? </p>
				<p>Kavaczky furcsán nevetett. Felelet helyett a kutyája fejét simogatta és annak a
                    mocskos bundáját nézte. </p>
				<p>- Ez még magyarországi sár! - mondta végül, a kutyája bundájára mutatva. - Mit
                    kérnek a lakásért? </p>
				<p>Lizi ekkor elmondta, hogy apja beleegyezése nélkül ő semmit sem tehet, fáradjon
                    el délután az uraság, és akkor megállapodhatnak a lakás dolgában. </p>
				<p>Kavaczky de Nizsder egykedvűen vállat vont. </p>
				<p>- Otthon egy egész falura megalkudtam volna ennyi idő alatt - mondta csendesen. -
                    De azért eljövök, már csak a maga kedvéért is, szép kisasszony. </p>
				<p>Lizi elpirult, és többé nem látta olyan utálatosnak a juhászkutyát, amelynek
                    Kavaczky füttyentett. </p>
				<p>- Poprád! - mondta. </p>
				<p>És a kutya hegyező fülekkel rontott utána. </p>
				<p>Aznap délben igen nagy tanácskozás volt az óráséknál. Lizi elmondta
                    tapasztalatait, amelyeket az idegen úr felől szerzett. Sámuel mester komoly
                    arccal hallgatta. </p>
				<p>- Hm - mormogta -, olvastam valamikor, hogy furcsák a magyarok. Igen furcsa
                    népség. Ám, ha előre kifizeti a lakást, véleményem szerint beköltözhet oda
                    utálatos kutyájával. </p>
				<p>- Csöppet se látszik művelt embernek - vetette ellen Lizi. </p>
				<p>Az órásmester egy lekváros gombócot tolt a szájába. </p>
				<p>- Utóvégre csupa professzor urakat nem vehetünk ide. A szegény ember úgy rendezi
                    be az életét, ahogyan lehetséges. </p>
				<p>Lizi belátta apjának helyes gondolkozását, és így történt, hogy midőn Kavaczky de
                    Nizsder délután megszólaltatta a kapucsengettyűt, az utálatos kutya
                    társaságában, Lizi nem utasította őt el, hanem alkuba bocsátkozott vele a lakás
                    irányában, mint jóravaló rendes lányhoz illik. Kavaczky de Nizsder a
                    sörtebajusza alatt furcsán nevetett, amikor a Lizi aggodalmait hallotta a
                    lakáspénz dolgában. Egy csomó aranypénzt markolt ki zsebéből. </p>
				<p>- Akár egy esztendőre előre kifizetem - mondta egykedvűen. </p>
				<p>Egy pillanatra a leány arcába tévedt a tekintete. Aztán megfordult, és
                    megsimogatta a sarkában szaglászó ebet. </p>
				<p>- Poprád, ezentúl itt lakunk - szólt a kutyához, mintha egy hozzá hasonló
                    emberhez szólott volna. </p>
				<p>Kavaczkynak igaza volt. </p>
				<p>Az első este, amelyet új lakásában töltött, meghozta neki a lakótársat, mégpedig
                    az első holdvilágos este. A hold magasan barangolt a heidelbergai csúcsos
                    háztetők fölött, és ábrándos sugarai enyhe fényt árasztottak a szűk,
                    kacskaringós utcácska kövezetére. Kavaczky a díványon heverészett, és éppen azon
                    elmélkedett, hogy tulajdonképpen roppant unalmas dolog az egész élet, amikor
                    Poprád, a lompos fehér kutya, jelt adott magáról. Jelezte, hogy ő is a világon
                    van. Két első lábával felkapaszkodott az ablakpárkányra, és teljes szívvel,
                    odaadással vonított a holdra, amelyet éppen észrevett barangolásában. </p>
				<p>Kavaczky néhányszor rászólt a kutyára, de azt nem lehetett lebeszélni az égen
                    úszó sajtról, egy olyan sajtról, amelynek szaga nincsen. Poprád el-elhallgatott,
                    de aztán csak folytatta az éjszakai ábrándozást amely ábrándozás különös
                    hangokat csalt ki belőle. </p>
				<p>Kavaczky - természeténél fogva igen lusta, nyugalomkedvelő férfiú volt - megunta
                    a kutya csillapítását, ez pedig nem hagyott fel az ábrándozással. Sőt mikor a
                    hold a felhő mögé rejtőzködött, hangos ugatással követelte vissza az égi sajtot. </p>
				<p>Egyszerre azt veszi észre Kavaczky, hogy árnyék vetődik a szobába. Az árnyék ott
                    maradt a szoba közepén, a kutya erősen ugatott, és kaparta a falat. </p>
				<p>Kavaczky végre fölemelte a fejét a dívány karfájáról. A holdvilágos éjben egy
                    fekete férfiú állott a függönytelen ablak előtt, és látszólag nagy kedvteléssel
                    hallgatta a kutya ugatását. </p>
				<p>Kavaczky álmosan fordult el. Azt gondolta magában, hogy az éjjeli ember majd csak
                    elunja az álldogálást, és tovább megy. De bizony az nem mozdult. Sőt inkább
                    halkan kopogtatni kezdett az ablakon, mintha mondani akart volna valamit a
                    kutyának. </p>
				<p>Az eb vígan csaholt, Kavaczky most hiába figyelmeztette szelíden vagy szigorúan: </p>
				<p>- Poprád! Csiba te, Poprád! </p>
				<p>A Poprád ugatott, mintha fizették volna érte. Ugatott torkaszakadtából, és
                    legjobban szeretett volna kirohanni az utcára, és lábszárába kapni az idegennek. </p>
				<p>Kavaczky - végtére ő sem volt fából - feltámaszkodott a díványról, és néhány
                    erőteljes rúgással elkergette a kutyát az ablaktól. </p>
				<p>- Mit akar itt, hé? - kérdezte mérgesen az idegentől. Az idegennek széles
                    mosolygás terült el az arcán: </p>
				<p>- Azt a kutyát szeretném! - kiáltott be, tölcsért formálva tenyeréből. </p>
				<p>Kavaczkyt nem hozta ki a flegmájából ez a beszéd. </p>
				<p>- Majd mindjárt kinyitom az ablakot, aztán elviheti - felelt és már nyitotta is
                    az ablakszárnyat. - Csípd meg! - kiáltott a kutyára hazai szokás szerint. </p>
				<p>A kutya nem sokáig hagyta magát bíztatni, egykettőre odafönn volt az ablakon,
                    aztán kiugrott az utcára. </p>
				<p>Az idegen ezalatt csendesen hátrahúzódott. Úgy látszik, igen komolyan fogta fel a
                    dolgát. Négykézlábra ereszkedett, és úgy fordult a kutya felé. Valami különös
                    hangot hallatott, amitől egyszerre megjuhászkodott a dühös eb. Farkát lábai közé
                    húzva ódalgott a fal mellett. Az idegen pedig, mint aki teljesen bizonyos akar
                    lenni dolgában, fejével néhányszor a kutya felé bökött, és szüntelenül hallatta
                    a különös hangot. A kutya szűkölve hátrált. </p>
				<p>Kavaczky elképedve nézte a különös jelenetet az ablakból. </p>
				<p>- Poprád! - kiáltotta. - Összetöröm a fejed, te becstelen dög. </p>
				<p>De Poprádnak mondhatott már akármit. A kutyát teljesen megbűvölte az idegen
                    különös magaviseletével. A Poprád szelíden lapult meg a fal mellett, majd mikor
                    az éjszakai látogató talpra állott, hízelkedő farkcsóválással közeledett feléje. </p>
				<p>- Hát most már viszem a kutyát! - mondta az idegen. Füttyentett a kutyának, és
                    halkan mondta: - Poprád! </p>
				<p>A kutya - hja, ilyen a kutyabarátság! - szelíden, csendesen követte. </p>
				<p>Kavaczky mérgesen vágta be az ablakot. Megsértett büszkesége nem engedte, hogy
                    egy hanggal is visszacsalogassa hűtelen kutyáját. </p>
				<p>Ámde hiábavaló volt minden büszkesége, valahogyan igen rosszul kezdte magát
                    érezni, amint a kutya és új gazdája eltűntek az utca kanyarulatánál. Nyugtalanul
                    sétálgatott fel és alá a szobában; valami nagyon hiányzott neki. Nézegette a
                    szobasarkokat, bepislogott az ágy alá, mintha keresne ott valakit. De nem talált
                    senkit. Senkit, senkit... Teljesen egyedül volt. S evégből elkeseredésében
                    földhöz vágta a pipáját, majd lefeküdt, és nyugtalanul aludt. </p>
				<p>- Poprád! - mondta néha, de senki sem felelt. </p>
				<p>- Poprád! - sóhajtotta. </p>
				<p>Vajon hol járhatott már akkor Poprád! </p>
				<p>Reggel sietve öltözködött, és a szabad levegőre vágyódott, hogy elfelejtse
                    bánatát. Hát amint kisietett a kapun, kit talál ott vajon a kapusarok mellett
                    üldögélve? Senki mást, mint a hűtlen Poprádot. A kutya farkcsóválva, ragyogó
                    szemmel közeledett feléje. Kavaczkynak is nagyot dobbant a szíve. </p>
				<p>- A kakas csípjen meg! - kiáltott fel, amidőn magához tért csodálkozásából. - Hol
                    jártál az éjszaka, te betyár? </p>
				<p>Poprád persze felelt volna, ha tudott volna. Felelet helyett csak a lompos
                    farkával ütögette a Kavaczky csizmaszárát. Mintha azt mondogatta volna, nagy
                    hízelkedve: </p>
				<p>- Ne haragudj, öreg. Nekem is vannak diszkrét dolgaim. </p>
				<p>Kavaczky egyszerre igen jól kezdte magát érezni. Szétterpesztett lábbal,
                    pipázgatva állott a kapuban, a kutya mellette guggolt, hegyező füllel. A
                    jövő-menőkre legfeljebb csak annyit nézett Kavaczky, amennyire egy fehér, lompos
                    juhászkutya gazdája nézhet. Talán, ha a nagyherceg jött volna éppen arra, azon
                    se csodálkozott volna jobban, mint a szomszéd pékmesteren. </p>
				<p>Egyszerre fölemelte fejét Poprád, és vígan elvakkantotta magát. </p>
				<p>Kavaczky gyanakodva nézett abba az irányba, amerre a kutya orrát fordította.
                    Mintha valami új veszedelem készült volna!... </p>
				<p>Nem, szó sem volt veszedelemről. Az utca végén kék ruhában, kis fehér kosárkával
                    kezében, nyúlánk, karcsú, fiatal hölgy közeledett. Kis kerek kalapja alól
                    megcsillant aranyszőke haja a tavaszi reggeli napsugárban és Kavaczky
                    ünnepélyesen emelte le kalapját: </p>
				<p>- Jó reggelt, Lizi kisasszony! </p>
				<p>Lizi mosolygott: </p>
				<p>- Már ébren, doktor úr? A doktor urak nem korán kelők. </p>
				<p>(Heidelbergában minden diák doktor volt hajdanában.) </p>
				<p>A “doktor úr” komolyan pislogott, és fejét bólogatta hozzá: </p>
				<p>- Én mindig korán kelek. Korán, mint a madarak. </p>
				<p>Lizi kisasszony elmosolyodott erre a különös hasonlatra. De Kavaczky de Nizsder
                    minden inkább lehetett volna, mint madár. Azaz hogy kakas-madár lehetett volna,
                    pocakjával és vékony lábszárával. </p>
				<p>Kavaczky nagyot szívott pipájából: </p>
				<p>- Az éjjel nagy dolog történt - folytatta és szemével hunyorított Lizi
                    kisasszonyra. - Az éjjel ellopták a kutyámat. De Poprád hűséges volt, és szépen
                    hazajött, mire megvirradt. </p>
				<p>Lizi kisasszony, már mondtam, hogy igen jóravaló, rendes leányka volt - nagyon
                    elcsodálkozva hallgatta a Kavaczky előadását az éjszakai kutyalopásról. Későbben
                    maga is megcsóválta szép fejét: </p>
				<p>- Mindenesetre különös dolog - mondotta. </p>
				<p>S ezzel már eltűnt a ház ajtajában. Kavaczky megelégedetten nézett utána egy
                    pillanatig. </p>
				<p>- Csinos teremtés - dörmögte és lábait újra szétterpesztette, kutyájára
                    engedékeny pillantást vetett, és pipázgatva nézegette tovább az utcai
                    járókelőket, amíg a házból harangcsöndítés jelentette, hogy odabenn ebédre
                    tálaltak. </p>
				<p>Kavaczky ekkor szobájába vonult, és nagy érdeklődéssel várta az első ebédet. Az
                    ajtó fölnyílott, és Wart Sámuel, az öreg órásmester lépett be rajta. </p>
				<p>Az órák mestere ebben az időben már olyan rövidlátó volt, hogy csak hosszas
                    vizsgálódás után vette észre Kavaczky urat, aki szarvas-agancsos kését,
                    ezüstkanalát már az asztalra készítette, és mindenféle töltött káposztáról
                    ábrándozott, amint Heidelbergában ábrándozni szoktak a magyar diákok. </p>
				<p>Wart uram az ő félszeg, alázatos modorában, félénken közeledett az asztalhoz, és
                    a Kavaczky bicskájára mutatva így szólalt meg: </p>
				<p>- Odafenn az emeleten is van kés, valódi ezüstkés, amellyel a sültet földarabolni
                    lehet. Legyen szerencsém, doktor úr. Tiszteljen meg, Kavaczky úr. </p>
				<p>Kavaczky nagyot szívott a pipájából: </p>
				<p>- Jól van, öreg bácsi. Én nekem egészen mindegy - felelt egykedvűen -, de mi lesz
                    a kutyámmal? </p>
				<p>Wart Sámuel kedélyesen veregette meg a Kavaczky széles hátát: </p>
				<p>- Ne búsuljon, doktor úr. A Wart házában senki sem éhezik. Leányom is nagy
                    kedvelője az állatoknak... Jelenleg három csíz énekel odafönn. </p>
				<p>Kavaczky megrúgta az asztal alatt fekvő ebet. </p>
				<p>- Hé, Poprád! Jó lesz neked kendermag ebédre? Felelj az órás bácsinak! Szereted-e
                    a kendermagot? </p>
				<p>Poprád morogva húzódott el a Kavaczky hosszúcsizmás lábai közeléből. </p>
				<p>- Azt mondja - dünnyögte Kavaczky -, hogy csak a csontot szereti. </p>
				<p>Wart Sámuel sokatmondólag pislogott gömbölyű szemüvege alatt. </p>
				<p>- A kutya is jóllakik, doktor úr se marad éhesen. Legyen szerencsém. Tessék,
                    tessék. Lizi se venné jó néven, ha doktor úr nem tisztelné meg asztalunkat </p>
				<p>Kavaczky tunyán nyújtózott. Előkereste a legjobb kabátját, a tükör előtt
                    néhányszor megcsavarta a bajuszát. </p>
				<p>- A kisasszony kedvéért mindenre hajlandó vagyok - dörmögte -, habár nem
                    szeretném, ha a kutyám éhen maradna. </p>
				<p>Wart Sámuel amolyan németes kedélyességgel lökte előre Kavaczky urat a
                    kacskaringós lépcsőkön, aki nem győzte egyre hangoztatni, hogy neki
                    tulajdonképpen mindegy a dolog. Ezt többször elmondta és végül, - amidőn az
                    ódivatú ebédlőben voltak, ahol a falakon régi rézmetszetekben mindenféle füstös
                    képű férfiak, kisasszonyok lógtak szögeiken, és az ablak mellett nagy zöld
                    kalitkában három elkeseredett madárka ugrándozott és gubbasztott, a napfényről
                    álmodozva - az ebédlőben Kavaczky elfoglalta a számára kijelölt széket, és többé
                    semmi mondanivalója nem volt. Szórakozottan evett, és mintha mindig valami
                    kutyaugatást hallott volna a földszintről. Hallgatózott, elgondolkozott és midőn
                    Lizi - nagy fehér kötény volt rajta ezen alkalommal -, már a befőttes üvegeket
                    felbontotta, Kavaczky megnyugodva szólalt meg: </p>
				<p>- Azt hiszem, mégsem a Poprád ugatott! </p>
				<p>Ennyi volt mindössze az, amit érdemesnek tartott kijelenteni. De ez a kijelentés
                    is elég volt ahhoz, hogy az öreg Wart úr, aki ebéd ideje alatt mindenféleképpen
                    igyekezett vendége kedvében járni, végre felhajtsa azt a pohár óbort, amelynek
                    színében és illatában már régóta gyönyörködött, és megszólaljon, mint aki már
                    régen vár elmondani valójával: </p>
				<p>- Nem szeretném, tisztelt doktor úr, ha félreismerné az öreg Wartot és házát. Mi
                    becsületes, rendes polgáremberek vagyunk; mi familiáris emberek vagyunk; mi azt
                    szeretnénk, ha tisztelt doktor úr otthont találna nálunk. Ugyebár, Lizi? Érezze
                    magát nálunk jól; gondolja magában, hogy otthon van... Csak egyet kérünk - és
                    ezt az öreg Wart Sámuel nagyon kéri öntől -, hogy a kaput éjjel nyitva ne
                    hagyja... </p>
				<p>Kavaczky, miután már nem hallotta azt a nyugtalanító ebugatást, megengedte
                    magának a következő kijelentést: </p>
				<p>- Én nem járok el éjszaka, sem hozzám nem járnak éjszaka. Én és a kutyám ahhoz
                    vagyunk szokva, hogy korán aludni menjünk. </p>
				<p>Az öreg Wart Sámuelnek erre úgy felderült az arca, mintha most találkozott volna
                    először az életben a boldogsággal. Ragyogó szemmel nézett a sajátságos
                    Kavaczkyra, és elfogódva kérdezte: </p>
				<p>- És a dalokkal hogy van a doktor úr? Barátja-e a daloknak, amelyeket a diákok
                    fújnak az utcán és a kocsmákban? </p>
				<p>Kavaczky álmosan hunyorított: </p>
				<p>- Nem szokásom dalolni. </p>
				<p>Majd midőn látta, hogy Wart Sámuel a boldogságtól magánkívül tipeg a pohárszékig,
                    ahonnan egy pókhálós palackot vett a kezébe, és nekifeszíti az üveg fejének
                    dugóhúzóját - midőn ezt a nagy örömet látta a tunya Kavaczky, nem röstelkedett
                    többé még a következőkre is kiterjeszkedni: </p>
				<p>- A zenét se szeretem ám, Wart uram. Egyetlen hangszer, amit kedvelek, a
                    kecskeduda. </p>
				<p>Mintha valami nagy változás történt volna azzal a pókhálós palackkal, amelyet
                    felnyitásra vett elő az órásmester. A palack, mintha időközben haladékot nyert
                    volna Wart uramtól, érintetlen állapotban vándorolt vissza a pohárszék sarkába.
                    Ott megállott mozdulatlanul, mint valamely pincebeli kis szellem, aki az örök
                    sötétségből napvilágra kerülve, idegenkedve látja maga körül a föld feletti,
                    élet zajgását. </p>
				<p>Az öreg Wart úr szomorúan tette vissza dugóhúzóját hosszú bársonymellénye
                    zsebébe. </p>
				<p>- Kár, igazán kár - mondotta lehangoltan. - Lizi hárfázni szokott esténkint. </p>
				<p>Kavaczky, aki nagy figyelemmel kísérte a dugóhúzó eltűnését, ennyit jegyzett meg: </p>
				<p>- No, a hárfának nem vagyok éppen ellensége. </p>
				<p>Wart úr aggodalmai azonban korántsem oszlottak el. Valamelyes mozdulatot tett
                    ugyan a bársonymellény felé csontos, hosszú ujjaival, de az arca borús maradt.
                    Majd szégyenkezve, félig elfordulva kérdezte: </p>
				<p>- És az oboával hogy van, doktor úr? Az oboát gondolom, amelyet néha fújni
                    szoktam, ha eszembe jutnak fiatalkorom emlékei! </p>
				<p>Kavaczky összeráncolta a homlokát. </p>
				<p>- Megvallom, nemigen ismerem ezt a hangszert - mormogta habozva. </p>
				<p>Az öreg Wart Sámuelnek megcsillant vastag szemüvege. </p>
				<p>- Ó, ha nem ismeri, okvetlenül megszereti. A legszebb hangja az oboának van:
                    mély, szomorú, borús és ábrándos. Hallgassa csak meg... </p>
				<p>Szokatlan fürgeséggel nyitotta fel egy ódon diófaszekrény elzárt fiókját, és
                    onnan sebesen elővette különös hangszerét. Néhányszor belefújt, majd valamely
                    régi dalnak kezdetét fújta el, miközben szemét lehunyta. </p>
				<p>Kavaczky beleegyezőleg bólintott: </p>
				<p>- Jeles szerszám - mondta. </p>
				<p>- No, ugye megmondtam előre? - kiáltott fel az öreg órásmester. - Az oboa és a
                    hárfa hangjai zavarják meg csupán ennek a háznak a csöndességét. Csupán ezen
                    ábrándos hangok töltik be ezen vén falakat. És még sohasem panaszkodott emiatt
                    egyik szomszédunk sem. Ön sem fog panaszkodni, doktor úr. </p>
				<p>A következő percben az oboa visszavándorolt a régi fiók mélyére, és a dugóhúzó is
                    eleget tett kötelességének. A pince pókhálós szelleme ott vérzett el a sötét
                    ebédlőben a régi rézmetszetek alatt, amelyek barna rámáikkal mozdulatlanul
                    függtek a falakon. Egy nagy álló óra komolyan beszélgetett magában a sarokban,
                    és ingáját olykor megvillantotta kis házikójában. Az ablak melletti kalitkában
                    néha halkan füttyentett valamelyik rabmadár, mintha csupán arról akart volna
                    meggyőződni, hogy még nem felejtette el a zenét. Valahol, egy közeli toronyban
                    rekedten ütött a toronyóra. Az óraütésre Wart Sámuel megmozdult az asztal
                    mellett, és a zsebében levő rézórát hamarosan összehasonlította a sarokban álló
                    nagy órával, amely inkább valami öreg nagyapónak látszott, mint órának. </p>
				<p>- Mindig mondtam - kiáltott fel az öreg Wart - hogy a heidelbergi órák nem járnak
                    pontosan! Íme, itt a példa... </p>
				<p>Miközben beszélt, gyorsan tipegett a sarok felé, ahonnan előhalászott egy vén
                    botocskát, amely olyan pontosan kezdett el kopogni az öreg órás kezében, mintha
                    már a világ kezdete óta egyebet sem tett volna, mint mindig-mindig kopogott
                    volna. Ugyanabból a sarokból előkerült egy igen régi fekete kalap, amely mintha
                    csak abban a percben kezdte volna magát igazán jól érezni, amikor az öreg órás
                    fejére került, ahol kényelmesen elhelyezkedett... S a vén botocska kopogva vitte
                    el az ódivatú szobából a régi kalapot. </p>
				<p>Kavaczky de Nizsder, amikor végre körülnézett, senkit sem látott mást, mint
                    Lizit, aki félig lehunyt szemmel üldögélt egy sarokban. Ott ült a szőke,
                    fehérarcú leány és Kavaczkynak - az ördög igazodna el a férfiak észjárásán -
                    egyszerre mindenféle régen látott képek merültek fel a lelkében. Bizonyos
                    gyermekkori mesék jutottak hirtelen az eszébe, ahol a mesebeli leányok éppen így
                    ülnek mozdulatlanul az elátkozott várban, és várják megmentőjüket. </p>
				<p>Kavaczky ettől a gondolattól annyira meglepődött, hogy szó nélkül kiosont a
                    szobából s csak akkor mert nyugodtan fellélegezni, amikor odalenn heverészett
                    végre a földszinti szobában kutyája társaságában. Szórakozottan simogatta a
                    lompos komondort, és a gondolatai mindenféle kocogó vén botocskák körül
                    kalandoztak. Mintha a vén, rejtett ingájú órát is hallotta volna valahol, mint
                    ahogyan a nagyanyó kötőtűinek zörgését halljuk a szomszéd szobából. S mikor már
                    túlesett gondolataiban az öreg órásmester fején kényelmesen elhelyezkedő régi
                    kalapon is, valamint a furfangosan eltűnő és váratlanul megjelenő dugóhúzón,
                    akkor eszébe jutott a sarokban ülő elátkozott hercegkisasszony. </p>
				<p>S akkor haragosan rúgta meg Poprádot, bár az semmi okot sem adott a rúgásra: </p>
				<p>- Az ördög vigyen el - dörmögte. - Legalább valami zenét tudnék játszani. </p>
				<p>És mert semmiféle zenéhez nem értett, elkeseredetten nézte sokáig a sarokban
                    meghúzódó Poprádot, s dühösen megfenyegette: </p>
				<p>- Összetöröm a fejed, ha még egyszer elszököl a háztól! </p>
				<p>S nemsokára ezután felvidulva hallotta a vén botocska kopogását, amint az utca
                    felől a házba kanyarodott. Wart úr csendesen felnyitotta az ajtót, és rejtelmes
                    mosollyal mondta: </p>
				<p>- Ha kedve van, doktor úr, velünk töltheti az estét. Ma zenélni fogunk. </p>
				<p>Kavaczky de Nizsder, aki sohasem kelt föl fekvő helyzetéből anélkül, hogy meg ne
                    gondolta volna jó előre a dolgot, ezen alkalommal gondolkozás nélkül talpra
                    ugrott, és megrázta a Wart Sámuel kezét: </p>
				<p>- Imádom a zenét - mondta hevesen. </p>
				<p>Aztán, miután Wart úr mögött bezáródott az ajtó, ismét kutyájára esett a
                    tekintete. A lompos komondor mintha gyanakodva meresztette volna rá szemét a
                    sarokból, megfenyegette az öklével: </p>
				<p>- El ne szökj a házból! - mondta. </p>
				<p>Tehát azon az estén zenézés volt a régi házikó ódon ebédlőjében. </p>
				<p>Kavaczky pipája társaságában meghúzódott egy sarokban, és onnan komolyan
                    hallgatta a dalokat, amelyeket Lizi kisasszony hárfakíséret mellett énekelt.
                    Csupa régi német dalok voltak, és Lizi teljes szívvel és lélekkel, ábrándozva
                    dalolta a régies melódiákat. Csinos alt hangja volt, és Kavaczky lehunyta a
                    szemét a sötét sarokban, még pipáján is csupán azért szívott néha egyet-kettőt,
                    hogy a pipa el ne aludjon. Wart Sámuel úr, az öreg órás ragyogó szemüveggel
                    nézett hol Lizire, hol Kavaczky úrra. Meggyőződése szerint az angyalok sem
                    hárfázhatnak szebben odafönn az égben, mint ahogy Lizi hárfázott. A hárfa
                    sajátos hangjai mintha egyenesen szívébe lopództak volna, és az ottani
                    kerekecskék között olyan zenebonát okoztak, amilyen zenebona némely óránál
                    szokott előfordulni. </p>
				<p>Mikor Lizi megpihent és a hárfa végső hangjai, mint valamely elmúlt álomnak
                    emlékei, bongtak, visszhangoztak pillanatokig az ódon ebédlőben és az ebédlőben
                    levő ódon s fiatal szívekben, Wart úr észrevétlenül úgy tette szájához az oboát,
                    hogy megszólaltassa azon saját érzeményeit. Többnyire maga költötte azokat a
                    dalokat, amelyeket fújdogálni szokott, és éppen ez volt annak is okozója, hogy
                    már sok esztendő előtt kilépett a városi polgár-zenekarból, ahol sehogyan sem
                    akarták méltányolni, hogy Wart uram saját műveinek hódol az oboán, míg a többi
                    hangszerek valamely más zeneszerző útmutatása szerint szólanak. Az oboa a
                    legünnepélyesebb pillanatokban megfeledkezett kottáról, karmesteri pálcáról és
                    minden zenei fegyelemről, és olyan hangokat hallatott, amely hangokra a jámbor
                    polgár-muzsikusokban ágaskodni kezdett minden csöpp vér, és a vasvillatekintetek
                    azzal biztatták a helikonistát, hogy vágja hatalmas hangszerét az oboához.
                    Áldatlan viszálykodások, gyűlölködések és torzsalkodások magvát hordta magában
                    az oboa gyakori megfeledkezése, míg elkövetkezett az az idő is, hogy Wart Sámuel
                    urat legjobb barátja, a földsüket helikonista is elhagyta. </p>
				<p>- Nem, Sámuel, nem - mondotta ez a hallgatag férfiú, aki foglalkozására nézve
                    pékmester volt, egy zenekari próba után, amikor Cornelius mester, a városi
                    karmester az oboa feletti bosszúságában végképpen összezilálta hosszú fürteit -
                    ami nem megy, az nem megy. Tisztelünk, becsülünk mint polgártársunkat, de a
                    zenét már csak bízd másra. </p>
				<p>Wart Sámuel szenvedélyesen kiáltott fel: </p>
				<p>- Ó, tudjátok is ti, mi a zene? </p>
				<p>Az öreg órásmester azonban mégis legyőzetett a vitában, és helyét a városi
                    zenekarban bizonyos Raffaidesz Péter foglalta el, akinek ugyan fogalma sem volt
                    az oboázásról, de órás volt szintén. S mintha az oboával együtt a fiatal
                    Raffaidesz szerencséje is felderült volna, csakhamar virágzani kezdett üzlete,
                    míg az öreg Wartot végképpen elhagyta szerencséje. Bátran be is csukhatta volna
                    boltját, ha meg tudott volna lenni bolt és körülötte heverő beteg órák nélkül.
                    Megesett, hogy unalmában szándékosan rontott el egyes órákat, hogy később
                    megreperálhassa. Bezzeg Raffaidesz Péternek nem volt ideje unatkozni, volt
                    munkája bőven. S ekkor történt meg az, amely minden heidelbergai polgár előtt a
                    legtermészetesebb esemény volt, hogy a győztes Raffaidesz egy napon megkérte
                    Wart Sámueltől a leánya kezét. </p>
				<p>Az öreg órás nagy felindulással hallgatta a fiatal órás kérését, majd makacsul
                    megrázta a fejét: </p>
				<p>- Nem Raffaidesz barátom, addig míg én élek, szó sem lehet a dologról!... Nálunk
                    kell tudni oboázni, nem úgy, mint a városi zenekarban, ebben a botfülű zenei
                    bolondok gyülekezetében. </p>
				<p>Raffaidesz Péter szomorúan ment el, és többé nem mutatkozott. Hogy Lizi mit
                    mondott a dologhoz, bizony azt nemigen kérdezte senki. De mégis szóba került
                    egyszer az ügy, mégpedig azon esztendőnek végső napján, havas Szilveszter
                    éjszakáján, midőn visszagondolt az elmúlt év eseményeire, az eladott órákra, az
                    órákhoz tartozó emberekre, üzleti barátaira és ellenfeleire. Ekkor jutott eszébe
                    versenytársa, Raffaidesz Péter. </p>
				<p>- Lizi - mondta csendes hangon -, elfelejtettem neked mondani, hogy tavasz táján
                    megkérte a kezed bizonyos Raffaidesz. </p>
				<p>Ha az öreg órásnak nem lett volna olyan vastag szemüvege, mint amilyen volt,
                    bizonyosan észrevette volna, hogy Lizinek az arca fehérebb lészen a rendesnél.
                    De a dologról többé nem beszéltek, egy szót sem beszéltek. Wart uram azonban
                    ettől a naptól fogva mégis megérezte valahogyan: igazi nagy szeretettel csupán a
                    romlott órák csüngenek rajta, amelyeknek beteg csontjait újakkal pótolja, és
                    tüdejüket kicseréli. A vén kopogó botocskához is jobban ragaszkodott ezentúl,
                    és többé sohasem felejtette otthon, mint azelőtt, amikor még volt, aki
                    figyelemmel kísérte az öreg botocskát. Apa és lánya között így keletkezett
                    valamely láthatatlan, rejtett harag. Lizinek a hangját hétszámra nem lehetett
                    hallani, dacára annak, hogy az öreg ember mindent elkövetett újbóli
                    meghódítására. Hangtalanul ültek egymás mellett, és az öreg Wart néha
                    elkeseredetten sóhajtott fel: </p>
				<p>- S még hozzá egy olyan ember miatt, aki annyit ért az oboához, mint egy tyúk -
                    mormogta, amire Lizinek eleinte szokása volt sértődötten felállni és kimenni a
                    szobából. </p>
				<p>Később aztán lassan-lassan el-elmaradoztak a felállások vagy talán Wart uram
                    felejtett el sóhajtani? Elég az hozzá, hogy abban az időben, amikor Kavaczky de
                    Nizsder hosszú pipája társaságában a régi ebédlő sarkába került, és ott oly
                    mozdulatlanul üldögélt, mint a török a Günsberger-féle dohánykereskedés
                    cégérében, Lizi kisasszony és az öreg órás kibékültek, és megegyeztek a zenei
                    élvezetekben. Míg Lizi hárfázott, és a hárfa mellé kellemes hangján bús ó-német
                    románcokat énekelt, Wart Sámuel hajtotta két tenyerébe fejét. A románcok után az
                    oboa komoly hangulatai töltötték el a csendes ebédlőszobát, amelyre
                    változatlanul nyugalommal bámultak a falakról a vén rézmetszetek. S az oboa
                    hangjai Lizi kisasszonyt kényszerítették arra, hogy lehajtsa fejét és
                    gondolkozzon, elgondolkozzon. </p>
				<p>Amikor Kavaczky de Nizsder a sarokba került, többé fölösleges volt akár Lizinek,
                    akár az órák mesterének ábrándoznia a zenén. Ábrándozott Kavaczky mindkettőjük
                    helyett. Olyan mélyen elgondolkozott, hogy csak nagy későre vette észre, hogy az
                    ólomkarikás ablakokon a hold szelíd fénye lopódzott a szobába. Ez a holdsugár
                    egyszerre új irányt adott gondolatainak: </p>
				<p>- Nem hallom a kutyámat - mormogta hirtelen és fölemelkedett. Wart uram szelíd
                    szóval csillapította: </p>
				<p>- No még ezt a szonátát, doktor úr. Ettől kedves álmai lesznek - szólt és elfújta
                    a szonátát. </p>
				<p>Hallott-e valamit a dalból Kavaczky de Nizsder, bajos volna eldönteni. Annyi
                    bizonyos, hogy nagyon látszott hallgatózni, de a figyelmes szemlélő azt is
                    észrevette volna, hogy nem csupán a szonáta hangjaira hallgat, hanem valamely
                    más hangokra is ügyel, amelyeket azonban nem hallott. Már percek óta
                    megfeledkezett pipájáról, amely elkeseredésében kialudt. S végül a zenei
                    élvezetet is elfelejtve megköszönni, gyorsan ajánlotta magát. Wart Sámuel egy
                    ódivatú mécsessel utána világított a kacskaringós lépcsőkön, amelyeken sietve
                    lépkedett lefelé Kavaczky. </p>
				<p>A földszintre érve halkan füttyentett, de a füttyre nem kapott feleletet.
                    Felnyitotta szobája ajtaját, és a szoba üres volt. Illetőleg helyén állott
                    minden bútordarab. A taplósapka éppen úgy az asztal közepén hevert most is, mint
                    ahogy Kavaczky odadobta. Csak a Poprád hiányzott a szobából - Poprádnak nyoma
                    veszett, eltűnt, mintha a föld nyelte volna el. </p>
				<p>Kavaczky elkeseredve dörmögte: </p>
				<p>- Azok az átkozott románcok, és ez az átkozott kutya! </p>
				<p>Nem tudta hirtelen megállapítani, hogy a románcokra haragudjon-e inkább, vagy a
                    hűtlen ebre, amely búcsú nélkül elhagyta. Néhányszor még keservesen füttyentett
                    - hátha csak meg akarja tréfálni egy ármányos kutya, de Poprádnak hiába
                    füttyentett. </p>
				<p>Reggel, amidőn az utcára lépett - mintha az ördög játszott volna vele - az első,
                    ami szemébe ötlik, semmi más, mint a Poprád lompos, fehér bundája, amely sietve,
                    nagy örömmel közeledik feléje az utca végéről. Kavaczky már megfordította
                    kezében a pipát. No lesz most nemulass! De minden rossz szándékának egyszerre
                    vége lett, amikor Poprád a maga alamuszi modorában ránevetett. </p>
				<p>- Hol jártál, te ördögök kutyája? - kiáltotta Kavaczky. - Hol töltötted ismét az
                    éjszakát, te sehonnai? </p>
				<p>Poprád felelet helyett körültáncolta Kavaczky uramat, mintha csak azt mondta
                    volna: </p>
				<p>- Ugyan hagyd el! Mit akarsz? Végtére is a tied vagyok. </p>
				<p>Mintha csak valamely csalfa szeretőtől hallotta volna ezt a mondást. És csalfa
                    szerető szokása szerint különböző hízelkedéssel vette körül gazdáját, aki végre
                    is nem tudott ellenállni az alattomos eb kedvességének és nagy meggondolással
                    ugyan, de végtére mégiscsak lehajolt, hogy megsimogassa Poprád lompos fehér
                    bundáját. </p>
				<p>De nem felejtette hozzátenni az intő figyelmeztetést: </p>
				<p>- No megállj! Ezentúl lesbe állok, és letöröm a derekadat. </p>
				<p>Poprád ezzel már nem sokat törődött. Nagyon vidám volt egész nap, és még délutáni
                    álmában is vígan vakkantott néhányszor, mintha vidám emlékek jutottak volna az
                    eszébe. </p>
				<p>Kavaczky a díványról gyanakodva nézte az álmodó kutyát. </p>
				<p>- No megállj! - mormogta sötéten. </p>
				<p>Azon az éjszakán lesbe állott Kavaczky. Egy jó furkósbotot vett a kezébe, és
                    meghúzódott a mély kapuszögletben. A hold sokáig késett ezen az éjen. A hazatérő
                    diákok és korhelyek éneklése már régen elhangzott a sötét mély utcácskákban; az
                    éjjeli bakterok, miután eddig a jókedvű korhelyek bolondos tréfái elől
                    elrejtőzködtek a kapuk alatt, most már nyugodt biztonsággal kopogtak végig
                    alabárdjukkal a százesztendős köveken. Közel, távol semmi nesz. S ebben a nagy
                    csendességben egyszerre csak kibújt a teli hold egy százesztendős ház mögül.
                    Mintha a régi ház padlásán lett volna eddig elrejtve, míg elcsendesedik minden
                    Heidelbergában. Enyhe fénnyel szórta be a néptelen utcákat, szelíd világosságot
                    gyújtva az öreg baktereknek az utcákon és a szerelmeseknek, akik szobájukban
                    ilyenkor felébrednek. S ebben a percben felhangzott a Poprád vonítása a ház
                    felől. Vonított hosszasan, majd néhányat csaholt. Kavaczky már csaknem
                    megbocsátott neki mindent. </p>
				<p>Ebben a percben az utca vége felől gyors lépések hallatszottak. Az akkori idők
                    divatja szerint öltözött férfiú közeledett. A divat a bő Schiller-köpenyegnek
                    hódolt és a nagykarimájú tollas kalapoknak, amely ruházatban éjjeli időben még a
                    heidelbergai polgármestert is könnyen össze lehetett volna téveszteni valamely
                    banditával. A férfiú halkan fütyörészve közeledett, könnyedén, vidáman, mint
                    akinek kisebb gondja is nagyobb annál, hogy a heidelbergai tornyokban már régen
                    elütötték az éjfélt az órák. Mikor a kutyaugatást meghallotta, mintha
                    meggyorsította volna lépteit. És Kavaczky leshelyéről egyszerre fölismerte benne
                    a múlt éjszakai férfiút. </p>
				<p>Itt a zsivány - gondolta magában. </p>
				<p>Az éjjeli férfiú megállott az ablak előtt és halkan, kedveskedve kopogott
                    Poprádnak. A hűtlen eb erre elhallgatott, és csak néha vakkantott boldogságában. </p>
				<p>A köpenyeges ember ekkor az utca közepére állott és hosszasan nézett fel az
                    emeleti ablakra. </p>
				<p>Kavaczkynak összevacogott a foga. Ez a zsivány talán még az öreg órást is meg
                    akarja lopni. </p>
				<p>Ott állott és nem sokáig kellett várakoznia a kutya elhallgatása után, hogy
                    odafönn halkan koppanjon az ablaküveg. A köpönyeges levette kalapját, és
                    csendesen integetett - lassan indult vissza, arra, amerről jött, csakhogy
                    Poprádot ez a körülmény végtelenül kihozta sodrából. Dühösen kezdett ugatni, és
                    kaparta az ablakot, hogy csaknem betörte. </p>
				<p>A köpenyeges halkan nevetett, az ablakhoz lépett és megnyomta, Poprád
                    kimondhatatlan boldogsággal ugrott az utcára. </p>
				<p>Ezt már Kavaczky se nézhette tovább. Teljes tüdejéből kiabálva ugrott elő a kapu
                    alól: </p>
				<p>- Rabló, zsivány! - kiáltotta és a furkósbotot feje felett forgatta. </p>
				<p>Az idegen meglepetve fordult feléje. Nagy fekete szeme veszedelmesen szikrázott
                    kalapja alatt. Mintha megmozdult volna a karja a köpenyeg alatt. Poprád a két
                    férfi közé állott, és búsan ugatott. </p>
				<p>- Hallgasson már - szólt magyarul a köpenyeges. - Nekem nem kell a kutyája. Ha
                    kellene, megtartanám. Csak aludni nem tudok nyugodtan komondorugatás nélkül.
                    Azért viszem éjjel magammal. </p>
				<p>Kavaczky dühösen nevetett: </p>
				<p>- Azért nyit fel bezárt ablakokat? Azért kószál éjnek idején az utcákon, mert nem
                    tud aludni? Köszönje az úr annak, hogy magyarul szólott, különben majd
                    megkeserülte volna éjszakai kalandozását. Poprád! - kiáltotta szigorúan a
                    kutyára. </p>
				<p>Az idegen halkan nevetett. </p>
				<p>A kutya lesunyított fejjel állott az utca közepén, nem tudta, mit csináljon. </p>
				<p>- Poprád! jer ide! - ismételte dühösen Kavaczky. </p>
				<p>A kutya az erélyes hangra néhány tétovázó lépést tett előre, aztán megint csak
                    leült, és az idegenre meresztette a fejét. </p>
				<p>- Lássa, elvihetném, ha akarnám - mondta most vidám hangon a köpönyeges férfiú -,
                    de nekem nem kell másnak a kutyája. Gyermekkorom óta egy magyar tanyán laktam,
                    ahol éjjelenkint versenyt ugattak a komondorok. Ezt a régen nélkülözött
                    komondor-ugatást hallottam meg a minap erre jártamban, s azóta nekem ugat Poprád
                    éjjelenkint. </p>
				<p>Kavaczky figyelmesen hallgatta a köpönyeges szavait. Majd hirtelen elkeseredéssel
                    kiáltott fel: </p>
				<p>- De ez mégsem járja, uram, hogy úgy elcsábította tőlem a kutyát, amelyet
                    szeretek! Mondja, hogyan bűvölte meg? Mióta önt látta, Popráddal nem lehet
                    bírni. Már csaknem arra határoztam magam, hogy golyót küldök a hűtlen eb
                    koponyájába. </p>
				<p>- Kár volna érte - felelt az idegen -, nagyon jeles állat. Igazi példánya azoknak
                    a magyar komondoroknak, amelyek a farkasokkal szoktak birkózni, és farkasoktól
                    erednek. Megveszem a kutyát. </p>
				<p>- Nem eladó - felelt kurtán Kavaczky. </p>
				<p>Az idegen ekkor közelebb lépett. </p>
				<p>- Honfitárs - szólt behízelgő meleg hangon; amely lágy hangra Kavaczkynak oszlani
                    kezdett haragja -, honfitárs, béküljünk ki. Ígérem, nem csalom el többé
                    kutyádat, csak engedd meg, hogy néha hallgassam jóízű ugatását, amely
                    gyermekkoromra emlékeztet. </p>
				<p>Kavaczkynak se volt a szíve kőből. Felelet helyett kinyújtotta a tenyerét. Az
                    idegen belecsapott. </p>
				<p>- Pogrányi Sámuel a nevem - mondta az idegen. </p>
				<p>- Kvaczk - felelt a másik, szokása szerint elharapva nevének néhány betűjét. -
                    Szíjunk el egy pipát! </p>
				<p>Kinyitotta a kaput, és Pogrányit előrebocsátotta. A hűtlen Poprád lesunyt fejjel
                    közeledett. Farkát behúzta, és félénken odalógva azt látszott kérni Kavaczkytól,
                    hogy bár oldalba rúgná a csizmasarkával. De Kavaczky méltóságos volt, nem akart
                    ilyen könnyedén megbocsátani kutyájának. De talán nem is tudott volna
                    megbocsátani, még ha akart volna is. </p>
				<p>Bevezette vendégét a lakásába. Pogrányi ledobta nagy kalapját, köpenyét. Meleg
                    tekintetű, olajbarna arcú fiatalember volt. Lángoló nagy szeme volt és göndör
                    kis bajusza. Olyan férfiú, akibe minden asszony, lányféle belébomlik.
                    Kellemetes, lágy hangon beszélt, és Kavaczky maga sem tudta miért, egyszerre úgy
                    kezdte érezni, mintha már nagyon régen ismerte volna a fiatalembert, pedig
                    bizonyos volt benne, hogy sohasem találkozott vele addig. </p>
				<p>- Én egy hónap óta vagyok itt - mondta Pogrányi -, és unatkozva töltöm az időmet.
                    Nemigen ismerek még itt senkit, és folytonosan otthon járnak a gondolataim. </p>
				<p>Majd a hazai dolgokról beszélgettek. Pogrányi elmesélte, hogy az édesapja pap egy
                    alföldi mezővároskában. Fiatal korában maga is bejárta a német egyetemeket, és
                    azt szeretné, ha fiából is pap lenne. </p>
				<p>- Hány esztendős vagy pajtás? - kérdezte Kavaczky. </p>
				<p>- Huszonkettő - felelt Pogrányi. - De azt hiszem, ha harminckettő leszek, még
                    akkor sem teszek eleget édesapám óhajtásának. Hiába, nem szeretem a papi pályát.
                    Magam sem tudom, hogy tulajdonképpen melyik pályához volna kedvem. Ha
                    meggondolom, egyikhez sem. Egész nap álmodozva fekszem kis szobácskámban, és
                    estére sem keresem a bursok léha, zajos társaságát. Ami a bursokat mulattatja,
                    azt én nevetségesnek, unalmasnak találom. A sört nem szeretem, bort soha sem
                    iszom. Szeretek a folyóparton sétálgatni, és nagyokat gondolkozni mindenféle
                    semmiségeken. </p>
				<p>Kavaczky a pipája füstjébe bámult. </p>
				<p>- Akár csak a költők - dünnyögte. </p>
				<p>Az ifjú hátrasimította hullámos haját: </p>
				<p>- Igazad van. Néha magam is azt gondolom, hogy költő veszett el bennem. Verseket
                    írogatok, verseket olvasgatok. És ábrándozok, mindig ábrándozok... </p>
				<p>- Hm - mosolyogta Kavaczky -, tán szerelmes is vagy? </p>
				<p>Pogrányi sóhajtott, és nem felelt. </p>
				<p>Kavaczky tréfásan csapott az ifjú vállára: </p>
				<p>- Csak ki vele bátran! Nem haragszom már. Hiszen kétszer is elszöktetted
                    szerelmed tárgyát! </p>
				<p>Pogrányi elpirult, zavartan mormogta: </p>
				<p>- Becsületemre, nem is tudtam, hogy tied ez a kutya. Azt hittem, a másé... </p>
				<p>Kavaczky vállat vont. </p>
				<p>- Sajnálom, az enyém. </p>
				<p>Majd felállott, és egy palack bort tett az asztalra. Már éppen önteni akart
                    belőle. </p>
				<p>- Igaz, most jut eszembe, hogy bort sohasem iszol. No, de a kedvemért
                    megtehetnéd. Vén fiú vagyok én már. Az idejét se tudom, mikor múltam el
                    huszonkét esztendős. De engem sohase bántott a szerelem. Azaz, hogy... No
                    mindjárt elmondom. </p>
				<p>Koccintott fiatal barátjával. </p>
				<p>- Hát én meg azért kerültem ebbe a német fészekbe, mert nemrégiben mindenáron meg
                    akartam házasodni. Valami asszonyszemélybe botlottam és apám, a várúr, szörnyen
                    megharagudott. Előbb lecsukatott a vár pincéjébe, aztán pedig elküldött ide. </p>
				<p>Pogrányi felsóhajtott: </p>
				<p>- Boldog ember vagy. Bezzeg engem csukhatnának a legmélyebb pincébe, hiábavaló
                    volna minden. Akkor is mindig csak arra gondolnék, akit szeretek, s aki engem
                    nem szeret. </p>
				<p>Kavaczkyt nagyon mulattatta fiatal ismerőse szerelme. Maga is elgondolkozva
                    kezdett nézegetni a szobát betöltő pipafüstbe, miközben mindenféle képek
                    alakultak ki a szürke fátyolból. A kis órásmester, a nagy óra és a pókhálós
                    palack; majd egy szőke női konty. </p>
				<p>- Szép, becsületemre, szép dolog a szerelem - mosolyogta. </p>
				<p>És hogy egyebet is mondjon hozzátette: </p>
				<p>- Csakhogy igen veszélyes. Ha nem volna olyan hideg és borzalmas a nizsderi
                    várpince, ki tudja, talán magam is benne volnék a szerelem örvényében... De hát
                    szerencsére elég mély az a pince. </p>
				<p>Mondta és megelégedetten hörpintett poharából. </p>
				<p>Odakünn virradni kezdett. Az ólomkarikás ablakokon szürke szemmel pislogott be a
                    hajnal. Az alabárdosok az utcákon hazafelé kopogtak, és valahol egy távoli
                    toronyban, mint egy durcás gyerek, sírdogált magában egy kis harang. </p>
				<p>- No megyek, pajtás - szólt Pogrányi felemelkedve. </p>
				<p>Kavaczky két kezét nyújtotta az ifjúnak: </p>
				<p>- Gyere el máskor is. Én otthon ülő medve vagyok. Nemigen mozdulok sehová. Mindig
                    itthon találsz. </p>
				<p>Majd az ajtónál más jutott eszébe: </p>
				<p>- Egyebet mondok! Költözz ide. A házigazdám ugyanis ragaszkodik ahhoz, hogy két
                    diák lakjon nála. Tudod, fiatal leány van a háznál, és az öregember azt tartja,
                    hogy a leány érdekében jobb két diák, mint egy diák. A lakás elég tágas.
                    Elférünk benne. Költözz ide, pajtás. </p>
				<p>Kavaczky, mikor ezt mind elmondta, hamarosan leöblítette torkát egy pohár borral,
                    mintha megjutalmazná magát a terjedelmes szónoklatért. Nem is várt egyebet, mint
                    csupán azt, hogy Pogrányi elragadtatásában e hosszú beszédért legalább kezet
                    csókol neki. Pogrányi pedig mozdulatlanul, habozva állott az ajtóban. </p>
				<p>- Min gondolkozol? - dörgött Kavaczky. - Tán nem tetszik a lakás? </p>
				<p>- Gyönyörű, a leggyönyörűbb, amelyet láttam valaha - mormogta Pogrányi. - Csak
                    azt nem tudom, hogy Wart úrnak, esetleg Wart kisasszonynak nem lesz-e ellene
                    kifogása? </p>
				<p>Kavaczky legyintett: </p>
				<p>- No, azok miatt ugyan bátran ideköltözhetsz. Az öreg Wart bácsi igen mulatságos
                    ember. A leánya pedig... Eh, a leányok nem számítanak. </p>
				<p>Kavaczky a kapuig kísérte barátját. Megállapodtak abban, hogy Pogrányi már aznap
                    elköltözik régi lakásáról Kavaczkyhoz. </p>
				<p>Kavaczky igen meg volt elégedve a dolgok fordulatával. </p>
				<p>- Legalább a kutyámat sem lopják el éjszakánkint - dörmögte magában, és
                    jókedvében még a hűtelen Poprádnak is megbocsátott ebben a percben. </p>
				<p>Későbben, amikor hallotta a kacskaringós lépcsőkön lefelé kopogni az öreg
                    botocskát, jókedvűen tárta ki ajtaját: </p>
				<p>- Wart bácsi - kiáltotta. - Rendben van már a dolog, megmondhatja Lizi
                    kisasszonynak, hogy találtam lakótársat. A kutyám fogta, amint ígértem. </p>
				<p>- Nagyon derék - felelt az öreg Wart Sámuel, ezt is igen gyorsan mondta, mert
                    régi szokásához híven siető lépésekkel tipegett a vén kalap és régi botocska
                    társaságában órásműhelyébe, ahol a pontatlan heidelbergai órákat készült
                    megjavítani. Tipegett, tipegett, mintha sok száz meg száz rossz óra várná az ő
                    reszkető kezét, pedig rossz órához már nagyon régen csupán úgy jutott, ha a
                    mellénye zsebében ketyegő rézórából kiemelt valamely kis csavart. </p>
				<p> A zeneestélyek korántsem szüneteltek a Wart-házban; bár oda új lakó költözött.
                    Sőt ellenkezőleg, a zeneestélyek gyakrabban következtek egymás után, mert a
                    hallgatóság száma megnövekedett. Azzal a sarokkal szemben, amely sarokban
                    Kavaczky de Nizsder pipázott, természetszerűleg volt egy másik sarok, ahol a
                    fiatal Pogrányi foglalt helyet. A hárfa és az oboa felváltva andalították a
                    fiatal és a vén emberek szíveit, és Poprád is ugatott odalenn a földszinten a
                    zenei szünetekben, amely ugatásról Kavaczky megelégedetten fejbiccentéssel vett
                    tudomást. Szemeit most is csak olyankor nyitotta fel, ha kutyáját hallotta
                    megszólalni és az oboa legszebb futamai hatástalanul enyésztek el abban a
                    sarokban, ahol Kavaczky ült. Legfeljebb egy füstpöffenet jelzi, hogy a melódia,
                    amelynek hatásában Wart uram minden lélegzetét kiadta, nem talált süket fülekre
                    a félhomályos sarokban sem. A másik sarokban annál inkább méltányolták a Wart
                    Sámuel művészetét. Pogrányi csodálkozva hallgatta az öreg hiú ember muzsikáját,
                    és a legöregebb fúga sem kerülte el a figyelmét. </p>
				<p>Hogy a hárfát ugyancsak nagy gyönyörűséggel hallgatta Pogrányi, azt talán nem is
                    kell külön felemlíteni. </p>
				<p>Így múltak el a tavaszi napok és esték. A két diák csendes egyetértésben élt
                    egymás mellett. A zenés estélyeken Pogrányi képviselte a lelkes, rajongó
                    hallgatóságot, míg Kavaczky a komoly, csendes elemet alkotta. Az öreg Wart úr
                    lassan-lassan nem találta olyan pontatlannak a heidelbergai órákat és a botocska
                    sem kopogott oly nyugtalansággal többé, mint azelőtt. A dugóhúzó sohasem
                    habozott, ha arról volt szó, hogy vérét vegye egy-egy pincebeli kis pókhálós
                    lakónak. Gondolkozás nélkül elő jött a hosszú bársonymellényből, ha alkalom
                    nyílott a munkálkodásra, míg egy szép tavaszi napon a régi, fekete kalapot új,
                    szürke bársonysapka váltotta fel. Wart Sámuel kezdett megelégedetten,
                    nyugalmasan éldegélni. A beteg órák nem foglalták le minden gondolatát, hisz
                    otthon várt az oboa, amely számára nagyobb dicsőséget és elismerést szerzett
                    minden megreparált óránál. </p>
				<p>Így múlott el néhány hónap. Az órásházban csend és nyugalom volt; Poprádnak sem
                    volt oka ugatni az éjszakai csendháborítókra, mert időközben, Wart úr különös
                    szívességéből, a kis udvar hátulsó sarkában, egy régi kamrában kapott helyet.
                    Kavaczky és Pogrányi néhanapján már friss virágokat hordtak haza Lizi
                    kisasszonynak, aki egyikőjüket sem látszott különösebben kitüntetni
                    szeretetével. Éppen olyan szívesen mosolygott a Kavaczky füstkarikáin, mint a
                    Pogrányi ábrándos sóhajtásain. Kavaczky a régibb lakó jogánál fogva néha Wart úr
                    távollétében engedelmet vett magának, hogy személyesen botorkáljon le a pincébe,
                    ahol a Wart úrral közös borokat tartotta. Pogrányi pedig egész délutánokat
                    elkalandozott Lizi kisasszonnyal a heidelbergai kertekben, ahol virágot
                    szedtek. Mikor az egyik csízecske meghalt a kalitkában, Pogrányi szép verset
                    faragott emlékére, amely vers hallásakor Lizi kisasszony könnyezett; máskor,
                    midőn az akadozó órásüzlet következtében Lizi kisasszony háztartási erszényéből
                    nemcsak az aranypénzek, de még az ezüst tallérok is nyomtalanul eltűntek,
                    Kavaczky barátságos naivitással ajánlotta fel pénzét, amellyel atyja, a várúr,
                    bőven ellátta. </p>
				<p>Kavaczky néha, ha ábrándos napjai voltak, így morfondírozott magában: </p>
				<p>- Bezzeg, ha Nizsderben olyan asszony volna, mint Lizike, a tótok nem hordanák el
                    a várfalak tégláit, midőn házat építenek. </p>
				<p>Pogrányi ugyanakkor csengő-bongó szonettben énekelt arról, hogy akkor szeretne
                    meghalni, amikor virágok nyílnak sírdombján, hogy a virágokból bokrétát
                    köthessen egy szőke, halavány és kékszemű leány... </p>
				<p>Ha Poprád kutyának lett volna fogalma az emberi szív érzelmeiről, akkor talán még
                    előtte sem maradt volna sokáig titokban az a sok mindenféle változás, amely a
                    házban található fiatal és ódon szívek világában megesett. Az özvegy Wart Sámuel
                    fia gyanánt kezdte szeretni a csendes és komoly Kavaczkyt, Lizi kisasszony is
                    neki kedveskedett a legjobb falatokkal, Kavaczky pedig tiszta szívből
                    ragaszkodott a családhoz, amelybe a véletlen folytán pottyant. Hogy Pogrányival
                    mi történt érzelmek dolgában, arra talán még a Poprád sem volt kíváncsi; hisz a
                    költők érzelmei az időjárással együtt változnak. </p>
				<p>S a változásoknak következménye volt az a beszélgetés, amely egy csendes éjszakán
                    - amidőn az ifjak már aludni tértek és a hárfa, oboa már elpihent - az öreg Wart
                    Sámuel és leánya között lefolyt: </p>
				<p>- Ma este - kezdte az öreg Wart, kezében tartva éjjeli mécsesét, amelynek
                    társaságában már éppen hálószobája felé volt menendő, s csupán egy pillanatra
                    látszott itt maradni, mert valami eszébe jutott -, amikor hazafelé jövet, az
                    esti félhomályban, a régi barátkolostor mellett befordultam abba a kis szűk
                    utcácskába, amelyben talán már ötven esztendeje jönni szoktam, és ahol ötven év
                    alatt legfeljebb három-négy emberrel találkoztam ebben az időben, valakivel
                    találkoztam... illetőleg saját magamat láttam meg... Mintha én, vagy egy hozzám
                    hasonló már várt volna reám ott a sötét utcácskában, és midőn botomat kopogni
                    hallotta, előlépett valamelyik sarok mellől. Ugyancsak botocska volt kezében és
                    rajta szárnyas, rézgombos kabát. Csatos vén cipőben csónakázott harisnyás
                    lábaival, és a botocska mellette kopogott. Csak a fején volt másféle kalap, mint
                    az enyémen... Azaz, az én régi, fekete nagy kalapom volt a fején, amelyet
                    Kavaczky fiam biztatására felcseréltem ebben az esztendőben másikkal. </p>
				<p>Mentünk, mentünk a szűk sikátorban. Ő elöl, a falhoz, lapulva, én mögötte. Csak
                    akkor vettem észre, hogy magam is a falhoz szoktam lapulni esti időben, hogy
                    valami támasztékot leljek, ha szemeim nem látják bizonyosan az utat. Csodálkozva
                    és nem minden félelem nélkül láttam önmagamat a régi kolostor falai mellett
                    bandukolni. Bort nem ittam, fejem nem zúgott, és a szemüvegem is mintha
                    tisztább, világosabb lett volna, mint egyébkor. Öregember képzelődése! -
                    gondoltam magamban, és mindjárt próbára is tettem az álmot. </p>
				<p>Hirtelen megálltam - és ő is megállott ugyanabban a pillanatban. </p>
				<p>Egy-két lépést tettem előre - ő is megindult. </p>
				<p>Midőn így próbálkoztam volna az álommal és valósággal, egyszerre azt vettem
                    észre, hogy ő csendesen hátrafordítja fejét, és egy nagyon öreg ember arcát
                    láttam felém fordulni, a haja ezüstfehér, az orcája beesett, szemén vastag
                    szemüveg. Szemrehányólag nézett rám egy pillanatig, aztán panaszosan megszólalt: </p>
				<p>- Miért nem akarsz jönni, Wart Sámuel? Elég öreg vagy már hozzá. </p>
				<p>Szomorú méla hangja még most is fülembe cseng, és a legkülönösebb, hogy ebben a
                    pillanatban eltűnt ő. Odasietek, ahol előbb állott, s észreveszem az alacsony,
                    rozsdás kis vasajtót a falban, amely ajtócskán a hagyomány szerint valamikor az
                    elhalt barátok koporsóit eresztették le a kriptába. Sokáig álltam ott,
                    gondolkoztam, és mire elindultam ismét, már tudtam, hogy nemsokára meghalok. </p>
				<p>Lizi, akit az egész történet csak a vége felé látszott érdekelni, megdöbbenve
                    nézett ezüsthajú apjára: </p>
				<p>- Lássa, papa - rebegte -, erre sohasem gondoltam. </p>
				<p>Wart Sámuel az asztalra eresztette a mécsest: </p>
				<p>- Én sem. Lásd, én sem. Mikor legrosszabbul jártak az órácskák, mikor egyre-másra
                    adogattam el boltom kincseit, még akkor sem jutott sohasem eszembe, hogy meg is
                    lehet halni. Hogy majd nem fogok többé oboázni itt a csendes házban, és azokat a
                    kerekecskéket, amelyeket még eddig nem raktam el, más fogja betenni megillető
                    helyükre. </p>
				<p>Az öreg órás bácsi elgondolkozva nézett maga elé: </p>
				<p>- Pedig - mormogta meggyőződéssel -, úgy érzem, hogy nemsokára elmegyek oda, ahol
                    már nem ketyeg az óra, az örökös csendességbe. Vajon mi lesz veled akkor, Lizi? </p>
				<p>Erre bizony Lizi sem tudott mit felelni, és az öreg órás bácsinak se jutott
                    eszébe semmi. </p>
				<p>Ezen az estén különösen érzelmesen fújta az oboát, és vastag szemüvege alól
                    hosszadalmasan nézegetett Kavaczkyra, Lizire és az ábrándos Pogrányira. A hárfa
                    is pengett szokás szerint, és Kavaczky úgy bámult bele a füstbe, mint mindig
                    azelőtt. </p>
				<p>Egy különösen hosszú fúga után az öreg Wart bácsi kimerülve tette le az oboát.
                    Betette a diófaszekrény ismeretes fiókjába, és olyan pillantást vetett utána,
                    mint aki nagyon hosszú időre szándékozik lemondani az oboázásról. </p>
				<p>A diákok is csakhamar aludni mentek, Lizi pedig a sarokba állítva a hárfát,
                    elgondolkozva támasztotta karjára fejét. Az öreg Wart úr a pohárszék sarkában
                    egy zömöktermetű pincelakót fedezett fel, amelyet hamarosan kivégzett a jól
                    ismert dugóhúzóval. Néhány pohárral felhajtott a csillogószínű borból, aztán
                    hirtelen a Lizi vállára tette a kezét: </p>
				<p>- Jó volna, Lizike, ha valahogyan gondoskodhatnék rólad, mielőtt valami
                    történnék... Jelenleg néhány rossz és pontatlan órán kívül nemigen
                    hagyományozhatnék neked egyebet. </p>
				<p>Lizi ellágyulva fogta meg az öregember keskeny kezét: </p>
				<p>- Nem kellenek az órák, papa!... Az kellene, hogy mindig hazajöjj, délben és
                    este. </p>
				<p>- Magam is szeretnék hazajárni - mormogta az órás bácsi -, de nem tudom, hogy
                    lehetséges lesz-e, azért minden eshetőségre kellene számítani... Például arra
                    is, hogyha talán mégsem jöhetnék haza?... Mit szólsz hozzá, Lizi? Ha nem jönnék
                    sohasem haza?... </p>
				<p>Lizi eltakarta az arcát. Hihetetlennek látszott előtte, hogy egyszer nem kopogna
                    a régi botocska a kacskaringós garádicson, és az oboa hangtalanul, némán heverne
                    a diófaszekrény fiókjában. De hát lehet, minden lehetséges. És ennek a mindennek
                    a lehetősége indította arra Lizit, hogy azt az öreg keskeny kezet el ne
                    bocsássa, hanem erősen megszorítsa. </p>
				<p>Így ültek sokáig egymás mellett. A heidelbergai tornyokban éppen olyan rekedtes
                    hangon ütögették az időt a toronyórák, mint bármikor. A falakról a rézmetszetek
                    se nézegettek különösebb érdeklődéssel, és a sarokban álló nagyapó éppen úgy
                    tik-takozta a lepergő perceket, mint talán száz esztendő óta. </p>
				<p>- Szeretném tudni - mormogta halkan az öreg órás -, hogy Kavaczky úr ébren van-e?
                    Vajon nem feküdt-e már le, szokása szerint? Menj, Lizi és kopogtass ajtaján. </p>
				<p>Lizi most már nem csodálkozott ezen a megbízatáson sem, amint megszokta, hogy
                    ezen az estén semmin se csodálkozzon. Sietve felállott, és elhagyta a szobát.
                    Egy vékonytermetű és búsan pislákoló mécses társaságában kopogtatott a diákok
                    ajtaján: </p>
				<p>- A papa nagyon rosszul van. Szeretne Kavaczky úrral beszélni. </p>
				<p>Kavaczky még ébren volt, és csupán a hosszúszárú csizmákat küldte el aludni. De a
                    csizmák a sarokban állottak, könnyű volt őket felkelteni. Kavaczky fel is
                    költötte őket gondolkozás nélkül. Gyors léptekkel ment fel a lépcsőkön, míg Lizi
                    a mécsessel világított. </p>
				<p>Az öreg Wart Sámuel akkor már egy régi karosszékben ült, félig fekvő helyzetben,
                    és az arca hamuszürke volt. </p>
				<p>- No, mi a baj, tisztelt házigazdám? - kérdezte Kavaczky a szobába lépve. </p>
				<p>De csakhamar belátta ennek az kérdésnek a felesleges voltát, és nem ismételte,
                    bár feleletet nem kapott rá. Az öreg Wart közelebb intette Kavaczkyt, és halk,
                    töredezett hangon súgta a fülébe: </p>
				<p>- Egy órásmesterrel kevesebb lesz Heidelbergában, de kérem, ezt ne mondja meg
                    senkinek, kedves Kavaczky úr. </p>
				<p>Kavaczky komolyan bólongatott a fejével: </p>
				<p>- Senkinek se mondom meg - dörmögte, habár hirtelen nem látta, hogy miféle haszna
                    lehet Wart uramnak a titoktartásból. </p>
				<p>- Egynéhány pontosan járó órát nem húznak fel holnaptól kezdve... Éppen ebben az
                    irányban szeretnék tanácskozni önnel, kedves fiam. </p>
				<p>Kavaczky értelmetlenül bámult Wart uramra. Igen komoly, ünnepélyes arcot vágott.
                    A haldokló észrevette ezt, és sietett megnyugtatni Kavaczkyt: </p>
				<p>- Csupán az óráimról van szó, kedves fiam. Valakinek mégiscsak fel kellene őket
                    húzni. Nekem pedig azóta nincsen barátom, mióta a polgári zeneegyesületből
                    kiléptem. </p>
				<p>Kavaczky nagyot lélegzett. </p>
				<p>- No az órákkal még csak megleszünk valahogyan. Majd én felhúzom őket holnap -
                    tette hozzá gyors elhatározással. </p>
				<p>Wart uram kinyújtotta reszkető kezét: </p>
				<p>- És azután is. Ígérje meg, kedves fiam, hogy azután is mindig. </p>
				<p>Miért állnának meg a legpontosabb órák Heidelbergában? Talán azért, mert Wart
                    Sámuel nincs többé. Utóvégre ez teljesen mindegy az óráknak, csupán Wart
                    Sámuelnek fontos a dolog. Mégpedig nagyon fontos. </p>
				<p>Kavaczkyt igen bánatossá tette a haldokló öreg úr, ezért bizonyos
                    türelmetlenséggel vágott közbe: </p>
				<p>- Már mondtam, hogy az órák miatt teljesen nyugodt lehet Wart úr. Éppen olyan
                    nyugodt, mintha sajátkezűleg húzná fel őket. Ígérem - mondta bizonyos
                    ünnepélyességgel -, hogy a legpontosabb heidelbergai óra ottan a sarokban,
                    sohasem fogja megszüntetni az idő méricskélését. </p>
				<p>- Helyes, helyes - mormogta megkönnyebbülve Wart uram. - Így már szeretem a
                    dolgot. Itt van a rézórám, amelyet ötven egynéhány esztendeig hordoztam
                    mellényemben. Sohasem hagyott el, leghűségesebb barátom, társam, mindenem volt.
                    Mert nincs ám hűségesebb barát egy jól járó órácskánál. Tapasztalni fogja ezt
                    kedves fiam, és hálásan gondol majd az öreg Wartra. </p>
				<p>Kavaczky átvette a rézórát, és zsebébe tette. </p>
				<p>A haldokló ezzel megnyugodva hajtotta le a fejét. Percekig hallgatott és Kavaczky
                    aggodalmasan figyelte mellének nyugtalan emelkedését. Lábujjhegyen közeledett a
                    sarokban ülő Lizihez, és a helyzet magaslatára emelkedve, komoly arccal így
                    szólott: </p>
				<p>- Az öreg úrnak nagyon megromlott a szerkezete. Jó volna talán megreparáltatni.
                    Például, ha doktor Rudolficiszt átszólítanánk a szomszédból. </p>
				<p>Az öreg Wart a haldoklók csodálatos éleshallásával meghallotta Kavaczky halkan
                    elmondott szavait. Fölemelte a fejét, és kezével tiltakozó mozdulatot tett. </p>
				<p>- Nincs már olyan órás, aki az én szerkezetemet megjavítaná. Csak annak örülök,
                    hogy már rendbehoztam mindent. Lizi, jöjj közelebb. </p>
				<p>Lizi könnyes arccal közeledett. </p>
				<p>- Ezentúl Kavaczky úrnak tartozol azzal az engedelmességgel, amellyel nekem
                    tartoztál eddig. Jól vigyázz, hogy meg legyen veled elégedve. Ígérd meg hogy jól
                    fogod magad viselni, ígérd meg öreg haldokló atyádnak. </p>
				<p>Lizi térdre ereszkedett: </p>
				<p>- Ígérem - zokogta. </p>
				<p>Kavaczky némán állott a karosszék mögött. A rézóra a zsebében ketyegett, és annak
                    ketyegésében valamely különös intő szózatot látott. Hirtelen előrelépett. </p>
				<p>- Én meg ígérem, hogy soha-soha el nem hagyom Lizi kisasszonyt. </p>
				<p>Lizi lehajtott fejjel zokogott, és könnyes csókokkal hintette be a Wart Sámuel
                    kezét </p>
				<p>- Apám, édesapám - zokogta. </p>
				<p>De az öreg már nem felelt. Talán már nem akart felelni, talán már nem akart
                    többet rendbe hozni a dolgokból, még egy darabig mozgott, ketyegett öreg
                    szerkezete, aztán mindig lassabban kezdett ketyegni. Egyszerre megállott. </p>
				<p>- Apám - sikoltott Lizi. </p>
				<p>- Órás bácsi - kiáltotta megrendülve Kavaczky. </p>
				<p>A régi szerkezet még egy utolsót ketyegett, aztán megszűnt ketyegni. Az óra
                    teljesen elromlott, nem volt mester, aki többé megindítani tudta volna. </p>
				<p>...Így jutott Kavaczky de Nizsder egyszerre egy nagy csomó régi rossz órához, egy
                    ódon házikóhoz, és egy ódon házban egy szőke kontyos, fehérarcú kisasszonyhoz. </p>
				<p>A kis öreg órásmester elment azon szomorúfűzfák alá, ahol nincsen sem jó, sem
                    rossz óra: áll minden óra -, de a heidelbergai órák ezután is tovább jártak.
                    Különösen azok, amelyek néminemű összeköttetésben voltak az öreg órás bácsival,
                    így a rézóra, amely hajdan félszáz esztendőt töltött a hosszú bársonymellény
                    zsebében, éppen olyan nyugodtan ketyegett tovább, mintha most is a mellényben
                    volna. Pedig csupán egy fiókban volt, amelyet Kavaczky mindennap felnyitott, és
                    kegyeletes hangulatban forgatta meg a kulcsot az órában. A sötétbarna nagyapó a
                    sarokban, amely színével azon ó-tajtékpipákhoz hasonlított, amilyeneket Kavaczky
                    hajdanában a szülői házban látott, ugyancsak bőséges figyelemben részesült a
                    diák részéről. Olyan aggodalmasan közeledett mindennap a vén órához, mintha
                    legalábbis valami igen nagy zavar volna már keletkezőben odalenn a föld alatt,
                    ahol az órások és királyok összefont karral feküsznek. A zavaroknak elejét
                    veendő, szorgalmasan húzogatta fel a lábas-óra ólomnehezékeit. </p>
				<p>- Így ni, öreg! - mondta megelégedetten, amikor elkészült munkájával. </p>
				<p>S az óra komolyan kreccsentett egyet-kettőt, már éppen amennyit tudott. </p>
				<p>Olykor még azt is sajnálta magában Kavaczky, hogy nem tanult meg oboázni
                    gyermekkorában. </p>
				<p>Esténkint így bátran helyettesíthetné az öreg urat, és az utca kései járókelői
                    azt gondolhatnák magukban: </p>
				<p>- Az öreg Wart Sámuel nem is halt meg, pedig mindnyájan azt hittük már felőle. </p>
				<p>De fájdalom, oboázni nem tudott Kavaczky. </p>
				<p>Hát Lizi körül hogyan töltötte be hivatását? Itt némely akadályok mutatkoztak,
                    mert Lizihez semmiféle órakulcsot nem talált a Wart Sámuel hagyatékában. Lizi
                    talpig gyászruhában napközben a templomokat járta, este pedig úgy eltűnt kis
                    szobácskájában, hogy Kavaczky nem is értette egészen a dolgot. Egyedül kellett
                    üldögélnie a nagy szobában, ahol annyi kedves zene hangzott, és mély gondolatai
                    közepette - mialatt a legsajátságosabb füstkarikákat eregette részben a
                    mennyezet, részben a rézmetszetek felé - nem zavarta meg senki. </p>
				<p>A “költő” is egyszerre megváltozott Wart halála után. Mintha csak az öreg
                    órásmester iránt érzett tisztelet tartotta volna eddig vissza a rossz
                    indulatokat Pogrányiban - egyszerre valamennyi gonosz ördög jelentkezett az
                    ifjúban. Naphosszat csavargott a Poprád kutya társaságában, és este is csak
                    azért jöttek haza nyakig sárosan, porosan, hogy folytassák kalandozásukat az
                    éjszakában. Pogrányi korhely bursok társaságába keveredett, akikkel reggelig
                    nótázott, és akkor Poprád mindenféle rossz szokásokat tanult meg. Néha csak
                    reggel felé, és úgy tudott hazatalálni az azelőtti szelíd költő, hogy a kutya
                    belekapaszkodott a köpönyege sarkába és vitte, vezette hazafelé a jól ismert
                    úton. </p>
				<p>Kavaczkyt eleinte nagyon meglepte ez a sok mindenféle változás. Az nem volt éppen
                    ellenére, hogy az órákkal kellett bajlódnia, de a Pogrányi dolga sehogy se ment
                    a fejébe. </p>
				<p>- Mi történt ezzel a fiúval? - kérdezgette magában, s mivel felelni nem tudott
                    rá, még inkább csodálkozott a dolgon. </p>
				<p>Máskor, holdvilágos éjjeleken hirtelen csak arra ébredt, hogy Pogrányi egy rossz
                    gitár mellett mindenféle költeményeket szaval az utca közepén és Poprád, hogy ő
                    se maradjon hátra, keservesen vonított hozzá, bár Pogrányinak szemmel láthatólag
                    nemigen tetszett ez a kíséret. </p>
				<p>Gyakran keveredtek komoly összeütközésbe az alabárdos éjjeli bakterekkel, és
                    Kavaczky gyors közbelépésének volt csak köszönhető, hogy néha verekedésre nem
                    került a dolog. </p>
				<p>Kavaczky betuszkolta a házba az elázott költőt, néhányszor oldalba döfte a
                    csizmasarkával a magáról megfeledkezett kutyáját, és ezzel rendben lett volna a
                    dolog. </p>
				<p>Pogrányi ilyenkor mindig sírva borult Kavaczky vállára: </p>
				<p>- Pajtás, nem érdemlem én ezt tőled. Hagytad volna, hogy összekaszaboljanak azok
                    a zsoldosok. Neked is, nekem is jobb lett volna. </p>
				<p>Kavaczky dörmögve szabadkozott, mire Pogrányi szomorúan jelentette ki: </p>
				<p>- Meglátod, még sok keserűséget okozok neked. Egyszer azzal jött haza a diák,
                    hogy ő elköltözik innen. A szíve itt megszakad... </p>
				<p>Kavaczky megveregette a Pogrányi vállát: </p>
				<p>- Nem is tudtam, hogy ilyen derék fiú vagy. No ennyire azért mégsem kéne bánkódni
                    az öreg Wart úr után. Igaz, hogy jó ember volt, de azért már mégis öregember
                    volt. </p>
				<p>Pogrányi tétován bámult a barátjára. </p>
				<p>- Jó ember volt? - dünnyögte. - Jobb ember is lehetett volna. </p>
				<p>Mindennek a betetőzése az volt, hogy Pogrányit egyszer csuromvizesen hozták haza.
                    A diák beleugrott a folyóba ott, ahol legsebesebb az ár. Sehogy se akart
                    beleegyezni abba, hogy onnan kihúzzák. Meg akart halni. </p>
				<p>Kavaczky mérgesen, megdöbbenve förmedt Pogrányira: </p>
				<p>- Megbolondultál, te kölyök? </p>
				<p>A diák csak nézett rá nagy bánatosan, és nem felelt semmit. </p>
				<p>Később csendes, látszólag nyugodt hangon szólalt meg: </p>
				<p>- Én úgyis nemsokára elmegyek innen. Hisz az esküvő után mit keresnék már itt?
                    Mikor lesz az esküvőd, Kavaczky? </p>
				<p>Kavaczky, mintha csak most ébredt volna tudatára annak, hogy tulajdonképpen
                    miféle hivatás is vár reá, megdöbbenve bámult a diákra: </p>
				<p>- Tyű, a kiskésit! Erre nem is gondoltam. </p>
				<p>A diák csendesen folytatta: </p>
				<p>- Pedig itt volna az ideje. A gyászév nemsokára letelik. Lizi pedig elunja a
                    várakozást. </p>
				<p>Kavaczky nagyokat nyeldesett. Persze, persze, csaknem megfeledkezett a dologról,
                    pedig titokban nagyon sokat gondolt rá. De hát Lizikével jóformán sohasem
                    lehetett beszélni. Mit is beszélt volna vele? </p>
				<p>- Én elköltözöm - mondta a diák. </p>
				<p>- Azt még se teszed meg - kiáltott föl Kavaczky. - Ha már eddig együtt voltunk,
                    most csak nem hagyjuk el egymást? </p>
				<p>A diák csak bólongatott a fejével. És másnap csakugyan nem jött vissza. Elment
                    valahová a város túlsó végére lakni, és Kavaczky hiába hívogatta. Nem jött, még
                    a Poprádot se engedte be magához. A hűséges kutya azonban mégis elcsavargott
                    mindennap arrafelé, amerre Pogrányi lakott. Mintha híreket, üzeneteket hordott
                    volna a háztól. </p>
				<p>Kavaczky esténkint együtt ült Lizi kisasszonnyal, és nagyokat hallgattak. A leány
                    csendesen ült hímzése felett és szelíden, szomorúan felelgetett, ha Kavaczkynak
                    néha eszébe jutott valamit kérdezni. De Kavaczkynak ritkán jutott eszébe valami. </p>
				<p>Így aztán egy este mégiscsak oda lyukadt ki Kavaczky, hogy hirtelen felugrott a
                    sarokból, és kalapját fejébe nyomta. </p>
				<p>- Megyek a költőért! Elhozom azt a tacskót. Legalább felvidít a bolondságaival. </p>
				<p>Lizi felemelte az arcát: </p>
				<p>- Ne menjen érte - monda egyszerűen, csendesen. </p>
				<p>De Kavaczkyval nem lehetett bírni, ha egyszer valamit hosszas megfontolás után a
                    fejébe vett. </p>
				<p>- Bolondos jó gyerek a költő. Vajon miért ne ülhetne itt közöttünk? - dörmögte. </p>
				<p>- Hagyja őt ott, ahol van - ismételte Lizi kisasszony. </p>
				<p>Kavaczky vállat vont. </p>
				<p>- Tudom biztosan, az öreg Wart úrnak se volna ellene semmi kifogása, meg aztán
                    úgy szeretem azt a fiút, hogy nem tudok meglenni nélküle. </p>
				<p>Meg sem várva Lizi újabb ellenvetését, sietve hagyta el a szobát, és hosszú
                    lépésekkel indult a “költő” fölkeresésére. </p>
				<p>Pogrányi éppen valami levelet írogatott, amelyet összetépett, amidőn Kavaczky
                    belépett. </p>
				<p>- Érted jöttem - kezdte Kavaczky. - Gyere vissza hozzánk. </p>
				<p>A költő csöndesen ingatta a fejét. </p>
				<p>- Kutya mája! - kiáltotta türelmetlenül Kavaczky. - Jössz, vagy viszlek! </p>
				<p>Hatalmas karjaival felkapta a költőt, és a levegőbe emelte. </p>
				<p>- Egy-kettő, menjünk. </p>
				<p>Így került vissza Pogrányi a Wart-házba, ahol ezentúl esténkint hárman ültek és
                    Lizi pengette a hárfát. </p>
				<p>A szép együttlétet az zavarta meg, hogy egyszer nem érkezett meg Magyarországból
                    a szokásos pénzküldemény, de eljött helyette a nizsderi uradalomnak bérlője,
                    Riminszky Kázmér, Kavaczkynak régi barátja. </p>
				<p>- Azért jöttem személyesen - kezdte Riminszky -, hogy ha talán nem volna kedved
                    hazajönni, György, itt is megköthetjük a további szerződést az uradalomra
                    nézvést. </p>
				<p>- Hó - kiáltott föl Kavaczky. - Hát az öreg úr mire való? </p>
				<p>- Az öreg urat egy biztos gutaütés elszólította a nizsderi várból. Megírtam
                    levélben. </p>
				<p>Kavaczkyt nem sújtotta le ugyan a hír - mindig hadilábon állott az apjával -, de
                    a megdöbbenés miatt percekig nem tudott szóhoz jutni. </p>
				<p>- Az öreg úr meghalt volna? - mondotta. - Tréfálsz, Riminszky. </p>
				<p>- Becsületemre, láttam kiterítve. </p>
				<p>- Hátha téged is bolonddá akar tenni. Úgy is az volt a fixa ideája, mint annak a
                    bizonyos spanyol királynak, hogy szeretné látni a temetését. Mi történt azután,
                    hogy ő meghalt? </p>
				<p>- Láttam letenni a kriptába. </p>
				<p>- Onnan kijöhetett. </p>
				<p>- Magam zártam le a kripta vasajtaját. A tarackok a várfokon harminchármat
                    pukkantak, hogy Lublón már azt hitték, hogy itt van az orosz hadsereg. </p>
				<p>Kavaczky fürkészve nézett a Riminszky szemébe. </p>
				<p>- Nem csupán kémkedni jöttél ide, Riminszky, hogy aztán az öreg újra lecsukasson
                    a vár legmélyebb pincéjébe? </p>
				<p>Riminszky felkacagott. </p>
				<p>- Az ördögbe! Ismét meg akarsz talán házasodni? </p>
				<p>Kavaczky komolyan bólintott. </p>
				<p>- Eltaláltad, csakhogy most másféleképpen, mint legutoljára. Most komoly a
                    szándékom, és a menyasszonyom se valami közönséges fehérszemély, hanem
                    tisztességes úrihölgy. </p>
				<p>Riminszkynek tetszett a dolog. </p>
				<p>- Lehet, hogy még boldog ember leszel valamikor, György. Tetőled sok minden
                    kitelik. </p>
				<p>- Akarok is boldog lenni - szólt ünnepélyesen Kavaczky. - Az uradalomban tovább
                    is gazdálkodhatsz. A gazdasághoz nem értek. Azonban a várban magam akarok lakni
                    a feleségemmel. </p>
				<p>- Nagyon helyes - bólogatott Riminszky. </p>
				<p>- Jer, bemutatlak a menyasszonyomnak. </p>
				<p>Vitte Riminszkyt Lizi kisasszonyhoz. Riminszky előre mosolygott magában, hogy
                    vajon miféle kifestett arcú hölgynek mutatja be Kavaczky, és szerfölött
                    meglepődött, amikor Lizi kisasszonyt meglátta. Oldalba döfte Kavaczkyt: </p>
				<p>- Gyurka, itt nem jó lesz tréfálni! </p>
				<p>De Kavaczky már benne volt: </p>
				<p>- Lizi kisasszony, éppen most kapom Magyarországból a gyászhírt Riminszky barátom
                    útján, hogy a nizsderi várúr örökre lehunyta szemét, így az utolsó akadály is
                    elmúlt, amely boldogságunkat gátolhatná. A nizsderi vár úrnőjét várja. </p>
				<p>Lizi kisasszony arcán sápadt mosoly suhant keresztül. </p>
				<p>- Tehát komolyan akarja, Kavaczky? - kérdezte csendesen. </p>
				<p>- A legkomolyabban - felelte Kavaczky nagy elhatározással. </p>
				<p>- És ha azt mondanám, hogy saját boldogtalanságába visz ez az út, akkor is
                    megmaradna elhatározása mellett? </p>
				<p>- Akkor is - felelte Kavaczky szemhunyorítás nélkül. </p>
				<p>Lizi kisasszony megadással hajtotta le a fejét. </p>
				<p>- Engedelmeskedem atyám végső akaratának. </p>
				<p>- Riminszky! - kiáltotta Kavaczky György. - Lépj elő, és kérd meg nevemben Wart
                    Erzsébet kisasszony kezét. Menj, Riminszky, és jól végezd el a rádbízottakat. </p>
				<p>Kavaczky izgatottságát tovább nem türtőztethetvén, kiszaladt a szobából, amíg
                    Riminszky érte ment. </p>
				<p>- Rendben van a dolog. A lány csinos, házias, és úgy beszél magyarul, mint a
                    karikacsapás - szólt Riminszky. </p>
				<p>- Tőlünk tanult magyarul - mondta fölcsillanó szemmel Kavaczky. - Most pedig lépj
                    érintkezésbe barátommal, Pogrányival és lássunk az esküvői előkészületekhez. </p>
				<p>Riminszky kissé korainak találta még a dolgot. </p>
				<p>- Előbb talán mennénk haza Magyarországba. Az okmányok sincsenek teljesen
                    rendben. </p>
				<p>- Pénzért mindent meg lehet kapni. Remélem, hoztál magaddal pénzt, Riminszky? </p>
				<p>Az esküvői előkészületeket tehát csendben, de lehető gyorsasággal intézte
                    Riminszky úr. A diáknak nem lehetett semmi hasznát venni, az Poprád társaságában
                    minden éjjel holtrészegen került haza. </p>
				<p>- Ugyancsak részeges barátod van - jegyezte meg egyszer Riminszky úr Kavaczkynak. </p>
				<p>- Hadd szegényt. Búsul az öreg házigazdánk után. </p>
				<p>- Hm - dörmögte Riminszky úr. - Nem a lánya után? </p>
				<p>Kavaczky erre már nem is tartotta érdemesnek a feleletet. Mit is felelhetett
                    volna ilyen bolondságra? </p>
				<p>Az esküvő napja mindig jobban közeledett. Három varrónő dolgozott a Lizi fehér
                    selyemruháján a sötét rézmetszetek alatt. Kavaczky váltig biztatta őket: </p>
				<p>- Csak ne kíméljék a selymet. Telik a nizsderi uradalomból. Ugye, Riminszky, még
                    nem loptad el az egészet? </p>
				<p>Majd a csipkéket vette végszámra, amelyekért nehéz aranytekercseket izzadt ki
                    Riminszky a tarsolyából. - Elég lesz már - mondogatta. </p>
				<p>De Kavaczkynak háromszor annyi se lett volna elég. </p>
				<p>Lizi kisasszony pedig a nagy esküvői előkészület alatt egyetlen egyszer sem
                    mosolygott. Mintha valami csodálatos álomlátás fagyott volna az arcára.
                    Járt-kelt nyitott szemmel a házban, és nem látott meg semmit. Sem a selymet, sem
                    a csipkét, sem Kavaczky Györgyöt. Isten tudja, hol jártak a gondolatai. </p>
				<p>Isten tudja, hogy min gondolkozott. Mindig csak gondolkozott, és vidámság nem
                    szállott arcára. </p>
				<p>Riminszky, ez a harcsabajuszú, annál inkább tettette a vidámságot, minél több oka
                    lett volna a kedvetlenségre - jókedvűen emlegette: </p>
				<p>- Szomorú menyasszony, nevető asszony, ezt tartja egy régi mondás. Némelyik
                    kisasszonyka sohase menne férjhez, ha rajta múlna. Olyan furcsa dolog is az a
                    házasság! </p>
				<p>Lizi kisasszony fölvetette a fejét. (Még Riminszkyvel szeretett leginkább
                    elbeszélgetni.) </p>
				<p>- Hát ön miért nem próbálja meg a házasságot? Tudomásom szerint nőtlen ember? </p>
				<p>- Ahogy vesszük - felelt Riminszky. - Van otthon egy öreg gazdasszonyom, akit még
                    az apámtól örököltem, aki minden jóval ellát. Főz, süt, ápol, nem engedi eszembe
                    jutni a házasságot. De azért gondolkozom rajta magam is. </p>
				<p>- Élete végéig fog gondolkozni rajta - vágott közbe Lizi. </p>
				<p>Riminszky erősen a leány szemébe nézett. </p>
				<p>- A Kavaczky helyében egy percig sem gondolkoznék - szólt erős hangon. </p>
				<p>Lizi összerezzent. Érezte, hogy nem bók akar lenni a furcsa Riminszky beszéde.
                    Lesütött szemmel, halkan kérdezte: </p>
				<p>- Nos, mit tenne a helyében? </p>
				<p>Riminszky fölállott helyéről: </p>
				<p>- Nem házasodnék meg - felelte kurtán. </p>
				<p>S már ajánlotta is magát. </p>
				<p>Lizi kisasszony hosszasan utána nézett; bizonyosan jobban szerette volna, ha
                    Riminszky sohasem jön ide Heidelbergába. Éreztette vele eleget ezután az
                    ellenszenvét. Nemigen felelt a kérdéseire, és egyszer, amikor Riminszky nagyon
                    mentegetőzött előtte, így szólt hozzá: </p>
				<p>- Még mindig van elég ideje lebeszélni a barátját arról a szándékról, hogy engem
                    feleségül vegyen. </p>
				<p>Riminszky vállat vont: </p>
				<p>- A macskának van kedve beleavatkozni az ilyen dologba. Kavaczky fülig szerelmes.
                    Sohasem hittem volna, hogy ez a tunya, lusta fráter ennyire belehabarodjon a
                    szerelembe. </p>
				<p>Riminszkynek igaza volt. Kavaczky uramon egyszerre kitört a szerelmi epidémia.
                    Minél hidegebb volt Lizi, annál rajongóbb, tüzesebb lett Kavaczky. Naponként
                    virágcsokrokat, ékszereket küldött a menyasszonyának. Egyszer felsóhajtott: </p>
				<p>- Kár, hogy nincsenek itt a nizsderi tarackok. Azoknak kellene megszólalni,
                    amikor az esküvőre megyünk. </p>
				<p>Riminszky talált egy szabómestert, aki valamikor Magyarországon is megfordult, és
                    járatos volt a magyar díszruhavarrásban. Itt rendelte meg Kavaczkynak esküvői
                    ruháját. Búzavirágszínű mentét, amely bőven ki volt hányva aranyhímzéssel,
                    vadgalambszínű nadrágot és rövid párducbőr kacagányt rendelt a szabónál.
                    Kavaczky úgy örült, mint egy gyerek, amikor először felpróbálta a díszruhát.
                    Tetszelegve nézegette magát a tükörben: </p>
				<p>- Nem is hittem, hogy ilyen csinos ember vagyok - mondta elégedetten. - Hej
                    Riminszky, kár, hogy nem hoztál magaddal valami rozsdás kardot a nizsderi
                    várból. Valamelyik rég meghalt ősömnek a kardját. </p>
				<p>Riminszky hunyorított a szemével. </p>
				<p>- Majd csak megleszünk valahogyan kard nélkül is. Mi az ördögnek a kard a
                    házassághoz? Valamikor olvastam egy történetet, hogy egy Krucsay nevű alispán
                    addig hordott kardot a házasságban, míg megkívánta levágni a karddal a felesége
                    fehér nyakát. </p>
				<p>- Menj, te bolond! - kiáltott fel Kavaczky. - Miért vágnám én le a feleségem
                    nyakát? </p>
				<p>- Mit tudom én?! - dörmögött Riminszky. </p>
				<p>Riminszkynek volt egyben az a gondja is, hogy előteremtse a leghíresebb
                    főzőasszonyt, aki Heidelbergában található. Riminszky napokon át tanácskozott a
                    főzőasszonnyal, amíg az esküvői lakoma ételrendjében megállapodtak; végül az
                    egész menü nem tetszett Riminszkynek. </p>
				<p>- Az ördögbe, nem tudnak főzni ebben a tartományban! Bezzeg, ha az én
                    Marczinkáném itt volna! </p>
				<p>Még valami más is nagy gondot szerzett Riminszkynek. Kavaczky ugyanis a fejébe
                    vette, hogy ő nem utazik vasúton haza Magyarországba, hanem hintón, mint az ősei
                    jártak. Négylovas hintón akar utazni, hajdúval. </p>
				<p>Hadd lássa a fiatalasszony, hogy kihez ment férjhez. Az esküvői násznagyok egy
                    darabig lóháton kísérik el a fiatal házaspárt. </p>
				<p>Riminszkynek sehogy sem tetszett a dolog. </p>
				<p>- Ugyan, menj már a bogaraiddal! Ki a manó utazik manapság hintón? </p>
				<p>- Csendesen, Riminszky. Hintón utazik az, aki a kényelmet szereti, akinek nem
                    sietős a dolga - felelt Kavaczky. - A hintóban legyen helye az én kedves
                    kutyámnak, a Poprádnak is. </p>
				<p>Riminszky ekkor haragudott meg csak igazán. </p>
				<p>- Tisztára megbolondultál! Kutyát cipelsz magaddal? Még érteném, ha az valami
                    ritka agár volna, de a Poprádra igazán nem lehet ráfogni, hogy valami rendkívüli
                    kutya. Odahaza Nizsderen akár százszámra fogdoshatod össze az ilyen kuvaszokat. </p>
				<p>Kavaczky ebben a dologban is hajthatatlan maradt. Általában nem érezte többé,
                    hogy él valahol messze egy sziklafészekben egy erőszakos, nyakas öregember aki
                    éppen úgy felpofozta a fiát, mint a kocsisát, kitört belőle a konok, makacs
                    természet. Valahogyan roppant büszke, dölyfös lett és hiú a nevetségességig. </p>
				<p>- Még sem utolsó dolog, barátom, Riminszky, ha az embernek valahol van egy vára,
                    amelyben meghúzódhat az ellenségei elől. </p>
				<p>- Nincsenek neked ellenségeid - vetette ellen Riminszky. </p>
				<p>Kavaczky elgondolkodott: </p>
				<p>- Nincsenek, de éppen úgy lehetnének. Mit csinálnék akkor, ha váram nem volna?
                    Oda bezzeg nem jön ellenség utánam. Mondd, Riminszky, használható állapotban
                    vannak a vár tarackjai? Az én gyermekkoromban volt vagy száz... </p>
				<p>- Tévedsz - vágott közbe Riminszky -, mindössze három van, az is rozsdás fülig.
                    Arra használhatók, hogy nevednapján elpukkanjanak, ha Korenyák János is úgy
                    akarja. </p>
				<p>- Ki az a Korenyák? Miféle Korenyákról beszélsz? - villant föl a Kavaczky szeme.
                    - Vasra veretem, amint Nizsderre értünk. </p>
				<p>- Korenyák egy odavaló tót ember, és egész Szepes vármegyében egyedül ő
                    reszkírozza meg az életét, hogy a nizsderi tarackokat elsüsse néhanapján. </p>
				<p>Kavaczkynak tetszett a dolog: </p>
				<p>- Szóval veszedelmes tarackok azok. Korenyákot állandó szolgálatomba fogadom.
                    Szeretem a bátor embereket. Ha az asszonynak kedve jön majd valami mulatsághoz -
                    vagy talán éppen magam derülök kedvre - leüzenek az udvarra Korenyáknak, hogy
                    lőjön a tarackokból. Hadd tudja az egész vidék, hogy a nizsderi várúrnak vagy
                    várasszonynak jókedve van. </p>
				<p>Riminszky bólogatott a fejével: </p>
				<p>- Helyes, nagyon helyes. Aztán a tótoknak mi hasznuk lesz abból, hogy a tarackok
                    durrognak? </p>
				<p>Kavaczky elgondolkozott. </p>
				<p>- Hát csak nekik is jobb talán, ha nem haragos az uraság. Meg azután így
                    faluhelyen nem is igen akad kalendárium mindenütt. Némelyek még azt hihetik,
                    hogy valami ünnep van. Ünnepkor pedig mindenkinek jobb kedve szokott lenni,
                    többet esznek, többet isznak az emberek. </p>
				<p>- Nagyon ravaszul gondolkozol, barátom uram, de nem egészen egyenesen. A föld
                    szegény népe apját, jótevőjét, pártfogóját várja benned. Száz lövésnek se
                    örülnek meg úgy, mint egy kis vetőmagnak. </p>
				<p>- Vetőmagért menjenek a zsidóhoz - zörgött Kavaczky. - Annak az a mestersége.
                    Nálam kapnak bort, pálinkát vagy derest, ha rossz kedvemben vagyok. Nagyon
                    elkényeztettétek azokat a tótokat odahaza. </p>
				<p>Riminszky csendesen köhintett. </p>
				<p>- Lehet, hogy lesz egy áldott asszonyi lélek, aki jóvá teszi majd mindazt, amit
                    te vétesz. </p>
				<p>Az esküvő napja is elkövetkezett. Kavaczky korán reggel egy szekér virágot
                    rendelt, amellyel az ócska Wart-házat feldíszítették. Virágkoszorúk kerültek a
                    sötét, régi folyosóra, a kacskaringós szúette falépcső korlátján virágfüzérek
                    lógtak. Virágbokréta került a füstös rézmetszetek alá a széles asztalra, és egy
                    nagy csokrot kapott a sarokban álló ingaóra, amely éppen olyan pontosan mérte az
                    időt, mintha még mindig életben volna az öreg Wart úr. </p>
				<p>Szobaleányok, frájok szaladgáltak a folyosókon. Odabenn a menyasszonyt
                    öltöztették. A hosszú uszályos selyemruhát tűzdelték, igazgatták. A menyasszony
                    sápadt arccal révedezett maga elé. Suhogtak a selymek, a csipkék. Fehér topánkák
                    kopogtak, és a barátnők nevetgélve jöttek, mentek. Csakhamar megjött a vőlegény
                    is az ismeretes búzavirágszínű díszruhában. Széles kard az oldalán, sastollas
                    kalpag a fején. Riminszky, mint aki a dolgát jól végezte, megelégedetten
                    ballagott nyomában. </p>
				<p>Csakhamar megjött Pogrányi Sámuel is. A diák csak korán reggel vetődött haza ezen
                    a napon is, mint azelőtt mindig. Riminszky már várta a szobájában. </p>
				<p>- No, öcsém uram, józanodjunk ki hamarosan. Délben esküvőre kell mennünk. </p>
				<p>A diák tétován meresztette a szemét Riminszkyre. </p>
				<p>- Én mindig azt gondoltam - dadogta -, hogy az egész csak tréfa. Kavaczkynak
                    valami bolond farsangi tréfája. </p>
				<p>Riminszky nyújtózkodva ásított: </p>
				<p>- Ahogy vesszük. Magam is tréfásan veszem föl a dolgot. Szerény véleményem
                    szerint az én igen tisztelt barátom, Kavaczky György nem egészen normális ember,
                    aminthogy nem is igen volt még Kavaczky a világon, aki tisztaeszű ember lett
                    volna. De hát nem jó nagyurak szeszélyeibe beavatkozni. </p>
				<p>Pogrányi egy vödör vízbe mártotta a fejét. Komor, elszánt arccal fordult
                    Riminszky felé: </p>
				<p>- Az egészben csak az a legfurcsább, hogy egy leány boldogságára megy itt a
                    játék. Helyesnek tartja ezt, Riminszky úr? </p>
				<p>Riminszky vállat vont. </p>
				<p>- Egy Kavaczkynak minden szabad. Utóvégre a kisasszony mind a tíz ujját
                    megcsókolhatná Kavaczkynak, hogy ekkora úr létére feleségül veszi. </p>
				<p>- Így beszélnek a szolgalelkek - mormogta Pogrányi. </p>
				<p>Riminszky nem sokat törődött a diák beszédével. Egyáltalában egy percig sem vette
                    komolyan a “költőt”. Magában igen szánandó figurának találta. Szóba sem állott
                    volna vele, ha Kavaczky György nem ragaszkodik olyan nagyon hozzá, mint akár a
                    Poprád kutyájához. Így aztán a Poprád kutyát is megbecsülte. Hja, a nizsderi
                    uradalom nem volt valami megvetendő bérlet. </p>
				<p>- Hát csak öltözködjünk, fiatal úri barátom, és ne sokat filozofáljunk. Utóvégre
                    nagyobb dolgok is történtek már, a világ még sem dőlt össze. Kavaczky úgy
                    akarja, hogy Lizi kisasszony a felesége legyen. Elég szép tőle, hogy ezt a
                    szándékát békés úton valósítja meg. Kétszáz esztendővel ezelőtt még fegyveres
                    erővel jött volna érte. </p>
				<p>A diák nem szólt többet. Magára szedte a ruháit, aztán ment Riminszky
                    társaságában a lakodalmas házhoz. Riminszky kötelességének tartotta vigyázni
                    reá, nehogy betévedjen Pogrányi valamelyik korcsmába. (Véleménye szerint a
                    “költő” menthetetlen alkoholista volt.) </p>
				<p>A diáknak pedig eszébe se jutott ezen a napon berúgni. A ház földszinti
                    szobájában hordó sörök voltak csapra ütve, ahol vígan voltak azok az ismerős
                    diákok, akiket Kavaczky a lakodalomra meghívott. Ott ültek, pipáztak, és vég
                    nélkül fújták azt a régi diák-nótát, amely századok óta hangzik, különböző
                    változatokban. </p>
				<p>A kardal változatlanul, szünet nélkül hangzott a ház földszintjén. Kihallatszott
                    az utcára, és mindig szaporodott a diákok száma. Ha Kavaczky nem is volt valami
                    népszerű alak a diákok között, teljesen eleget tett kötelességének akkor, amidőn
                    a heidelbergi egyetemről nem valamely kisváros professzori katedráját foglalja
                    el - utóvégre ez mindennapi dolog -, hanem egy valóságos középkori várba vonul.
                    Azonkívül még az is roppant tetszett a diákoknak (“hja, mind ilyenek a fiatal
                    emberek” dünnyögte Riminszky), hogy Kavaczky heidelbergi ideálját, a diákok
                    véleménye szerint régi kedvesét, feleségül veszi, mielőtt búcsút mondana az
                    egyetemnek. Egymást kergették a pohárköszöntők. Kavaczky aggodalmasan nézegette
                    a rézórát, percről percre közeledett az esküvő órája, a diákoknak pedig eszük
                    ágában sem volt felhagyni a búcsúzkodással. Mindig újabb ötletek kerültek
                    felszínre, amely ötletekhez aztán vég nélküli pohárköszöntőket lehetett fűzni. </p>
				<p>Különösen a “Pannónia kórus” volt nagy számban képviselve, amely kórusnak a
                    tagjai többnyire magyarok voltak. Kavaczky is tagja volt természetesen a
                    kórusnak, de nemigen tudott többet róla, mint csupán annyit, amennyit Pogrányi
                    elbeszéléséből ismert. A Pannóniának voltak a legzajosabb ivóestéi, amikor a
                    verekedések napirenden voltak. A szilaj fiatalság néha szétbontotta az egész
                    korcsmahelyiséget. A Pannónia volt az, amely szakítva az összes heidelbergi
                    hagyományokkal, a menzúrákból kiküszöbölte a hosszú, kevésbé veszélyes slágert,
                    amely karddal vagdossák össze évszázadok óta az arcokat a diákpárbajoknál. A
                    Pannóniában görbe magyar karddal intézték el a lovagias ügyeket, és így a
                    párbajok sokkal véresebb és sokkal veszélyesebb kimenetelűek voltak. A kórusbeli
                    diákok nem riadoztak vissza a pisztolypárbajtól sem, és nem múlott el esztendő,
                    hogy pisztolygolyó halálra ne sebzett volna egy-egy diákot a Heidelberga körül
                    fekvő erdőségekben. </p>
				<p>Kavaczky nem annyira félelemből, mint inkább lustaságból elkerülte a Pannónia
                    üléseit. Nem is igen ismerte személyesen a körüknek valamennyi tagját, de annál
                    inkább ismerték a diákok a nizsderi várurat. Zajosan ünnepelték most, és ősi
                    szokás szerint meghordozták a vállaikon. Riminszkyt, mivel hirtelenében nem
                    tudtak számára más hivatalt, kinevezték Kavaczky nevelőjének. A nevelőnek éppen
                    úgy kijutott része az ünneplésből, mint a nizsderi várúrnak. </p>
				<p>- Menjünk - mondta Riminszky órájára pillantva. - Az eskető pap vár. </p>
				<p>Kavaczky felemelkedett. Néhány ünnepélyes szóval próbált búcsút venni a kórustól,
                    szavait elnyomta a diákok kiáltozása. </p>
				<p>Egy bikanyakú óriás az ajtó elé ugrott: </p>
				<p>- Hohó, nem addig van az! - kiáltotta. - A nizsderi várúr még el sem mondta
                    szerelmének történetét. Halljuk szerelme történetét! </p>
				<p>Vagy ötven erős torok kiáltott halljukot Kavaczky felé. </p>
				<p>Kavaczky hallott már erről a szokásról. A Pannóniában ugyanis az az ízléstelen
                    szokás kezdett lábrakapni, hogy a diákok ivóestéken pohárral a kezükben
                    felköszöntőt mondtak kedveseikre. Többnyire pattogó rigmusokban magasztalták a
                    távollevő hölgy testi és lelki szép tulajdonságait, de nem hiányzott ezekből az
                    áldomásokból gyakran a trágár tréfa sem. </p>
				<p>Kavaczky megzavarodva nézett körül, elvörösödött, és dölyfösen mormogta a
                    Riminszky fülébe: </p>
				<p>- Látod, Riminszky, milyen jó volna, ha hadaim volnának. Most szétveretném az
                    egész csűrhet. </p>
				<p>A diákok ordítozása megreszkettette a falakat, Riminszky haragosan dörmögte: </p>
				<p>- Az ördög bújjon a szokásaitokba. Utóvégre, ha már szokás, állj fel és mondj
                    valamit. </p>
				<p>- Az öregapám se tudott verselni - felelt Kavaczky. </p>
				<p>Riminszkynek ekkor eszébe jutott a “költő”. </p>
				<p>- Hol van Pogrányi a rímek nagymestere? Az segíthetne rajtunk hirtelenében. </p>
				<p>Igen ám, csakhogy Pogrányinak híre-hamva se volt. </p>
				<p>- Hol lehet az a korhely? - mormogta Riminszky. - Csak nem bújt el az ivás elől? </p>
				<p>- Nem baj, hogy nincs itt - szólt Kavaczky. - Némely versét tudom könyv nélkül. </p>
				<p>- Hát mondd el - felelte Riminszky. - Siess vele, mert már várnak. </p>
				<p>Kavaczky kezébe vette a poharat és felállott: </p>
				<p>- Csend legyen - üvöltötte az előbbi óriás. - Most jön a szerelmi vallomás. </p>
				<p>Kavaczky alig mondott néhány verssort, amelyben éppen a holdvilágos éjről, és az
                    éjben bolyongó kesergő szerelemről volt szó, mikor egy éles hang közbekiáltott: </p>
				<p>- Plágium! Gyalázatos plágium! </p>
				<p>Kavaczky megdöbbenve nézett körül. </p>
				<p>A sarokban egy gumilabda gyorsaságával ugrott talpra egy ragyásképű alacsony
                    diák. </p>
				<p>- Igenis, plágium - süvöltötte éles hangon. - Pogrányi barátunk verseiből idéz a
                    nizsderi várúr. </p>
				<p>- Megvallom... - hebegte Kavaczky, de Riminszky nem engedte folytatni. Dühösen
                    felugrott és megragadta a Kavaczky karját. </p>
				<p>- Jer - kiáltotta -, hagyjuk az ostobáskodást. Fontosabb dolgok várnak rád. </p>
				<p>Riminszky roppant erős ember volt. Az óriási diákot, akit legelsőnek talált az
                    ajtóhoz vezető úton, úgy taszította félre, hogy annak eszébe se jutott
                    feltartóztatni többé Kavaczkyt. </p>
				<p>Riminszky felrúgta az ajtót, és három-négy lépcsőt ugrott egyszerre, mert gonosz
                    sejtelmei voltak. Kavaczky nyomába rohant. </p>
				<p>Odafönn az emeleten tárva-nyitva minden ajtó. Kisírt szemű szobalányok futkostak
                    fel s alá. </p>
				<p>- Hol a kisasszony? - kiáltotta Riminszky. </p>
				<p>- Elment, elvitték - felelt valaki nagy sokára. </p>
				<p>Kavaczky hamuszürke arccal roskadt egy székre. Levegő után kapkodott, és nehéz
                    hörgés tört elő melléből. </p>
				<p>Riminszkynek kidagadtak homlokán az erek. Olyan pillantást vetett maga körül,
                    hogy ijedten tisztultak előle. </p>
				<p>Egy kis fehér női cipő akadt elébe, azt összetaposta haragjában, aztán megrázta a
                    Kavaczky vállát: </p>
				<p>- Ébredj, Kavaczky, elszöktették a menyasszonyt! - kiáltotta a megbénult férfiú
                    fülébe. </p>
				<p>Az némán rámeredt. Egy szónak nem volt az ura. Mintha valami rémet látna maga
                    előtt, és titokban azt hinné, hogy rossz álom az egész. Hess, te rossz álom!
                    Kavaczkyt ugyan meg nem ijeszted; tudja ő azt, hogy messze jár mindaz a
                    valóságtól, amit lát. Riminszky tulajdonképpen nem is haragszik olyan nagyon,
                    hisz kajlán álló, harcsabajusza alatt már mosolyog is. Csak meg akarta
                    ijeszteni, meg akarta tréfálni, ennyi az egész... </p>
				<p>Riminszky azonban nem látszott tréfálni. </p>
				<p>- Ha sietünk, még utolérhetjük őket. Jöjj Kavaczky. Állj talpra! Hisz férfi vagy! </p>
				<p>Megragadta a Kavaczky karját, és vitte magával kifelé a menyasszony szobájából.
                    Az ajtóból Kavaczky visszafordult egy pillanatra. No, most itt a legfőbb ideje,
                    hogy véget érjen a gonosz álom. - A szobában szerteszét hevertek ruhadarabok,
                    virágok és fátylak; aki innen elment, nagyon sietett, nem törődött azzal, hogy
                    rendben hagyja hátra a lakását Szemben az ajtóval egy nagy álló velencei tükör,
                    Kavaczky vette az esküvő előtti napon, hogy kedvére megnézhesse magát öltözködés
                    közben a menyasszony. Csakhogy a tükörben hiába keresi a menyasszony mosolygó
                    orcáját. Látott ellenben egy búzavirágmentés kísértetet - amelyet egy másik
                    kísértet - egy feketeszemű ördög cipel magával. Meg sem áll talán vele a pokol
                    előtornácáig. </p>
				<p>Az ajtó becsapódott. Eltűnt az illatos szoba, a ragyogó tükör. Riminszky vitte
                    lefelé a grádicson. Kavaczky nem kérdezett semmit, ment vele, mint az álomjáró.
                    A falakon, lépcsőkarokon mindenütt virágfüzérek. Riminszkynek a keze valahogy
                    beleakadt egy virágkoszorúba. Nem sokat teketóriázik a megszabaduláson: kitépi
                    kezét, lerántja vele a virágot is. </p>
				<p>A földszinti szobákba még mindig hallatszik a diákok éneke. Fújják végtelenül:
                    tovább, tovább, tovább... Kavaczky egy pillanatig arra gondol, hogy ez a dal
                    neki szól. </p>
				<p>Kilépnek a lakodalmas házból. Déli verőfény ragyog a sötétes utcácskára. Tavaszi
                    szellő száll a folyó felől és fecskék nyilaznak a vén háztetők felett, amelyek
                    megfrissülni látszanak ezen a kedves napon. </p>
				<p>Riminszky sietésre nógatja Kavaczkyt, aki lehajtott fővel bandukol. Egész úton
                    nem szólnak egy szót sem. Csakhamar elérik a vendégfogadót, amely a “Négy
                    Holló”-hoz volt címezve. Riminszky már messziről látja, hogy a fogadó udvaráról
                    hiányzik az a nagy delizsánc, amelyet Kavaczky megbízatásából bérelt. A fogadós
                    megismeri Riminszkyt, levett sapkával, mosolyogva közeledik. </p>
				<p>- Az uraságok immár elutaztak. A számla azonban itt maradt. </p>
				<p>Riminszky csak a fogát csikorgatja, fizet és kiadja a rendeletet, hogy vezessék
                    elő a hátaslovakat. Csakhamar két nyergelt paripa kopog végig patkójával a
                    kővel kirakott udvaron. Egy törpe, nagyszakállú emberke tartja a lovak kantárát. </p>
				<p>- Hol volt a szemed, te vén gyámoltalan? - förmed rá Riminszky. </p>
				<p>A nagyszakállú törpe hebegve keres szavakat mentségére: </p>
				<p>- A szomszédban jártam, csak egy percre néztem át, ahol valami lakatokról volt
                    éppen szó... </p>
				<p>Riminszky úr nyeregbe zökkent. </p>
				<p>- Fogd be a szádat, öreg! Addig itt maradsz, amíg visszajövünk. Ha ítéletnapig
                    kell várnod, akkor se mozdulsz egy tapodtat sem erről a helyről. Megértetted? </p>
				<p>Mik - mert hisz ő volt a szolga, bár szakálla még korántsem volt olyan fehér -
                    összeráncolt homlokával a fejbőrét mozgatta. Miután a szólás éppen most
                    megtiltatott, így hozta gazdája tudomására, hogy parancsát megértette. </p>
				<p>Kavaczky csodálkozva nézi a barátját a nyeregben. </p>
				<p>- Hová akarsz menni? - kérdi sokára. </p>
				<p>- Hová? Bolond kérdés! Hát utánuk, a szökevények után. Hamar lóra, Kavaczky! Ne
                    vesztegessük az időt, drága minden perc. Lóra, Kavaczky! </p>
				<p>Az öreg Mik már el is kapta az egyik csizmáját, amelynél fogva a nyeregbe akarja
                    segíteni. </p>
				<p>- Azt hiszed - mormogja tétovázva Kavaczky - hogy okos dolog a hűtelen után
                    futni? </p>
				<p>- Kutya máját! Ki beszél itt a hűtelenről? Az ördög vigye a szökős
                    kisasszonykáját. Jobb, hogy előbb szökött el, mint később. Itt a csábítójáról
                    van szó. Remélem, nem akarod életben hagyni? </p>
				<p>Kavaczky a vállát vonogatta, míg Riminszky türelmetlenül, hevesen kiabált: </p>
				<p>- Lóra! Lóra! </p>
				<p>Elszánta magát, és nyeregbe zökkent. Aztán körülnézett, hogy nem neveti-e valaki?
                    Az udvaron csak a fogadós hajlongott. </p>
				<p>- Merre ment a hintó? - kérdezte tőle Riminszky. </p>
				<p>A fogadós megmutatta az irányt. Riminszky oldalba nyomta az almásszürkét, amelyen
                    ült. A lovasok gyorsan ügettek ki a visszhangos kapuboltozat alatt. A fogadós
                    érdeklődve nézett utánuk, az udvaron csak egy alak maradt mozdulatlanul.
                    Egyetlen emberféle, nagycsizmás, vidrakucsmás, hetyke öreg legény, aki egy
                    útszéli cölöp nyugalmával állott helyén. </p>
				<p>A lovasok pedig nyargaltak kifelé a városból. Egyszerre zöld mezők között
                    ügettek, és megcsillant többször a folyó ezüstlapja. Vidám bokrocskák
                    szegélyezték az utat, másfelől virágos fák köszöntöttek rájuk... </p>
				<p>Riminszkyt mindez nemigen érdekelte. Ő a keréknyomot nézte, amelyet itt-ott
                    hátrahagyott egy előttük elhaladt kocsi. Parasztokat szólongatott meg, majd
                    hosszasan tárgyalt egy mezei csősz-féle emberrel. Az utakat tudakolta, és
                    figyelmesen nézett körül a tájon. Később útszéli kocsma piros fedele tűnt fel
                    egy erdőcske szélén. Riminszky a szeme elé emelte a tenyerét. </p>
				<p>- Megvannak! - kiáltott föl oly hangon, mintha a világon legnagyobb öröm érné
                    ebben a pillanatban. </p>
				<p>A kocsma udvarán állott a postakocsi. Körülötte kovácsok foglalatoskodtak, úgy
                    látszik, valami baj érte a kocsit útközben. </p>
				<p>Egy perc sem tellett bele, Riminszky benyargalt a kocsma udvarára. </p>
				<p>- Hol vannak az uraságok? - kérdezte kipirult arccal. </p>
				<p>A kocsmáros megmagyarázta, hogy a közeli erdőcskébe mentek sétálni. Riminszky
                    leugrott a lováról, nyomában Kavaczky. Az erdőcske felé indultak, miközben
                    Kavaczky megfogta a barátja karját. Halk, de határozott hangon mondta: </p>
				<p>- Meg fogom ölni! </p>
				<p>Riminszky bólintott. </p>
				<p>- Helyes! Megérdemli. De betartjuk a párbajszabályokat. </p>
				<p>A kis erdőben nem sokáig kellett kutatni a megszököttek után. Lizi kisasszony egy
                    fatörzsön ült, a diák levetett kalappal előtte hevert a fűben. Nyugodtan, minden
                    meglepetés nélkül nézték a közeledőket, mintha lopva összemosolyogtak volna.
                    Szerelmesen, boldogan. </p>
				<p>Kavaczky hátramaradt, és hátat fordított a jelenetnek. Riminszky megemelte a
                    kalapját. Fagyos nyugalommal mondta: </p>
				<p>- Pogrányi úrral volna egy kis dolgunk! </p>
				<p>A diák vidor arccal emelkedett föl a fűből. Mintha valami kellemes hírrel
                    készülne őt meglepni Riminszky, oly vidáman mosolygott reá. </p>
				<p>- Azonnal, tisztelt Riminszky úr... Nyomban rendelkezésére állok. Jöjj, kedves... </p>
				<p>Lizinek szerelmes gyöngédséggel nyújtotta a kezét. A leány leugrott a fatörzsről,
                    és a diákhoz simulva, könnyű, boldog léptekkel indult vele a kocsma felé. Közben
                    szerelmesen suttogtak, és sűrűn egymásra mosolyogtak. Riminszky sötét arccal
                    követte őket. Kavaczky visszamaradt az erdőcskében. </p>
				<p>A diák bevezette Lizit a fogadó vendégszobájába. Riminszky utánuk nézett, és ezt
                    mormogta magában: </p>
				<p>- Remélem, elbúcsúzik tőle a szerencsétlen flótás. </p>
				<p>Aztán a postakocsi ládájából egy lapos fekete táskát emelt ki, s egy lovásszal az
                    erdőbe küldte. Majd szétnézett a kocsma ivójában. Néhány vándorlegény iddogált
                    ott. Az egyik, egy hegyesszakállú, intelligens arcú, nyomban megnyerte
                    tetszését. Félrehívta és beszélgetett vele. Valami elzüllött írnok volt a
                    vándor, aki városról városra kóborolt, mert egy helyen nem tudott megmaradni.
                    Foltos köpönyegéhez, görbe botjához és sovány útipoggyászához aligha illett a
                    neve, hívták Schiller Siegfriednek... </p>
				<p>- Talán a versíráshoz is ért, barátom? - érdeklődött Riminszky. </p>
				<p>A vándorlónak felcsillant a szeme. </p>
				<p>- Igen, pengetem olykor a lantot, mint névrokonom. Persze, kevesebb a szerencsém.
                    Hallgassa meg, uram, például ezt a verset! </p>
				<p>Riminszky aggodalmasan nézett az udvarra. A diák még nem mutatkozott. A költő
                    pedig már szavalni is kezdte egy piszkos papirosról, amely nyilván sokat volt
                    használatban, a verset: egy kóborló lovagról... </p>
				<p>- A lovag, az én vagyok! - mondta mosolyogva, midőn a vers végére ért. </p>
				<p>- Helyes, így szeretem - felelt Riminszky megdörzsölve a kezét. - Éppen lovagi
                    szolgálatról van szó. </p>
				<p>Schiller Siegfried meghallgatta az esetet, aztán kigombolta tarka kabátját: </p>
				<p>- Itt vagyok, uram. Eddig úgyis csupán csak költeményeimben vettem részt vitézi
                    tornákon. </p>
				<p>A diák fehér szalmakalapja megjelent az udvaron. </p>
				<p>- Annak az úrnak lesz a szekundánsa, kedves izé... </p>
				<p>Így szólt Riminszky, a következő percben bemutatta a kóbor lovagot a diáknak. A
                    diák mosolygott. Rózsaszínű volt az arca, és a szeme ragyogott. Egy kis virág
                    volt a kabátján, és azt néha boldogan érintette meg kezével. </p>
				<p>- A pisztolyokat már előre küldtem - mondta Riminszky hidegen. </p>
				<p>- Minden jól van - felelt a diák, és mosolyogva nézett vissza a kocsmaudvarra,
                    midőn onnan kilépett. </p>
				<p>Sietve mentek az erdőcske felé. Kavaczky hátat fordított ismét, pedig a diák
                    olyan szívesen, barátságosan nézett rá, mintha meg akarná ölelni. </p>
				<p>Riminszky letérdepelt a fűbe, és kinyitotta a fekete táskát. Két hosszúcsövű
                    pisztolyt vett elő. Schiller úr nagy érdeklődéssel figyelte a dolgokat. </p>
				<p>- Megtöltjük a pisztolyokat - mondta komoran Riminszky. - Ért ön a pisztolyhoz? </p>
				<p>Schiller úr olyan szakértelemmel bólintott, mintha egész életében pisztollyal
                    foglalkozott volna. </p>
				<p>Tompán kopogott a vasvessző a pisztolyok csövében. A golyót ünnepélyesen a
                    Schiller tenyerébe adta beverés előtt Riminszky: </p>
				<p>- Valódi? </p>
				<p>- Úgy van - felelte Schiller úr, és nagy érdeklődéssel szemlélte tovább a
                    dolgokat. </p>
				<p>A pisztolyok már töltve. </p>
				<p>- Azt hiszem, elég distancia lesz húsz lépés? - kérdezte Riminszky szekundáns
                    társától. </p>
				<p>- Hogyne, hogyne - felelte az komolyan. </p>
				<p>Riminszky kimérte a távolságot. Az ellenfeleket háttal egymásnak felállította. A
                    pisztolyokat kisorsolta, és a kezükbe adta. </p>
				<p>Egy másodperc még és erősen tapsolt. </p>
				<p>A diák fordult meg előbb. Még mindig mosolygott rózsaszínű arca. Valami
                    kimondhatatlan kedvesség, boldogság tükröződött a szeméből. </p>
				<p>Kavaczky féloldalt nézett rá. Lassan felemelte pisztolyát. Valami erőszakos
                    megrándulást érzett egész testében. Pedig ez a rándulás csupán egy ujjmozdulat
                    volt... A pisztoly eldördült, füstje szállott csendesen, és a diák még mindig
                    rózsásan, derülten, egyenesen Kavaczkyra mosolyogva állott egy pillanatig
                    helyén, aztán, aztán lassan térdre zuhant, majd féloldalra dőlt. Még kinyújtotta
                    a lábait egyenesen - aztán többet nem mozdult. </p>
				<p>Kavaczky megrázkódott. Ledobta a pisztolyt. Schiller Siegfried halálsápadtan,
                    üveges tekintettel bámulta az előtte pillanat alatt lejátszódó gyilkosságot.
                    Aztán futva, rémületes arccal menekült be az erdőbe. </p>
				<p>A dördülésre a kocsma felől is futólépések közeledtek. Egy bokor mögül Lizi
                    kisasszony ugrott ki fehér ruhában. </p>
				<p>Krétafehérré vált arccal nézett körül. Valami tébolyító, szívethasító éles sikoly
                    tört ki a melléből. Aztán odaroskadt a halott mellé, és őrjöngve ráborult. </p>
				<p>- Menjünk Riminszky - mondta Kavaczky, és reszketett egész testében. </p>
				<p>Tántorogva tett egypár lépést. A leány fölemelte a fejét, és elváltozott hangon
                    sikoltott reá: </p>
				<p>- Verjen meg az isten, veretlen ne maradj!...</p>
				<p>Gyorsan mentek a kocsma felé. Emberek kezdtek gyülekezni mindenfelől. Sebesen
                    lovaikra ugrottak és elnyargaltak. </p>
				<p> És elmúlt tizenhat esztendő... </p>
				<p>A nizsderi várúr megszürkült, megvénült és soha egy pillanatig nem találta meg a
                    boldogságot. Azaz igen, minden esztendőben boldog volt egyetlen percig.
                    Karácsonyi estéken gondolt rá valaki a nagyvilágban, és jelt adott magáról. Néha
                    Pétervárról, máskor Londonból, vagy Kairóból érkezett a nizsderi várba egy
                    postacsomag. A csomagban mindig egy tárgy volt: gömbölyű ólomgolyó. Kavaczky
                    boldogan forgatta meg tenyerében a sajátságos küldeményt. </p>
				<p>- Tehát még él - mondta. </p>
				<p>És eltette az ólomgolyócskákat legtitkosabb szekrényébe, mint valami ereklyéket. </p>
				<p>A sors - ez a nagy szemfényvesztő - az egykori heidelbergai órás leányát abba a
                    kötényébe vette, amely kötényében a csodás, valószínűtlen és rendkívüli dolgokat
                    tartogatja. Wart Erzsébet a csodák ösvényén egy vándor cirkusztársasághoz
                    vetődött, és Európa egyik leghíresebb lovarnője lett néhány esztendő alatt. A
                    legsajátságosabb az volt a dologban, hogy a lovarnő a titkolózás homályával
                    vette magát körül. Nappal sohasem látta senki. A legenda azt tartotta, hogy csak
                    férfiruhában szokott kilépni házából, hogy megmeneküljön a férfiak udvarlásától.
                    Riminszky, aki a nizsderi várúr megbízatásából három nagyvárosban is nyomozott
                    Wart Erzsébet után, mindössze annyit tudott meg, hogy a lovarnő egyike a
                    legkalandosabb teremtéseknek. Nyomtalanul eltűnik néha hetekre, majd ismét
                    felbukkan valahol Európa valamelyik nagy városában. Mosolyogni soha senki sem
                    látta. A cirkuszban elvégzi produkcióját, és egyáltalán nem törődik azzal, hogy
                    tetszett-e munkája a közönségnek. Jéghidegen köszön, és kíséret nélkül hagyja el
                    a cirkuszt. Az artista-újságok mesés dolgokat írnak lovaglásáról, a kartársai
                    pedig regényeket mondanak azokról a temérdek reménytelen szerelmekről, amelyek
                    már a lovarnő útjába megakadtak. Cirkuszigazgatók versengtek kezéért, és ennél
                    többet nem is igen kell mondani szakmabeli férfiú előtt. Az jelentéktelen
                    körülmény emellett, hogy orosz nagyhercegek gyémánt-küldeményeit gondolkozás
                    nélkül visszaadta. Egy angol milliomos három esztendeig utazott utána városról
                    városba, és minden este ott ült az első sorban. Mielőtt a három esztendő letelt,
                    csupán annyit írt a művésznőnek: </p>
				<p>- Holnap lejár a terminus. Vagy a feleségem, lesz, vagy nem lesz a feleségem. </p>
				<p>Az angol most már választ sem kapott, másnap este a nézőtéren főbelőtte magát a
                    lovarnő szemeláttára. Mondják, hogy a művésznőnek meg se rebbent a tekintete az
                    öngyilkosságra. A durranástól a paripája félreugrott, és elvétette a
                    mazurkalépést. A lovarnő aranygombos lovaglóostorával kegyetlenül fejbevágta a
                    nemes mént. </p>
				<p>Az angolon kívül számos más imádója is volt Wart Erzsébetnek, akit a cirkusz
                    romantikus világában nem ismertek más néven, mint a jégkeblű hölgynek. </p>
				<p>Riminszky minden találékonyságát összeszedte, hogy találkozhasson a műlovarnővel.
                    De Wart Erzsébet tudni sem akart róla. Riminszky kémeket fogadott, akik lépésről
                    lépésre követték a művésznőt; semmit sem tudhattak meg róla. Kavaczky a nizsderi
                    várban minden karácsony estéjén megkapta a maga ajándékát, a pisztolygolyót.
                    Riminszky is beleunt az üldözésbe. Talán az érdeklődése csappant meg, talán a
                    nizsderi uradalom nem érte meg többé a fáradozását? Ki tudott volna eligazodni
                    Riminszky eszejárásán. </p>
				<p>Egyszer valami különös okból Kavaczkyval is megszakított minden barátságot, és a
                    nizsderi várúr egyedül maradt a boroshordóival és a rezesbandájával. Wart
                    Erzsébetről sokáig nem jött semmi posta. Míg egyszer a lapokat bejárta a hír,
                    hogy a híres műlovarnő lábát törte egy cirkuszi lovasmutatvány alkalmával.
                    Ezután egy havas karácsonyi éjszakán Wart Erzsébet megjelent a nizsderi várban
                    és odaköltözött. </p>
			</div>
			<div type="chapter">
				<head>Hatodik fejezet</head>
				<head>MIT CSINÁL TOVÁBB ANCSURKA ÉS A MACSKÁJA?</head>
				<p>A podolini Riminiszky-házban egyhangúan múltak a napok. A házigazda meggyógyult,
                    és a medvebőrt többé senki sem terítette a sarokba, hogy Ancsurka macskájával
                    oda letelepedjen. Az öreg Mik tovább foglalkozott lakatjaival és Marczinkáné,
                    mint már annyi esztendő óta mindig, szorgalmasan dolgozott a kis konyhában,
                    Ancsurka pedig a macskájával naphosszat bolyongott a nagy házban. Az öreg Mik
                    szívesen mutogatta neki valamennyi lakatját. A kalapácsával sorban megkopogtatta
                    a lakatokat, és mindegyikről tudott valamit. Véleménye szerint érdekesebb
                    történettel nem is igen mulattathatta volna Ancsurkát, mint azzal, hogy
                    elmondta, hogy egyik-másik lakatnak milyen természetű a szerkezete. Voltak
                    furfangos zárak és kevésbé furfangos zárak. Az öreg Mik alaposan megmagyarázott
                    minden srófocskát, amely a lakatokban található volt, majd jókedvűen forgatta
                    meg a kulcsot a zárban. </p>
				<p>- Jeles munka, lengyel munka - mondta a furfangosabb zárakra, s igen jólesett
                    neki, hogy Ancsurka ezen álmélkodott. </p>
				<p>- Látod, kisasszonyka - folytatta az öreg Mik -, hajdanában még Riminszky úr is
                    szerette a lakatokat. Annál kevesebbet törődik ma velük. </p>
				<p>Majd kalapácsával a lakatra ütött, s így dohogott: </p>
				<p>- Most már csak a macskákat szereti. </p>
				<p>A sors könyvében az volt megírva Prihoda Anna felől, hogy mielőtt betölti
                    tizenötödik életévét, már kisasszony legyen. Hisz igaz, ami igaz, voltak,
                    akadtak már más lányok is Toporcon vagy Podolinban, akik egy darabig bocskort
                    hordtak, aztán kisasszonyok lettek. De hát mindegyiknek volt valami története.
                    Egyik szolgálatba ment az Alföldre a másiknak szép szeme volt, a harmadiknak
                    szerencséje volt... </p>
				<p>De egy kis fehér macska révén még senki sem lett kisasszony Podolinban, de talán
                    az egész vármegyében sem. A sors így rendelkezett: a macskának megtetszett
                    Ancsurka, a macska megtetszett Riminszkynek, és ezzel Ancsurka élete folyása meg
                    volt pecsételve. </p>
				<p>Nemigen sok idő múlott el, hogy tisztelendő Felkis János uram jelentkezett a
                    háznál. Marczinkáné akkora csókot nyomott a barát kezére, mint egy papucs, az
                    öreg Mik is tiszteletteljesen sunyított a színben lakatjai között. Illetlenül
                    csupán Anci, a fehér macska viselte magát, aki valamiképpen elszökött Ancsurka
                    karjából, és a háztetőre menekült. Onnan nézte nyivákolva az udvart és az
                    udvarban történteket. </p>
				<p>- Valami Prihoda Annát keresek itt - mondta a tisztelendő úr, és öreg barátok
                    szokása szerint nyomban elővette burnótos szelencéjét. </p>
				<p>Ancsurka megijedve lapult a falhoz, mert hiszen nemigen volt hozzászokva, hogy a
                    nevén említsék. Az öreg Mik azonban, aki Riminszky úr távollétében szorgalmasan
                    ügyelt a rendre, nyomban kilépett a színből, és hosszú karjával Ancsurkára
                    mutatott. </p>
				<p>- Ott van a leány, tisztelendő úr! </p>
				<p>A barát megnézte tetőtől talpig Ancsurkát. </p>
				<p>- Te vagy, kis béka? - kérdezte. - A macskába! Azt hittem, hogy valami kényes
                    kisasszonyt találok itt. Nos, tehát Riminszky úr úgy rendelkezett, hogy
                    győződjem meg arról, vajon ismered-e a kis és nagy betűket. És amennyiben nem
                    ismernéd, a betűkre megtanítsalak. </p>
				<p>- Én minden betűt ismerek - felelt ijedten Ancsurka. </p>
				<p>A fráter - mert csupán fráter volt János barát, hiába fehéredett meg a haja -
                    szelíden legyintett. </p>
				<p>- No, azt mindjárt meglátjuk. Nem sokáig maradhat titokban a dolog. </p>
				<p>A konyha felől jó illatok sodródtak kifelé, a fráter arra vette útját. </p>
				<p>- Jer, Prihoda Anna, jer. Riminszky úrnak is több esze lehetne, mint téged a
                    betűkre megtanítani. Minek neked a betű? Pláne, nagyon fiatal is vagy hozzá.
                    Húszéves voltam, amikor megismerkedtem az öreg A-val. </p>
				<p>Marczinkáné, aki áhítattal hallgatta a szent férfiú szavait, előre sietett, és
                    széket törölt a fráternek. A konyhában vidáman pattogott a tűz, és a
                    takaréktűzhelyen éppen töltött káposzta rotyogott. A barát szakértő pillantást
                    vetett a fazekakba. </p>
				<p>- Jó dolgotok van - mondta. - Milyen jó dolgotok lehet akkor, ha az úr is idehaza
                    van! </p>
				<p>Az öreg Mik ezalatt gyorsan behányta lakatjait a szerszámos ládába, és a konyha
                    egyik sarkában, ahol mindent láthatott, figyelő állást foglalt. </p>
				<p>- Kezdődjön tehát a vizsga - szólt János barát, és csuhája zsebéből egy darab
                    krétát húzott elő. </p>
				<p>A konyha ajtaja barnára volt festve, és Ancsurkának oda kellett vetnie a
                    különböző betűket. A barát egymás után sorolta fel azokat a betűket, amelyek
                    véleménye szerint alkalmasak lehettek a növendék megtévesztésére. Mikor Ancsurka
                    az X betűt is hiba nélkül írta föl az ajtóra, János tisztelendő megelégedetten
                    bólintott: </p>
				<p>- Jeles gyermek! Úgy ismeri a betűket, mint egy pap. Hát a számokkal hogy
                    vagyunk? </p>
				<p>A vizsgálatot itt megakasztotta az a körülmény, hogy Marczinkáné a sütő ajtaját
                    felnyitotta, ahonnan valóságos pirosra sült malacka alakja tűnt föl. János pap
                    csettintett a nyelvével. </p>
				<p>- Kutya-kutyánszki! Malac is van? </p>
				<p>A podolini toronyban ebben a percben megszólalt a déli harangszó. </p>
				<p>- Tisztelendő úr, ha nem veti meg ebédünket, szívesen látjuk - szólt alázatosan
                    Marczinkáné. </p>
				<p>Az öreg Mik, aki eddig mozdulatlanul állott a sarokban, és félreismerhetetlen
                    bámulattal nézte az Ancsurka betűvetését, most nagyot szusszantva előlépett: </p>
				<p>- A pincekulcs is nálam van - mondta. </p>
				<p>Míg Marczinkáné megterített a konyhaasztalon, karikalábaival gyorsan megjárta a
                    pincét, és gyöngyöző palackkal tért vissza. Az asztalra helyezte, majd
                    ünnepélyesen fordult Ancsurkához. </p>
				<p>- Nem is hittem volna, kisasszonyka - mormogta meghatottan. - Az ördög bújjon
                    belém, hogyha hittem volna valaha... </p>
				<p>A zsebébe mélyesztette a kezét, és titokzatosan egy pici lakatot vont elő. </p>
				<p>- Tegye el, csak tegye el a mai nap emlékéül. </p>
				<p>Öreg szemeiből víz szivárgott a szakállára, és ijedten állott vissza a sarokba,
                    csakhogy most háttal. </p>
				<p>A barát hatalmasan evett, ivott. Evés közben sem feledkezett meg nagy, kiülő
                    szemével figyelemmel kísérni a tűzhelyen levő fazekakat. Késével néha rábökött
                    egyik-másik fazékra. </p>
				<p>- Hát ez mit rejt magában? - kérdezte ártatlan hangon, és toll nem írhatja le
                    csodálkozását, ha a fazékban véletlenül volt valami a gyomornak kellemetes. </p>
				<p>A fazekak is elfogytak, és János fráter hiába gurította a szemét a tűzhely
                    irányába, ott semmit már föl nem fedezhetett, amikor száncsörgés hallatszott a
                    ház előtt. Mélyen kondult a harang a kapu alatt. Mik talpra ugrott. </p>
				<p>- Itthon van az én nemes uram! - kiáltotta és sietve gurult karikalábán a
                    sarokból. </p>
				<p>A fráter megtörölte a száját. Leverte a csuhájáról a kenyérmorzsát és komoly
                    arculatot öltött. </p>
				<p>- Éppen jókor jön, Riminszky úr. A vizsga eredménye kielégítő volt. </p>
				<p>Lusta léptekkel ballagott az öreg Mik után. Riminszky útibundában állott a kapu
                    alatt. Zúzmarás volt a bajusza, és nagy vadászcsizmában topogott. </p>
				<p>- Öltözzön föl ez a leány - kiáltotta. - Elviszem valahová, ahol jobb helye lesz,
                    mint itt volt. </p>
				<p>- Igen jeles betűvető - szólt közbe János fráter. </p>
				<p>De Riminszky ügyet sem vetett rá. Türelmetlenül várta, amíg parancsát teljesítik.
                    A ház előtt könnyű szán állott, előtte két hórihorgas kanca. </p>
				<p>Ancsurka azt sem tudta, mi történik vele. Marczinkáné és az öreg Mik sietve
                    öltöztette. Nagy kendőkbe burkolták. Mik a medvebőrt is a nyakába akasztotta
                    volna, de nem lehetett. </p>
				<p>- Jöjj, Ancsurka - szólt Riminszky. - Elviszlek valahová, ahol úrikisasszonyt
                    nevelnek belőled. Jöjj, te kis béka. </p>
				<p>Ancsurka már az udvaron állott. </p>
				<p>- A macskám - szólt pityeregve. </p>
				<p>- Hol van a macskája - kiáltott Riminszky. </p>
				<p>A kis bolond fehér cica még mindig ott ült a csatornán, és szomorúan nyávogott. </p>
				<p>- Adjátok ide a macskáját! - kiáltotta indulatosan Riminszky úr. </p>
				<p>Az öreg Miknek se kellett ismételni a parancsot. Nagy létrát támasztott a
                    csatornához, és a létrán oly fürgén futott föl, mint egy mókus. A következő
                    percben már hozta nagy diadallal a fehér cicát. </p>
				<p>- Megfogtam, mint egy vasszöget - mondta és átnyújtotta Ancsurkának a macskát. </p>
				<p>Anci csakhamar eltűnt a leányka kendői alatt. </p>
				<p>Riminszky helyet csinált a szánban. Egy pillanatig arra figyelt, hogy gondosan
                    betakargatták-e Ancsurkát cselédei az útra, aztán csettintett a nyelvével. A
                    hórihorgas kancák vígan indultak el a csörgő szánnal. </p>
				<p>János fráter elgondolkozva csóválta a fejét, majd az öreg vállára ütött, aki
                    tátott szájjal bámult a szán után. </p>
				<p>- Hadd lássuk, vén ember, hogy ismered-e még a betűket? </p>
				<p>Így szólt a fráter, és a házba visszament, habár a Mik vizsgájából semmi sem
                    lett, mert odabenn az összes fazekak üresnek találtattak. </p>
				<p> A szán pedig repült a kanyargó országúton. Hegynek föl, völgynek le. Egy darabig
                    a Poprád mellett haladtak. Olyan volt a Poprád a fehér téli szemfedő alatt,
                    mintha meghalt volna. Rongyos tót falucskákon vágtattak keresztül. Riminszky
                    hallgatott, mintha befagyott volna a szája. Ancsurka pedig erősen szorította
                    magához a kendő alatt a fehér cicát. </p>
				<p>Repült a szán... A hegyek oldalán mélységes mély fenyőerdők jelentek meg, havas
                    fenyők szegélyezték az országutat is. Halottak a hegyek, halottak az erdők, a
                    mélységes csöndben csak a szán csengőinek csörgése hallik. </p>
				<p>Alkonyatra hajlott az idő, és az erdőben mindenféle árnyak kezdtek játszadozni. A
                    nap valamely hegycsúcs mögül még vissza-visszapislogott és az út mentén álló
                    százéves fenyők hosszú hidakat raktak a hóra. Most már igazán elaludtak az
                    erdők, hegyek. Semmi féle hang nem jött belőlük, a rongyos kis falvak, amelyeket
                    néha útközben értek, mintha vastag hótakaró alá bújtak volna a hidegnek ígérkező
                    éjszakára. A szán repült, a lovak nem fáradtak, Riminszky mozdulatlanul tartotta
                    kezében a gyeplőt, és a kis cica boldogan aludt Ancsurka ölében. </p>
				<p>Midőn már csaknem leszakadt az este, Riminszky hirtelen letért a rendes
                    országútról. Hegynek vivő, havas útra kanyarodott. Ancsurka felnyitotta a
                    szemét. Ledőlt fatörzsek, hóval belepett bokrok szegélyezték az utat, és fönn a
                    hegytetőn sötéten, az alkonyat csalékony világosságában nagyranőtten emelkedett
                    egy régi vár. Riminszky ekkor hátrafordult, és az ostorral a tetőre mutatott: </p>
				<p>- Oda megyünk - mondotta a hidegtől berekedt hangon. - Ott jó dolgod lesz. </p>
				<p>Ancsurka nem is igen tudta elég bizonyosan, hogy ébren van. A toporci
                    szalmafödeles házikóban öregasszonyoktól hallott mindenféle tündérmeséket, és a
                    tündérmesék egyszerre megelevenedtek előtte. Chalupkánénak már nem volt foga,
                    de mesélni tudott. Az ő meséiben mindig elindult valamely tót kislány és
                    ment-mendegélt, míg az elátkozott várba jutott. A falak mozdulatlan komorsággal
                    emelkedtek a mesében is, és nagy fenyőfák állták el a tót leány útját. </p>
				<p>- Ne menj, ne menj - mondták a vén fenyők. </p>
				<p>A szán hirtelen megállott, és Ancsurka megdörzsölte a szemét. A várkapu előtt
                    állottak, és az csikorogva ereszkedett le. A félhomályban fáklyafény lobogott
                    odabenn, a fáklya alatt egy hatalmas termetű asszonyság állott: </p>
				<p>- Kezét csókolom! - mondotta az asszonyság, és elkapta Riminszky kezét. </p>
				<p>- Szállj le, Ancsurka - szólt Riminszky úr. </p>
				<p>De türelmetlenségében nem tudta megvárni, amíg Ancsurka kikászálódik a
                    pokrócokból, megfogta, és a földre emelte. </p>
				<p>- Megvan a macskád? - kérdezte gyöngéden. </p>
				<p>- Itt van a kendőm alatt - felelte Ancsurka. </p>
				<p>Sötét nagy udvaron mentek keresztül. Riminszky nagy bundájában hosszakat lépett a
                    kisleány mellett. </p>
				<p>- Ebben a házban egy jó nénike lakik, akinek sokat beszéltem rólad és macskádról.
                    És a nénike azt mondta, hogy hozzalak el téged a macskáddal. Most itt vagyunk,
                    és ezentúl jól viseld magad, ígérd meg, Ancsurka, hogy jól viseled magad. </p>
				<p>- Ígérem, hogy jól viselem magam - felelt a kisleány. </p>
				<p>Tágas tornácon haladtak föl - a kőlépcsők be hidegek voltak! - az első szobában
                    egy nagyon öreg, fogatlan fehér kutya feküdt a szőrtakarón. Fáradtan emelte föl
                    fejét az öreg kutya, de ugatni már nem tudott. Csak a farkát mozdította meg.
                    Riminszky barátságosan simogatta meg kopott hátát. </p>
				<p>- Poprád, hogy vagy Poprád? - mormogta. </p>
				<p>Magas szárnyas ajtó nyílott föl, és az ajtóban sugártermetű, nagyon fehér arcú,
                    szőke hölgy jelent meg. Bő házi ruha volt rajta, és kis papucsai kicsúsztak
                    ruhája alól. Riminszky a kislányra mutatott, és kedélyes nevetéssel kiáltott
                    föl: </p>
				<p>- Itt van, elhoztam a macskájával együtt. </p>
				<p>A szőke hajú hölgy valami csodálatosan bánatos hangon szólalt meg: </p>
				<p>- Köszönöm, Riminszky. Szép öntől, hogy gondolt rám. </p>
				<p>Riminszky ledobta a bundáját, és fázósan dörzsölte a kezét: </p>
				<p>- Hideg volt, megfáztunk. No vetkőzz, Ancsurka. Csókolj kezet a nagyságos
                    kisasszonynak... Te kis neveletlen! </p>
				<p>Ancsurka eleget tett annak, amit Riminszky úr parancsolt. A kisasszony
                    megsimogatta a fejét és arcát. Ancsurka észrevette, hogy igen finom fehér kezén
                    gyönyörű gyűrűk ragyognak. </p>
				<p>- Ezentúl itt maradsz, Ancsurka... Ugye, az a neved? Hát a macskádat hogy hívják? </p>
				<p>De már nem is várta be Ancsurka feleletét. Az asztalhoz lépett, és egy
                    ezüstharangot megkondított. </p>
				<p>Halk csoszogás hallatszott a tornác felől, az ajtón egy meggörnyedt vállú, nagy
                    öreg tót ember lépett be. Ancsurka nyomban meglátta rajta, hogy a vén ember vak.
                    Remegő kézzel tapogatódzott, majd mozdulatlanul megállott. </p>
				<p>- Parancsolatot várok! - dünnyögte. </p>
				<p>- Szólj, hogy tálalhatják a vacsorát - mondotta most valaki mély hangon. </p>
				<p>Ancsurka Riminszkyre nézett, de nem Riminszky szólt, meg aztán a Riminszky
                    hangját ismerte. A szőke kisasszonynak pedig előbb olyan bánatos, szomorú,
                    búscsengésű hangja volt. Ugyan ki szólhatott tehát a vak embernek? </p>
				<p>A vak ember megfordult, kicsoszogott az ajtón. A szőke kisasszony a kandalló
                    mellé ereszkedett egy mély karosszékbe, és hidegfényű szemével tetőtől-talpig
                    végignézte Ancsurkát: </p>
				<p>- Ezentúl te leszel az én kis szobalányom, a barátném... Majd megtanítalak
                    mindenre. Ha jó és okos leszel, nagyon jól fog menni a dolgod. </p>
				<p>- Igenis - felelt alázatosan Ancsurka. </p>
				<p>- Szép szemed van, de ha akarom, nem szabad látnod semmit. </p>
				<p>- Nem látok semmit. </p>
				<p>- A füled se nagy és rózsaszínű. Hallani se szabad, csak azt, amit megengedek. </p>
				<p>- Süket leszek, kisasszonyom. </p>
				<p>- A nyelvecskédet tedd lakat alá. Háromszoros lakat alá. A lakat kulcsa nálam
                    van. </p>
				<p>Ancsurka engedelmesen kezet csókolt. </p>
				<p>A szőke kisasszony felemelkedett helyéről. Kitárta a szoba ajtaját. </p>
				<p>- Itt három szoba van. Ebből a három szobából nem szabad kimozdulnod. Soha, soha.
                    Ha megszidlak, ha megverlek, ha a hajad megtépem, még akkor se... Most pedig
                    menjünk vacsorázni. Riminszky, a karját! </p>
				<p>Fejedelmi mozdulattal kapaszkodott a Riminszky karjába, aki a másik szobában
                    felterített asztalhoz vezette. Nehéz ezüsttányérok, antik edények súlya alatt
                    roskadozott az asztal. Aranylámpásban ragyogó fény égett. </p>
				<p>Ancsurka nagyranyílt szemmel nézte a gyönyörű holmikat. Igen, itt van a mesebeli
                    tündérpalotában, csak a boszorkányt nem látja sehol. Vajon, hol van a
                    boszorkány az ördöngös orsójával, amelyből a boldogtalanság fonalát szövi? </p>
				<p>A bútorok ragyogtak az elefántcsonttól és aranytól. Nehéz, vastag szőnyegek
                    lógtak az ajtókon, ablakokon s a pádimentumon is mintha zizegő selyembe süppedt
                    volna a láb. </p>
				<p>A szőke kisasszony így szólt Ancsurkához: </p>
				<p>- Te ide állsz a hátam mögé és ha intek, elveszed a tányért előlem. Vizet öntesz
                    vagy elhozod az ételt, midőn azon a kis ajtón kopognak. </p>
				<p>A pohárszék mellett a falban egy kis ajtó látszott derékmagasságban. Csakhamar
                    halk kopogtatás hallatszott az ajtócska felől. Ancsurka sietve nyitotta ki. Az
                    ajtó mögött a falban mély üreg volt, ahol hófehér abroszon, ezüsttálban valamely
                    sült párolgott. Ugyanide rakta Ancsurka a kiürített tálakat, tányérokat. </p>
				<p>A várkisasszony hatalmasan evett. Néha valami idegen nyelven szólt Riminszky
                    úrhoz, aki gyorsan felelvén, farkasétvággyal evett tovább. Ettek, ettek és
                    Ancsurka titkon nézte őket. </p>
				<p>- Vajon szerelmes pár ez a nő és a férfi? - gondolta magában. - Eddig nem
                    csókolództak, még csak nem is mosolyogtak egymásra. Riminszky úr se gyerekember
                    már, de a szőke kisasszony is régen tanulhatta maga befonni a haját. </p>
				<p>Az ajtócskán mindig kopogtattak, és mindig újabb tálak varázsolódtak a hófehér
                    abroszra. Később azt is észrevette Ancsurka, hogy mielőtt a tálak megjelennének,
                    a szőke kisasszony megnyom egy fekete gombot az asztal közepén. Az ő kis
                    leányeszével nagyrészt boszorkányosnak látta mindezt: a nehéz ezüsttálakat, a
                    ragyogó fényű lámpákat és pompás bútorokat. </p>
				<p>- Hát a kályha hol van? - kérdezte magában. </p>
				<p>A kályhát nem találta sehol. A meleg valami rejtekúton szűrődött a szobákba. </p>
				<p>Véletlenül elhaladt az ablak mellett és természetesen kipillantott az ablakon.
                    Imbolygó, táncoló, nagy hópelyhekkel volt tele az éjszaka az égtől a földig. A
                    hóesés eltakart mindent. </p>
				<p>- Istenkém, vajon hol vagyok? - sóhajtott magában. - Ha legalább az öreg Mik,
                    vagy Marczinkáné itt volna. De nincs itt senki. </p>
				<p>Anci, a macska is hűtlenségbe esett, nyomban az úrnőhöz szökött, és ott
                    hízelkedett, dörzsölődzött a ruhája körül. Később az igen öreg kutya is bejött
                    valahonnan olyan támolygó léptekkel, mint a részeg embereké. Lehajtott fejjel
                    járta körül az asztalt és Ancira, bár az nyomban hadiállapotba helyezkedett:
                    gombóccá összehúzódva és csendesen sziszegve, a vén eb ügyet sem vetett. </p>
				<p>Riminszky a fogát piszkálva, észrevette a kutyát: - Ennek is jobb volna már egy
                    golyó, mint ez a nyomorult kínlódás. Nagyon vén lehet már a Poprád. </p>
				<p>- Nem vénebb magánál - felelt duzzogva a várkisasszony. - Az én állataimat ne
                    pusztítsa ugyan el! A minap is egyik lovam nem tetszett. Az a ló tíz évig
                    táncolt mazurkát minden este, és dolgozott magas iskolát, hát nem olyan fiatal,
                    mint ez a kis pesztra itt. </p>
				<p>Ancsurka felé vágott hamuszínű szemével, aztán hirtelen idegen nyelvre fordította
                    át a szót. Riminszky figyelmesen hallgatta, és olykor megcsillanó szemmel
                    mondott neki valamit, nyilván valami kedveset. </p>
				<p>A vacsora végén a tea is megérkezett. A várkisasszony bő ruhaujjából egy kis
                    gyémánt órát vont elő. </p>
				<p>- Siessünk, Riminszky, mindjárt tíz az óra; azután nem szabad maradnia. </p>
				<p>- Kegyetlen! - felelt Riminszky tréfásan. - Nem fél, hogy megesznek a farkasok? </p>
				<p>- Miért féljek én? Féljen maga - szólt nyugodtan a várkisasszony. </p>
				<p>(És Ancsurka ebben a pillanatban hátul egy bronzparipa szobra mögött azt
                    gondolta, hogy a várkisasszony mégsem szereti úgy Riminszky urat, mint ahogy
                    Riminszky úr óhajtaná.) </p>
				<p>Riminszky úr komoran mondta: </p>
				<p>- Én nem szoktam félni semmitől. Még az éjszakától sem! </p>
				<p>A szőke hölgy összerezzent. </p>
				<p>- Igaza van. De most már menjen, menjen. Szeretném, ha minden elcsendesedne, ha
                    már megnyugodnék... </p>
				<p>Riminszky úr fölállott az asztaltól: </p>
				<p>- A konyhája jó, Erzsébet, de a pincéjéről nem is akarok beszélni. </p>
				<p>(Ancsurka megjegyezte, hogy egy csöpp bor nem került az asztalra.) </p>
				<p>- Majd szóljon odalenn Komárominénak - felelt a várkisasszony -, adjon egy üveg
                    jó bort vagy finom konyakot a szánkójába. </p>
				<p>Riminszky fanyarul mosolygott. </p>
				<p>- Nem érek én rá inni az úton. Most szeretnék egy pohár jó bort. Tele van a vár
                    pincéje, Erzsébet. </p>
				<p>A kisasszony makacsul csóválta a fejét: </p>
				<p>- Tudja, hogy nem lehet. Nálam, az én jelenlétemben nem lehet inni. Meglássa,
                    megutálom, Riminszky! </p>
				<p>- Az ördögbe! - morgott nagy farkasbőrbundáját magára kapva. - Szeretném már, ha
                    megutálna. Vajon milyen lehet az? Bizonyosan jobb a mostaninál, amikor
                    állítólag jóbarátságban vagyunk. </p>
				<p>A szőke hölgy Ancsurkára nézett, és a szeme villogott. </p>
				<p>- Riminszky ostobát beszél. </p>
				<p>Majd, mintha hirtelen valami eszébe jutott volna, kedélyesen hátba vágta a bundás
                    Riminszkyt: </p>
				<p>- Aztán vigyázzon a csizmájára. Nehogy holnap a belevaló embert keressék
                    mindenfelé a nizsderi tótok. Magam is hallottam, sok a farkas. </p>
				<p>Riminszky kiegyenesedett. Akkora volt, mint valami fenyő-óriás a hegyek között.
                    Kissé gúnyolódva felelt: </p>
				<p>- Ne féltsen, Erzsébet. </p>
				<p>- Már mondtam, hogy nem féltem - felelt nyomban a kisasszony. </p>
				<p>Riminszky úr kezet csókolt a várkisasszonynak, majd megsimogatta az Ancsurka
                    arcát: </p>
				<p>- Jól viseld magad, Ancsurka. Ha jövök, pedig nemsokára jövök, csupán jót
                    szeretnék rólad hallani. </p>
				<p>Egy perc múlva már becsukódott mögötte az ajtó. </p>
				<p>A várkisasszony lehajtott fejjel hallgatta a külső folyosón visszhangzó
                    lépéseket, aztán lábujjhegyen futott az egyik ablakhoz, miközben ruhája úgy
                    suhogott rajta, mintha egy madár-tábor készülne útra kelni. </p>
				<p>Egy pillanatig ujját ajkára tapasztva, hallgatódzva figyelt ki a havas éjszakába.
                    Aztán csendesen felnyitotta az ablakot. A következő pillanatban hirtelen
                    száncsörgés törte meg a hóesés mély csöndjét, és a száncsörgés mindinkább
                    távolodott. A várkisasszony félig kihajolt az ablakon, hogy minél tovább
                    hallhassa a völgyben elhaló száncsörgést... </p>
				<p>Ancsurka a sarokban, maga sem tudta miért, dobogó szívére szorította a kezét, és
                    úgy ügyelte a hallgatódzó kisasszonyt. </p>
				<p>A kisasszony egyszerre becsapta az ablakot. </p>
				<p>- Feküdjünk le - mondotta rekedtes hangon. </p>
				<p>Sebes léptekkel a szomszéd szobába ment, ahonnan csak percek múlva tért vissza.
                    Kijelölte Ancsurkának a fekvőhelyét, és sajátkezűleg csukott be minden ajtót. </p>
				<p>- Jegyezd meg - szólt Ancsurkának -, hogy este minden ajtó csukva legyen. Ha
                    egyszer vétesz ez ellen, nyomban visszaküldelek Riminszkyhez. </p>
				<p>Ancsurka gondolta magában, hogy mily nagyszerű szobalányra tenne szert a
                    várkisasszony az öreg Mik személyében, akinek legnagyobb szenvedélye a zárakkal,
                    kulcsokkal foglalkozni. De mégse mert erről szólni, mert a várkisasszony
                    lehangoltnak és szomorúnak látszott. </p>
				<p>Ott, ahol Ancsurkának a fekvőhelye volt, a falból egy kis ezüstcsengő domborodott
                    ki: </p>
				<p>- Mikor ezt a csengőt hallod, akkor bejöhetsz hozzám. Addig nem szabad
                    háborgatni. </p>
				<p>A kisasszony elsuhogott, mint egy látomány, a félhomályba borult szobából. </p>
				<p>Ancsurka legelsőbben lefektette Ancit, aztán maga is vetkőzéshez látott. </p>
				<p>Igen ám, de az ablakfüggöny egy részecskéjén át odakívülről bevilágított a fehér
                    éjszaka. Miután Anci nyugodtan aludt, igen természetes volt, hogy Ancsurka az
                    ablakhoz lopódzott, és sokáig-sokáig nézte a hópelyhes éjjelt. </p>
				<p>Úgy esett a hó, mint ahogy csak a Kárpátok között szokott: bőségesen, mintha a
                    legnagyobb hegyet is el akarná borítani, mintha a tótocskák itt egyébért se
                    imádkoznának az egekhez, mint hóért, minél több hóért. Pedig imádkoznak ők
                    egyébért is, teszem azt, krumplicskáért. Az volna aztán a furcsa, ha az Úristen
                    meghallgatná a tótok imáját, és hópelyhek helyett krumplit eresztene a földre.
                    Megtehetné, könnyen megtehetné. Csak egyszer pajkosságból kioldaná valamelyik
                    kis angyal odafenn az égi éléskamrában annak a zsáknak a száját, amelyikben a
                    krumplit tartják. Be nagy zsák krumpli lehet ott!... </p>
				<p>Ancsurkának efféle gondolatok kavarogtak a fejében, mialatt a sűrű hóesést nézte.
                    Eszébe jutott sok mindenféle, mint ahogy éjjel szokás: Korinszky, a toporci
                    kovács, az anyja künn a temetőben és az öreg Mik, akinek lakatja, amellyel a
                    vizsgálatkor megajándékozta, még mindig a zsebében volt. S mikor mindezen
                    végiggondolt, akkor megállapította magában, hogy sorsa akkor fordult jobbra,
                    amidőn azokat a bizonyos piros bocskorokat Marczinkáné a lábára húzta. Addig
                    födél nélküli, mindenkitől elhagyott árva volt, most pedig még macskája is van. </p>
				<p>Ki tudja, meddig nézte Ancsurka a hóesést az ablak mellett, amikor egész testében
                    összerázkódott egy éles, rövid csöngetésre. Eszébe jutott úrnője parancsa, és
                    találomra nyitott fel egy ajtót, utána egy másikat, és úrnője hálószobájába ért.
                    Erzsébet az ágya szélén ült még mindig ugyanabban a pongyolában, amely este
                    rajta volt. Valami különös álmatagság, önkívület és beteges sápadtság
                    tükröződött arcáról: </p>
				<p>- Jár odakünn valaki? - kérdezte megcsukló hangon. </p>
				<p>Ancsurka ijedten intett nemet a fejével. </p>
				<p>- Pedig én világosan hallottam - mormogta, megrázva fejét Erzsébet. - Nagyon
                    sokan jártak odakünn, annyi sokféle volt a lépések zaja, hogy alig tudtam őket
                    megkülönböztetni egymástól. Pedig ismerem valamennyinek a lépését... Ülj le ide
                    a lábamhoz, és melegítsd a kezem, Ancsurka. </p>
				<p>A leány engedelmeskedett. Ekkor látta, hogy az ágy mellett háromlábú asztalka
                    áll, amely asztalkán kiürített csésze és poharak állottak. Egy karcsú,
                    hattyúnyakú kristályüveg alján még látszott valamely tündöklő zöld folyadék,
                    amilyen a tengerszem vize. </p>
				<p>Erzsébet lehunyt szemmel, meghajtott fejjel ült, és a keze reszketett az Ancsurka
                    kezében. </p>
				<p>- Pedig jártak itt, hiába tagadod! - mormogta rekedtes hangon. - Majdnem minden
                    éjjel eljönnek... A legelső volt egy bársonymellényes és kékfrakkos öreg bácsi,
                    nemde Ancsurka? Annak a botocskáját mindig hallom kopogni, akár még nappal is.
                    Néha azt hiszem, hogy már itt van a szomszéd szobában, csak nem mer bejönni.
                    Tudod-e, Ancsurka, hogy ki az az öreg úr? Senki más, mint az én apám, aki
                    órásmester volt valamikor. Most már tudod, ugye, Ancsurka? Jobban szorítsd meg a
                    kezem. </p>
				<p>A szőke hölgy kétségbeesetten szorítja le a szemhéját, mintha így akarná
                    elkerülni azt, amit nem akar. Ancsurka kezébe kapaszkodik, és hallgatózni
                    látszik. </p>
				<p>- Most semmit sem hallok. Elmentek mind a folyosó végére, és bizonyosan
                    tanácskoznak ott, hogy mitévők is legyenek. A középen báránybundásan,
                    zöldkalpagosan - olyan kalpagban, amilyent a lengyel vojvodák viseltek valamikor
                    - áll ennek a várnak az ura. Biztosan tudom, hogy minden éjjel kijön a
                    kriptájából, és mindent körülnéz, megvizsgál. Lásd, most is engem figyel, mindig
                    rám mereszti azt a nagy gömbölyű szemét. </p>
				<p>Ancsurkának a fejét hátrafelé fordította és Ancsurka megrázkódott. Egy ember
                    állott a szobában piros arccal, kifent bajusszal, a fején zöld kalpag, a derekán
                    aranyos kard, míg a lábán zöld sarkantyús csizma. Ancsurka nem tudta levenni
                    róla a tekintetét... </p>
				<p>- Csak nézd meg jól, ismerned kell őt. A neve Kavaczky György és a vőlegényem
                    volt. Nézd, milyen ifjú, milyen erős itt a menyegzői ruhájában! Nézd meg,
                    Ancsurka, jól! Tűnj el Kavaczky. </p>
				<p>Villámgyorsan tűnt el a pirosképű vajda a szoba pádimentuma alatt. </p>
				<p>- Most elment, de amikor akarom, visszajön. Itt áll, és néz engem napestig,
                    hajnalig. Én beszélek hozzá, és felelek helyette. Mert fájdalom, megszólalni nem
                    tud. </p>
				<p>A hölgy tenyerébe hajtotta fejét. </p>
				<p>- De nemcsak ő gondoskodik a mulattatásomról. Azért, hogy már olyan öreg és csúf
                    vagyok, mégis hamarosan megunnék egy udvarlót. Ha a várurat eluntam látni zöld
                    kalpagjában, előhívom a másik udvarlómat. Ők kerülik egymást, egyszerre sohasem
                    jöhetnek, nem találkozhatnak soha. És ezt tudják ők is, azért nyugodtan
                    időznek szobámban. Nem türelmetlenkednek. Fordulj meg, Ancsurka. </p>
				<p>Azon a helyen, ahol előbb a várúr állott, világoskék kacki kabátkában,
                    vadgalambszínű pantallóban, félcipőben és kezében szalmakalapját tartva egy
                    szőkefürtös, mosolygó ifjú állott. Mintha egy lépést tett volna előre a
                    várkisasszony felé, de Ancsurka csakhamar rájött, hogy a csinos és kedves ifjú
                    éppen olyan mozdulatlan, mint társa volt a zöld csizmában. </p>
				<p>Amikor Ancsurka elfordította a fejét, azt látta, hogy úrnője hangtalanul,
                    eltakart arccal zokog. Az ifjú eltűnt, és erre csendesen magához tért.
                    Megtörölte az arcát. </p>
				<p>- Akit láttál, Ancsurka, azt szerettem először és egyedül az életben... Ki volt,
                    mi volt? Minek azt neked tudni. </p>
				<p>Sírt csendesen... Egyszerre fölemelte a fejét, az ablakra nézett. Valahol mélyen
                    a völgyben csendesen, halkan szólt a hajnali harangszó. </p>
				<p>- Hajnalodik! - kiáltott fel. </p>
				<p>Talpra ugrott, és félrevonta az ablakfüggönyt. Odakünn kékes-halovány színű
                    hópelyhek hullottak. </p>
				<p>- Virrad... és Riminszky még mindig nem ért volna haza?... - mormogta
                    zsebkendőjét tépegetve. - Az lehetetlen, régen otthon kell lennie. De hát mért
                    nem értesített szokás szerint? Mi baja történhetett? </p>
				<p>Gyors léptekkel egy kis faliszekrényhez ment, és annak ajtaját felpattantotta.
                    Halk csengetés hallatszott. Aztán percek múltak, és a várkisasszony még mindig
                    mozdulatlanul, merev nyakkal állott a szekrény előtt. Izgatottan csapta be a
                    szekrényke ajtaját. </p>
				<p>- Nincs otthon. Még nem ért haza... Vajon hol lehet?... - mormogta magában. -
                    Érthetetlen, hogy hová lehetett. Számításom szerint már négyre Podolinban kell
                    lennie. </p>
				<p>Az ablakhoz ment ismét, és gondolkozva nézett ki a homályos hajnalba.
                    Nyugtalansága percről percre növekedett. Végre nem bírt magán uralkodni, és
                    izgatottan kongatta meg a sarokban álló ezüstharangot. </p>
				<p>Az egyik ajtó mögött halk kaparászás hallatszott, és a szobába a vak ember
                    lépett. </p>
				<p>- Parancs! </p>
				<p>Az esteli mély hang ismét megszólalt: </p>
				<p>- Nyergeljék meg a Szultánt, és állj vele te meg odakünn a vár alatt a mogyorós
                    mögött. </p>
				<p>A vak ember szótlanul megfordult. </p>
				<p>Ancsurka csodálkozva meresztette szemét úrnőjére. Az izgatottan dobta le ruháját. </p>
				<p>- Ezt a beszédet Szentpétervárott tanultam... Tudod-e azt, hol van Szentpétervár?
                    Dehogyis tudod!... Most pedig fordulj meg, amíg öltözködöm. Ha leskelődöl,
                    kiszúrom a szemed. </p>
				<p>Nem is mert Ancsurka odanézni, amíg arra engedelmet nem kapott. Akkor aztán még
                    nagyobb volt a csodálkozása. Egy lovaglócsizmás, rövidbundás fiatalember állott
                    előtte, s kezében vastag lovaglóostor suhogott, amely esetleg fegyver is
                    lehetett. A mély hang mondta: </p>
				<p>- Kisleány, jól viseld magad. Most menj, és feküdj le. </p>
				<p>Lassú léptekkel indult kifelé Ancsurka. Valami kis pattanás hallatszott mögötte,
                    mire visszakapta a fejét. A lovag már nem volt a szobában. </p>
				<p>Lefeküdt fekhelyére, és ébredező kis macskáját magához szorítva, ezt súgta a
                    fülébe: </p>
				<p>- Tudod-e, ki a mi gazdasszonyunk, Anci? A mi gazdasszonyunk a boszorkány. És
                    tudod-e, hol vagyunk? Nem hiába mondták útközben a vén fenyők: ne menj, ne
                    menj... </p>
				<p>És nagyon magához szorította a macskáját. </p>
			</div>
			<div type="chapter">
				<head>Hetedik fejezet</head>
				<head>A ZÖLDKALAPOS BÁBU </head>
				<p>Ancsurka lassan-lassan hozzászokott azokhoz a különlegességekhez, amelyek vele a
                    nizsderi várban történtek. A várkisasszony jött, ment: senki sem tudta, merre
                    tűnt el, hová lett, honnan jött? De nem is igen kereste senki. A vak trombitás,
                    akivel Ancsurka az első nap megbarátkozott, midőn a várkisasszony távol volt,
                    előhúzta trombitáját, amelyet a poros szekrényben tartott a folyosó végén, és a
                    szomorú hangú hangszeren bánatosan és csendesen fújta el azt az egy zeneszámot,
                    amely emlékezetében megmaradott: a Rákóczi-indulót. Ancsurkának ez a zene is
                    tetszett, és megveregette a trombitás vállát: </p>
				<p>- Kár, hogy a kisasszony nem hallotta. </p>
				<p>Péter zenész fölsóhajtott: </p>
				<p>- A kisasszony nem szereti a zenét. Legalábbis igen ritka idő az, hogy így szól
                    hozzám: “Öregem, vedd hangszeredet és fújjad!” A macska tudja: ilyenkor azt
                    gondolom, hogy nem is neki fújom, hanem valaki másnak, aki a szobában van. Az a
                    másvalaki pedig hallgatja, hallgatja a nótát, éppen úgy, mint régen hallgatta,
                    mindig csak hallgatta. </p>
				<p>Igen hamarosan vége lett ezeknek barátkozásoknak a kis leány és a vén trombitás
                    között. A kisasszony éppen akkor toppant a szobába - sohasem lehetett tudni,
                    hogy merről jött -, amikor Péter ellágyulva fújta hangszerét, és Ancsurka a
                    sarokban ülve hallgatta, miközben macskáját simogatta. A kisasszonyt nagy
                    haragra lobbantotta ezt a jelenet. Aranygombos lovaglóvesszőjével végigvágott a
                    trombitán, hogy kihullott a Péter kezéből. Szikrázott a szeme. </p>
				<p>- Talán bizony még táncolnátok is néha - kiáltotta. - No, majd adok én nektek!
                    Vén ember, az országútra dobatlak. Téged pedig, kis béka, ráncbaszedlek. </p>
				<p>Már föl is emelte a lovaglóvesszőt, de aztán meggondolta magát. Hátat fordított a
                    jelenetnek, mialatt Péter rémülten támolygott ki a szobából, míg Ancsurka éppen
                    olyan kicsire húzta magát össze, mint amilyen a macskája volt. </p>
				<p>Egyébként nemigen történt semmi a várban. Vagy ha történt is valami, arról
                    Ancsurka nemigen tudott. Attól a naptól fogva, hogy Péter zenész
                    megfenyíttetett, csak néha találkoztak. Péter csak akkor mert bejönni a
                    folyosóról, ha az ezüstharang hívta. Ancsurka pedig egész nap cicájával
                    játszott, ha éppen takarítani, vagy asztalt teríteni nem kellett. Igen rosszul
                    kezdte magát érezni. </p>
				<p>Az ablakból a mély völgybe nézett, ahol a falusi házikók akkoráknak látszottak,
                    mint a gyufaskatulyák. Titokban valami csodálatos bizalommal várta Riminszkyt.
                    Valahogy azt remélte, hogy Riminszky eljön egyszer, és nyomban megváltozik
                    minden. Néha még azt is remélte, hogy elviszi innen kérésére vissza a podolini
                    házba, ahol az öreg Mik olyan vidáman zörget lakatjaival, és Marczinkáné
                    csöndesen, de vidáman mozog a barátságos konyhában. De Riminszky úr nem jött. </p>
				<p>Ancsurka már hónapok óta volt a várban anélkül, hogy valami változás történt
                    volna az állapotokon. Legföljebb annyiban történt valami, hogy Ancsurkának szebb
                    ruhája volt, mint mikor a várba került. A kisasszony egy nap minden ok nélkül
                    meghúzta a haját, és Ancsurka erre sírva fakadt. A kisasszony lángoló szemmel
                    nézte. Egy pillanatig úgy látszott, hogy nagy örömet okoz neki a leány sírása,
                    aztán azt szerette volna, ha még jobban kesereg. Már készült is ezt elősegíteni,
                    amikor valami eszébe jutott: </p>
				<p>- Nem bántlak, mégse bántlak - mormogta -, inkább megajándékozlak. </p>
				<p>Fölnyitott egy tágas faliszekrényt, és onnan találomra kivett egy ruhát.
                    Uszályos, sárga bársonyruha volt, amelyet valamikor lovarnő korában viselhetett. </p>
				<p>- Nesze, Ancsurka. Próbáld meg viselni. </p>
				<p>Ancsurka persze nagyon megörült a gyönyörű ajándéknak. A sárga ruha egy kicsit bő
                    volt, egy kicsit hosszú volt, de Ancsurka boldogan sétálgatott benne, és szeme
                    folyton a háta mögött kígyózó uszályon volt. A kis macska nyomában ugrándozott,
                    és karmaival természetesen a mozgó uszályt akarta mindig elfogni. </p>
				<p>- Hess, Anci, hess, te csúnya Anci! - kiáltotta Ancsurka, és futva menekült egyik
                    szobából a másikba a kis macska elől. Amikor a külső szobába ért, csaknem
                    belebotlott Riminszky úrba. </p>
				<p>Riminszky egy pillanatig meglepetve nézte a sárgaruhás leányt, és Ancsurka is
                    elszégyellte magát. </p>
				<p>- Kutya mája! - dörmögte Riminszky. - De megnőttél, Ancsurka, mióta nem láttalak.
                    Hisz jóformán nagy kisasszony vagy már! </p>
				<p>Ancsurka szokás szerint kezet akart csókolni Riminszkynek, de ügyetlennek
                    mutatkozott, és nem sikerült neki. (Riminszky már régen védekezett a kézcsók
                    ellen.) </p>
				<p>- Úrnőd itthon van? </p>
				<p>Ancsurka furcsán nevetett: </p>
				<p>- Az előbb még nem volt itt, de lehet, hogy azóta megjött. </p>
				<p>Riminszky előre ment, Ancsurka lábujjhegyen követte. A lakás üres volt, ki tudja
                    merre kóborolhatott a várkisasszony! </p>
				<p>Riminszky leült, és figyelemmel nézett a leány arcába. Mintha eddig még nem is
                    látta volna valójában. Mintha csak ma látná először, hogy milyen is az az
                    Ancsurka. Az arca rózsaszínű volt, és kék szeme ragyogott. Még a frizuráját is
                    valamiképpen másnak látta, és fehér homlokát megcsodálta. A lovaglóruhában
                    kedves ügyetlenséggel mozgott, és tagjai kigömbölyödtek a ruha alól. </p>
				<p>Riminszky csak most vette észre, hogy tulajdonképpen egy kifejlett nőcske áll
                    előtte, akinek talán érzései, sejtelmei vannak. </p>
				<p>- Be megnőttél - ismételte csöndesen, és megcsóválta a fejét. </p>
				<p>Mintha valami rendkívüli dolog történt volna vele, amire nem volt elkészülve.
                    Mintha megzavarodott volna azon, hogy Prihoda Anna, a toporci árvaleány
                    megnőtt. Pedig hát megnőtt, és sárga bársonyruhájában senkihez sem hasonlított
                    azon nők közül, akiket Riminszky Kázmér eddig ismert. Valami különös melegség
                    szaladgált ereiben, a fejétől a lábáig, és így szólt a leányhoz: </p>
				<p>- Ülj le és mondd el, hogy mit csináltál azóta, amióta nem láttuk egymást? </p>
				<p>Ancsurka fölvetette a szemét, és halkan felelt: </p>
				<p>- Azóta sokszor gondoltam az öreg Mikre, Marczinka nénire és... </p>
				<p>- Nos? - kérdezte Riminszky előrehajolva. </p>
				<p>- És a lakatokra. </p>
				<p>Riminszky elnevette magát: </p>
				<p>- Ördöngös lakatja! Soha nem hittem volna, hogy valamikor gondolni fogsz a
                    lakatokra. No majd elmondom az öreg Miknek! Nagyon megörül neki. </p>
				<p>Ancsurka mosolyogva nézett Riminszkyre, és bizalmasan kérdezte: </p>
				<p>- Hát mit csinálnak otthon? </p>
				<p>- Otthon? - dünnyögte Riminszky. - Toporcon? </p>
				<p>- Dehogy. Podolinban. </p>
				<p>Riminszky erre újra nevetett: </p>
				<p>- Hát csak megvagyunk, lassan vagyunk, ahogy már az olyan vén házban szokás. Az
                    öreg Mik... </p>
				<p>- Kalapál! - vágott közbe Ancsurka. </p>
				<p>Riminszky vígan bólintott: </p>
				<p>- Marczinkáné... </p>
				<p>- Ebédet főz - sietett a felelettel Ancsurka. </p>
				<p>- Már nem. Azaz, hogy lehet, hogy most is főz, de már nem nekem. Nagyon
                    megöregedett azóta, hogy te elmentél, és Toporcra költözött. </p>
				<p>Ancsurka csodálkozva hallgatta ezeket a híreket. A szemét tágra meresztette, és
                    rózsaszínű szája nyitva maradt. </p>
				<p>- Furcsa - mondta sokára -, hogy Marczinkáné megöregedett... </p>
				<p>- Te pedig megnőttél! Nem is igen tudom, hogy most már mit csináljak veled.
                    Férjhez kellene menned. Szeretnél férjhez menni, Ancsurka? </p>
				<p>A leány némán csóválta a fejét. </p>
				<p>- Podolinba szeretnék menni - felelt lesütött szemmel. </p>
				<p>Ebben a pillanatban halkan zörrent valami a szoba hátterében. Egy nagy
                    olajfestmény, amely a várkisasszonyt ábrázolja lóháton, csöndesen
                    visszaereszkedett helyére, és a festmény előtt ott állott a várkisasszony rövid
                    macskabőr-bundában, magas szárú csizmában. Sötétpiros volt az arca és acélszürke
                    szeme mint éles penge szegeződött Riminszkyre és a leányra. Szótlanul állott egy
                    másodpercig. </p>
				<p>- Hogy van, Riminszky úr? - kérdezte fagyosan. </p>
				<p>Riminszky megzavarodva emelkedett föl. </p>
				<p>Ancsurka kezet akart csókolni a kisasszonynak, de ez csak ennyit mondott a fogai
                    között: </p>
				<p>- Kotródj! </p>
				<p>Amint a leány kilépett a szobából, Erzsébet szenvedélyesen támadt Riminszkyre: </p>
				<p>- Nem szeretem, ha a cselédeimnek udvarol. Nézzen a tükörbe és majd elszégyelli
                    magát Riminszky. A szakálla, haja szürke és a pesztonkával mulat távollétemben.
                    Ugyan, Riminszky... </p>
				<p>Riminszky nem felelt nyomban. Elgondolkozva nézte az előtte álló hölgyet.
                    Excentrikus, sajátságos látvány volt a várkisasszony a férfiöltözetben. Az arcát
                    pirosra festette a hideg és a felindulás. A szemét lehunyta, és lecsöndesedve
                    ült le szembe Riminszkyvel, arra a helyre, ahol előbb Ancsurka ült. </p>
				<p>- Csak nem féltékeny? - kérdezte évődve Riminszky. - Hogyan lehetne féltékeny ön,
                    aki valamikor egész Európát meghódította szépségével és művészetével? És vajon
                    kire is volna féltékeny? Arra a senki gyermekére? </p>
				<p>Erzsébet fölnyitotta a szemét. Valami nagy szomorúság látszott abban. De erőt
                    vett szomorúságán, és elég vígan válaszolta: </p>
				<p>- Tudja, Riminszky, némely dolgokban én is csak olyan közönséges nő vagyok, mint
                    a többiek. Mi nők nem szeretjük, ha udvarlóinkat hűtlenségen érjük. Bolondság,
                    de igaz: eddig mindig azt hittem, hogy éppen úgy rendelkezem maga fölött, mint a
                    viaszbábuim fölött. Egy gombot kell megnyomni, és maga éppen úgy megjelenik
                    hívásomra, mint Kavaczky vagy a másik. Most pedig azt tapasztaltam, hogy maga
                    nem egészen viaszbábu... </p>
				<p>- Nono - dörmögött Riminszky. - Azt hiszem, eddig se tartott egészen
                    viaszbábunak. </p>
				<p>Erzsébet nem válaszolt. Csöndesen a szomszéd szobába ment, ahonnan átöltözködve
                    tért vissza. Asszony volt már külsőleg is és letelepedve Riminszky mellé, azt
                    kérdezte: </p>
				<p>- Először is arra feleljen nekem, hol járt annyi ideig? Hol a pokolban kószált?
                    Merre korhelykedett, merre csalt meg? </p>
				<p>Riminszky csöndesen nevetett: </p>
				<p>- Nemigen csaltam meg, Erzsébet. Miért is csaltam volna meg? Én már nem vagyok
                    ifjú ember, s tökéletesen elegendő, ha néha letelepedhetek egy kedves asszony
                    mellé, és annak illatát élvezhetem. </p>
				<p>A várkisasszony tréfásan megfenyegette az ujjával: </p>
				<p>- Az előbb is, míg nem jöttem, ilyen ártatlan dologgal foglalkozott? </p>
				<p>Riminszky elkomolyodott: </p>
				<p>- Erzsébet, hallgasson meg. Én tartozom magának egy vallomással, amely vallomást
                    már régen meg kellett volna tennem, hogy semmi félreértés ne legyen közöttünk.
                    Ez a leány körülbelül egy esztendő előtt került a házam udvarába. Jószívű
                    cselédeim a megdermedt madárkát sem hagynák elveszni, és az árva gyereket sem
                    küldték az országútra. A leányka ott maradt a házamban, nemigen láttam, nemigen
                    törődtem vele, hisz önnek sem szóltam felőle soha. De egyszer valami betegség
                    fogott elő, és napokig szenvedtem magányosan, elkeseredve, addig amíg eszembe
                    jutott a leány. Megparancsoltam, hogy körülöttem legyen, és igen jól
                    elmulattatott a macskájával. Akkor azt gondoltam magamban, hogy ezt az árva
                    gyermeket fölnevelem, és magam mellett tartom öregségem napjaira. Hogy akkor is
                    elmulattasson, elszórakoztasson. Esetleg ápoljon betegségemben, és lezárja
                    valaki a szemem, ha meghalok... </p>
				<p>A várkisasszony ahelyett, hogy ellágyult volna erre az érzelmes beszédre,
                    haragosan állott föl, és duzzogva nézett ki az ablakon. </p>
				<p>- Hálátlan ember. Eddig azt hittem, hogy rajtam kívül nincs senkije, és csupán én
                    tudom elmulattatni, ha együtt lovagolunk a sötét erdőkben, vagy vadászunk a
                    havasok között. Olyan régen ismerjük már egymást, és eddig sohasem adott okot
                    arra, hogy kételkedjem önben. Mától fogva nem hiszek. Hiába mond akármit, nem
                    hiszem. Ön is olyan férfi, mint a többi. </p>
				<p>Riminszky kezet csókolt Wart Erzsébetnek. </p>
				<p>- Erzsébet, igaztalan hozzám. Remélem, mindjárt megbánja, ha arra gondol, hogy én
                    tizenhat esztendő előtt is szerettem magát. Emlékszik Heidelbergre, emlékszik a
                    régi kis házra?... Mikor először megláttam, megszerettem. Ha nem lett volna a
                    másé, régen az enyém lett volna. De a másé volt, mindig a másé. </p>
				<p>Erzsébet sötéten nézett maga elé. </p>
				<p>- Emlékszem - mormogta -, emlékszem mindenre, és sohasem fogok elfelejteni
                    semmit. Hej, nagy ördög maga, Riminszky. Sok szárad a maga lelkén. Ha maga
                    véletlenül nem születik erre a világra, más lett volna az én életem. Maga ölette
                    meg azt az embert, akit egyedül szerettem... Maga volt oka mindennek. Maga adta
                    a kezébe annak a félbolond Kavaczkynak a pisztolyt, amellyel az én szegény
                    szerelmemet kivégezte. És még nem fizetett meg semmiért. </p>
				<p>Riminszky vállat vont. </p>
				<p>- Én ártatlan vagyok. Fiatalság, bolondság: akkor nem tehettünk másképpen. A
                    diáknak meg kellett halni akkor. Százszor meg kellett halni, mert el akarta
                    rabolni tőlünk. </p>
				<p>- Tőlünk? - kérdezte élesen Erzsébet. - Talán bizony arra számított, hogy ha
                    Kavaczkyé leszek, a magáé is leszek?... </p>
				<p>Riminszky elvörösödött. </p>
				<p>- Az ördög tudja - fakadt ki. - Néha úgy gondolom magamban, hogy ha a diák nem
                    szöktette volna el, én szöktettem volna. Mert szerettem akkor, amikor először
                    megláttam. Régen volt, hagyjuk a múltat, Erzsébet. Hisz sohase beszélgetünk
                    egyébről, mint a múltról. </p>
				<p>- Hát miről beszéljünk? A jelenről tán, vagy a jövőről? Vénasszony leszek
                    maholnap. A vénasszonyoknak csak múltjuk van... Mikor Pétervárott eltörtem a
                    lábam, és többé nem kaptam szerződést semmiféle cirkuszhoz, ön eljött, és
                    Kavaczky nevében fölkeresett. Jöjjek és legyek a nizsderi vár asszonya. Én
                    eljöttem, és mikor kocsim az est sötétségében a vár felé közeledett, Kavaczkyval
                    találkoztam. Kavaczky ebben az időben már nem volt beszámítható állapotban. A
                    szervezete tönkrement a vad dorbézolásban, lelke egyensúlya megbomlott, és az
                    esze ritka vendégként kopogtatott nála. A szerencsétlennek az volt az első
                    dolga, hogy borral kínált, és le akart itatni, mint valami korhely cimboráját.
                    Eleinte mulattatott a dolog. Régen megszoktam csupán furcsa oldalait látni meg a
                    máskülönben szomorú emberi életnek. Versenyt ittam az elborult elméjű emberrel,
                    és vártam az alkalmas pillanatot, hogy elhagyhassam őtet. Hadd gondolja, hogy
                    csupán rossz álom volt az én megjelenésem. Mély bánatom közepette egyszerre
                    fölidézte az elborult lelkű emberek kegyetlenségével annak a megholt fiúnak az
                    alakját. Hallucinált és rémlátásában az én alakom fölcserélődött előtte annak a
                    megölt szerelemnek az alakjával. </p>
				<p>Riminszky fölsóhajtott: </p>
				<p>- Szegény Kavaczky, sokat szenvedett. </p>
				<p>- Különösen akkor, míg vele voltam. Vonaglott a lelke, szenvedett, mint talán még
                    férfi soha. Egyik pillanatban esdekelve térdelt elém, hogy később fegyvert
                    fogjon reám. Kicsavartam a fegyvert a kezéből és a díványra dobtam, mert,
                    megvallom, hogy a bosszú érzete hozott ide először. Bosszút akartam állni életem
                    megrontóján. Azon gondolkoztam, hogy végzek vele és elmegyek. Sohase tudta volna
                    meg senki, hogyan halt meg a nizsderi várúr. Sokáig gondolkoztam, nem tudtam
                    elhatározni magamat. Végre az az ördögi terv villant meg bennem, hogy Kavaczkyt
                    rábeszélem az öngyilkosságra. Minek szennyezze be vére az én becsületes kezemet,
                    miért üldözzön rémes alakja engem az életen keresztül. Szépen letelepedtem
                    melléje és okosan, világosan próbáltam megértetni vele, hogy az ő sorsán már
                    csak az javíthat, ha megöli magát. Akkor jóvá teszi egész életét. Sokáig
                    beszéltem hozzá, és ő kimeresztett szemmel hallgatott. Midőn már azt hittem,
                    hogy meggyőztem, kezébe adtam a pisztolyt, amelyet előbb a kezéből kivettem. Ő
                    rémülten nézett rám: “Hát igazán meg kell halnom?” - kérdezte. “Igen - feleltem
                    -, egyebet nem tehetsz!” Kezébe vette a pisztolyt. Egy pillanatig azt hittem,
                    hogy végez magával - vagy velem... Aztán eldobta a pisztolyt. “Nem - mondta -,
                    még van időm. Reggelig van időm!” Ez a gyávasága dühbe hozott. Már csaknem azon
                    a ponton voltam, hogy fejének szegezem a pisztolyt, amikor a vak trombitást a
                    szobába szólította... Rémes éjszaka volt az. A trombitás szünet nélkül fújta,
                    Kavaczky szünet nélkül ivott. Versenyt kellett vele tartanom, mert kényszerített
                    rá. Dalolt és öklével csapkodta az asztalt. Egyszer így szólt: “Helyes, megölöm
                    magam, ha Riminszky is azt tanácsolja.” Erre én megijedtem. Nem akartam egy
                    harmadikat - azt a harmadikat, aki eddig is harmadik volt - belevonni a dologba.
                    Sürgettem, biztattam, rábeszéltem. Valahogyan úgy éreztem, hogy nekem hivatásom
                    Kavaczkyt rávenni az öngyilkosságra. Valahogyan azt gondoljam, hogy ezzel
                    szolgálatot teszek neki, magamnak és mindenkinek. Gyávának neveztem és
                    gonosznak. Erre ő mindig vidámabb lett. A kemény, kegyetlen szavak jól estek
                    lelkének, és már éppen megnyugodni látszott, amikor én végső kétségbeesésemben
                    azt az ajánlatot tettem neki, hogy megcsókolhat, ha megöli magát. A szeme
                    fölvillant, és nyomban elfogadta a borzalmas ajánlatát, csak azt kötötte ki,
                    hogy a pisztoly helyett más halálnemet választhasson. Abban az időben állandóan
                    mérget hordtam magammal, a keblemen egy kis arany medalionban, a szerelmem
                    arcképével együtt. Elővettem a mérget. És Kavaczky megmérgezte magát. </p>
				<p>Riminszky hideglelősen nézett az asszonyra, aki halálravált arccal mondta ezt a
                    történetet. </p>
				<p>- Miután megcsókolta? - kérdezte és megborzongott egész testében. </p>
				<p>Az asszony némán bólintott. Majd hirtelen megnyomott egy elefántcsont-gombot a
                    falon, és a szoba hátterében megjelent a zöldkalapos viaszbábu: Kavaczky György.
                    Az asszony odarohant a bábuhoz, és kétszer arcul ütötte; aztán zokogva, sírva
                    roskadt egy medvebőrre... Riminszky fázósan emelkedett föl, és nesztelen
                    lépésekkel osont kifelé. A külső szobában találta Ancsurkát, amint a macskáját
                    ölében tartotta. A leány fülébe súgta: </p>
				<p>- Nemsokára elviszlek innen. </p>
				<p>Ancsurka hálásan, könnytelt szemmel nézett Riminszky után. Odabentről a
                    várkisasszony hangos, kétségbeesett sírása hallatszott. </p>
			</div>
			<div type="chapter">
				<head>Nyolcadik fejezet</head>
				<head>PRIHODA ANNA NAPLÓJA </head>
				<p>Egy kis notesz-könyvecskébe, verébfejnagyságú kerek betűkkel ezeket a sorokat
                    írta be Prihoda Anna, a toporci árvaleány: </p>
				<p>Ma szombat van, és a kisasszonyom egész nap nagyon haragos volt. </p>
				<p>Néha sírva vetette magát a földre, majd fölugrott, és összetépett mindent, ami a
                    kezeügyébe esett. Zsebkendőt, ruhát, függönyt. </p>
				<p>Mikor már a körmei is véreztek, behívott is így szólt hozzám: </p>
				<p>- Te leány, tudod-e, mit tesz az, egész életen át szenvedni, mindig-mindig
                    szenvedni, és soha egy percnyi nyugalmat nem találni? </p>
				<p>- Tudod-e, mit érzett egy szív, amely valamikor éppen olyan érző volt, mint a
                    többi, hogy kőkemény legyen, mint a szikla? </p>
				<p>- Tudod-e, hogy milyen az a szerelem, amely egy csöppnyi boldogságot, örömet nem
                    szerez, csak fájdalmat? </p>
				<p>- Szenvedtél-e már, sírtál-e már hosszú éjjeleken, amikor senki sem hallotta? </p>
				<p>- Mondd, te leány, tudod-e mily keserű a könny, amelyet senki sem lát, senki föl
                    nem csókol? </p>
				<p>Persze én nem tudtam felelni úrnőmnek, hisz nem is igen értettem, hogy mire akar
                    tőlem feleletet. Néhányszor megrázott, hogy alig tudtam magamhoz térni, aztán
                    ellökött magától. Kikergetett és most itt ülök magamban Ancival s hallgatom a
                    lépéseit, amelyek onnan belülről hangzanak. </p>
				<p> Úrnőm jókedve egész héten nem tért vissza. Már a következő hét szombatján
                    vagyunk, és ő még mindig nem mozdult ki a szobájából. </p>
				<p>Vajon mit csinál odabenn? Sír-e, jajgat-e vagy haragszik-e? </p>
				<p>A Poprád kutya az ajtó elébe feküdt, és ott nyöszörög, kaparász. Azt hiszem,
                    végét járja a vén eb, de úrnőm nem engedi maga elé. </p>
				<p>Pedig olyan keservesen nyög ez a vén kutya! </p>
				<p>Ha engem keresne, már régen megsimogattam volna, de reám ellenségesen morog.
                    Kapkod fogatlan szájával, de mozdulni már nem tud. </p>
				<p>Vajon meddig szenved még idekünn a vén Poprád és odabenn úrnőm?... </p>
				<p>Riminszky úr ígéretet tett, hogy visszajön, és elvisz innen, de szánkójának
                    csörgését nem hallom. </p>
				<p>Vajon már mindenki megfeledkezett rólam itt az elátkozott várban? Riminszky úr se
                    gondol már reám? Istenem, mi lesz velem? Ha legalább az udvarra mehetnék, ahol a
                    mosóleányok énekelnek. De Péter bácsi elzárta az ajtót. </p>
				<p>- Mi itt mindnyájan rabok vagyunk - súgta a fülembe, és csöndesen betuszkolt. </p>
				<p>- Ó, bár megvert volna kedvére úrnőm! Bár már ne járna magába odabenn szünet
                    nélkül, megállás nélkül. </p>
				<p>Ma a völgyből száncsörgés hallatszott. Az ablakot csöndesen fölnyitottam, és
                    figyelve hallgatóztam. </p>
				<p>A mély hegyi úton haladt egy szán, de benne nem Riminszky úr ült. Sokáig néztem a
                    szán után, amíg az eltűnt egy hegykanyarulatnál. </p>
				<p>Milyen boldogok lehetnek, akik ott a szánon ülnek. Talán messzire mennek, idegen
                    országokba, idegen emberek közé - de én szívesen elmennék velük akár a világ
                    végére is. </p>
				<p>... Fölírom ezeket a dolgokat, mert nincs egyéb dolgom. </p>
				<p>A macskám is belebetegedett a tétlen életbe. Persze, itt nem lehet egerészni,
                    mint Podolinban lehetett. Nincsenek háztetők, ereszek, amelyeken föl lehetne
                    kúszni. Azaz, hogy van minden, csakhogy Ancinak nem szabad a szobát elhagyni. S
                    itt ülünk és szomorkodunk. </p>
				<p>Anci rám mereszti a szemét, és csodálkozni látszik, hogy itt mindenfélét
                    összefirkálok. </p>
				<p>- Most már igazán kisasszony vagy, Ancsurka - mondja a macskám. - Szép ruhád,
                    szép cipőd van, és betűket vetsz papírra, mint a kisasszonyok. </p>
				<p>- Talán bizony szerelmes levelet irkálsz, Ancsurka? - kérdi a macskám. </p>
				<p>- Nem - felelek neki -, naplót írok. Hátha egyszer valaki kíváncsi lesz, hogy mi
                    történt Prihoda Ancsurkával az elátkozott várban, amikor a boszorkány
                    szobaleánya volt? Mit csinált ott a Prihoda Ancsurka? Víg volt-e vagy szomorú? </p>
				<p>Ebből a könyvből megtudhatja, hogy szomorú volt, mint Bársony, a tengerszem
                    tündére, akiről éppen tegnap olvastam a Lidérc-naptárban. </p>
				<p>Anci megcsóválta a fejét, és a körmét kinyújtotta a papiros után. </p>
				<p>- Ugyan ki a manó lenne kíváncsi Prihoda Ancsurkára? Törődik is Prihoda
                    Ancsurkával valaki? Talán már az öreg Mik is elfelejtette, hogy Ancsurka a
                    világon van, hisz elég gondot adnak neki lakatjai. </p>
				<p>- Igaz, igaz - feleltem Ancinak. - De hátha egyszer mégis kíváncsi lesz valaki? </p>
				<p>Anci erre nem felelt. Lehunyta a szemét és dorombolt. </p>
				<p>Itt az az újság, hogy Poprád időközben kiszenvedett. Mindig csöndesebb,
                    csöndesebb lett, már csak alig hörgött néha. Szegény kutya nagyon bánkódhatott,
                    hogy az ajtó nem nyílott föl előtte. És talán a bánat siettette halálát. </p>
				<p>Reggelre kelve ott feküdt dermedten a küszöbön, és már egy csöpp élet sem volt
                    benne. </p>
				<p>Behívtam Péter bácsit, aki nagy óvatossággal vette karjába az ebet és elvitte. </p>
				<p>- Neki sem volt már foga, mint nekem! - mondotta. </p>
				<p>És talán éppen ezért szerette olyan nagyon a Poprádot. </p>
				<p>Vitte, vitte, tapogatózva, csöndesen. </p>
				<p>- A vár alatt megásom a sírját a vén szolgának amely annyi esztendőn át hűségesen
                    szolgálta a nizsderi várat. </p>
				<p>Erre egész nap az ablaknál ültünk Ancival, amíg végre késő délután feltűnt mélyen
                    a vár alatt az öreg Péter bácsi alakja. A térdig érő hóban lassan bandukolt, a
                    vállán ásó, kapa, mögötte kis szánon a Poprád hullája feküdt. </p>
				<p>A halott kutyát földíszítette Péter bátyó mindenféle ékességekkel, amelyeknek
                    színét ugyan nem látta, de tapintásából azt érezte, hogy ez valami nagyon szép
                    lehet. </p>
				<p>Így találta ki, hogy az én hajam szőke és nagyon dús, arcom pedig piros, mint a
                    nyíló rózsa. </p>
				<p>(Csoda, hogy a nyíló rózsához hasonlított; a vak emberek tudatlanságával
                    sorozhatott volna egyébhez is...) </p>
				<p>A vak trombitás mély árkot húzott a nagy hóban. Ásott, ásott és munkájával csak
                    nagyon lassan haladt, mert a hó folyton hullott, és amit kiásott az árokból, azt
                    hamar megtöltötte ismét hóval a szél. </p>
				<p>Alkonyatra járt, mire elkészült munkájával. </p>
				<p>A Poprád hulláját óvatosan a gödörbe helyezte, és hóval bekaparta. </p>
				<p>Aztán a szánnal együtt eltűnt az estalkonyban... </p>
				<p>Éppen Ali Babát és a negyven rablót olvastam, amely könyv a Lidérc-naptáron kívül
                    a nizsderi várban található volt, amikor úrnőm szobájából hangos beszéd és sírás
                    hallatszott. </p>
				<p>Csakhamar kiderült, hogy Riminszky úr jött úrnőm látogatására valamelyik
                    földalatti folyosón. </p>
				<p>A földalatti folyosót úrnőm kívánságára választotta. </p>
				<p>Úrnőm ugyanis az utóbbi időben megharagudott reám, és nem akarta, hogy Riminszky
                    úr velem találkozzon. </p>
				<p>Ezalatt fölvettem sárga bársonyruhámat, hajamba szalagot fontam. Hátha mégis
                    meglátna Riminszky úr, s eszébe jutna neki engem Podolinba visszahívni? </p>
				<p>De Riminszky úr nem jött ki a szobából, úrnőm nem hívott be, és én magamban azt
                    gondoltam, hogy soha-soha többé nem fogom látni az öreg Mik fehér szakállát, és
                    a podolini klastrom-tornyocskát. </p>
				<p>És ezen nagyon elszomorodtam. </p>
				<p>Az ajtó egyszerre fölpattant, és Riminszky úr kipirosodott arccal lépett ki: </p>
				<p>- Jöjj, Ancsurka - mondta - elviszlek. </p>
				<p>Ancit nyomban egy kis selyemkendőbe takartam, hogy valahogy meg ne fázzon az
                    úton, amikor úrnőm is kijött, és így szólt Riminszky úrhoz: </p>
				<p>- Hagyja itt nálam Ancsurkát, Riminszky. Anélkül is majd megbolondulok néha a
                    gondolataimtól; legalább nem vagyok egyedül, míg a leány itt van. </p>
				<p>Riminszky úr habozva pillantott rám. </p>
				<p>- Szívesen itt hagyom, de maga az utóbbi időben nagyon szenvedélyes, Erzsébet. </p>
				<p>Úrnőm lesütötte a szemét, és ebben a pillanatban nagyon kezdtem tőle félni,
                    halkan így felelt: </p>
				<p>- Nem lesz neki semmi bántódása. Ígérem. </p>
				<p>Riminszky úr még mindig habozni látszott. Ó, be szerettem volna fölkiáltani: </p>
				<p>- Vigyen el, Riminszky úr, vigyen el ebből az elátkozott várból, a boszorkány
                    hatalmából. </p>
				<p>De nem mertem egy kukkot sem szólni, mert úrnőm rám pillantott hideg szemével,
                    amely néha úgy fénylett, mint a meztelen kard. </p>
				<p>Riminszky úr vállat vont: </p>
				<p>- Utóvégre itt is maradhat... Nálam úgy sem tudna mit csinálni, amióta nincs
                    asszony-cselédem. </p>
				<p>Így szólt, és megsimogatta az arcom. </p>
				<p>Nem hallotta meg, hogy odabenn a szívemben vadul sikoltozom, mint egy menekvő
                    madár... </p>
				<p>Megsimogatott és szokása szerint így szólt hozzám: - Aztán jól viseld magad. </p>
				<p>Nem tudtam felelni. </p>
				<p>Csak némán intettem a fejemmel. </p>
				<p>Aztán nagyon sokáig sírtam, hogy Riminszky úr elment a várból. </p>
				<p>Úrnőm szobájában maradt, és az égboltozaton, amely nagyon közel látszott lenni a
                    hegycsúcsokhoz, szikráztak a csillagok. </p>
				<p>A csillagokat néztem és szomorú dolgokat gondoltam magamban. </p>
				<p>Éjfélig nem történt semmi, akkor - csaknem szokás szerint - csengetés
                    hallatszott; úrnőm hívott. </p>
				<p>Megint az ágyán ült, az arca fehér és a tekintete zavarosan szegeződik reám. </p>
				<p>Előtte a háromlábú asztalka a ragyogó kristályüvegekkel és pohárkákkal. </p>
				<p>A kristályüvegben szinte szikráztak a különböző színű folyadékok. </p>
				<p>Legelsőbb azt hittem, hogy ezen az asztalkán van úrnőm boszorkánykonyhája. Itt
                    bűvöl, itt varázsol, itt ront, mint ahogy már a boszorkányok szokták. </p>
				<p>Későbben pedig megtudtam, hogy a ragyogó edényekben igen erős pálinkák voltak,
                    amelyeket éjjelenként úrnőm összekeverve iszogatott. </p>
				<p>- Megint nem tudok aludni - mormogta sötéten, amikor meglátott. </p>
				<p>A fejére nyomta a tenyerét. </p>
				<p>- Néha azt hiszem, hogy megpattan valami a fejemben. Valamely idegszál, amely
                    többé sohasem lesz ép. Mint mikor a telegráfdrót elszakad valahol a hegyek
                    között, és két messzefekvő állomás, amely eddig a drót révén mindig egymás
                    közelében volt, egyszerre eltávolodik egymástól... Az az egész idegszál szakadt
                    el a fejemben, amelyen át a való élet telegrafirozott az álmok világával. Többé
                    nincsen átmenet a valóságból a képzeletbe. Vagy fáj az élet, vagy pedig nem is
                    tudok arról, hogy élek. </p>
				<p>- De te ezt nem érted, te béka.</p>
				<p>- Te nem értesz máshoz, mint szamár öreg urak fejének az elcsavarásához. </p>
				<p>- Szalagot kötsz a hajadba, mint egy pásztorleány; pedig itt rajtam kívül senki
                    sem lát. Ugyan kinek akarsz tetszeni? </p>
				<p>Úrnőm szenvedélyesen nézett rám: </p>
				<p>A szemében ezer mélység sötétlett. Mintha félelmes örvények kavarogtak volna
                    abban a szempárban, amely örvények elnyelik azt, aki beléjük néz. </p>
				<p>- Ülj le - szólt -, és melegítsd a kezem. </p>
				<p>Egész lényében reszketett, és halotthalványan nézte a kezét, amelyet jéghideg
                    dermedtségében földörzsöltem. </p>
				<p>Mintha csodálkozott volna a kezén, mintha nem is az ő keze lett volna. </p>
				<p>- Ma éjjel - suttogta csendesen - véled álmodtam, Ancsurka. Igen rosszat álmodtam
                    véled. </p>
				<p>Eleinte zöld mezőn jártam, ahol fehér tojásokból pici libácskák, kacsák ugrottak
                    ki, és mohón enni kezdték a zöld füvet. </p>
				<p>A felhők nagyon fehérek voltak, és egészen közel ereszkedtek a fákhoz, amelyek
                    lilásszínű virágok terhe alatt reszkettek. </p>
				<p>Mentem, mendegéltem a mezőn. </p>
				<p>A libuskák száma mindig több lett, a felhők mind közelebb jöttek - és én nagyon
                    könnyűnek, fiatalnak éreztem magam. </p>
				<p>Még daloltam is álmomban egy régi dalt, amelyhez, sajnos, hiányzott a
                    hárfakíséret! </p>
			</div>
			<div type="chapter">
				<head>Kilencedik fejezet</head>
				<head>MERRE JÁR RIMINSZKY </head>
				<p>Ancsurka naplóját Riminszky Kázmér találta meg a nizsderi várban, akkor amidőn
                    Ancsurka már régen nem volt ott. </p>
				<p>Egyszerre eltűnt Ancsurka a várból. </p>
				<p>Hova lett, merre ment - senki sem tudta? </p>
				<p>A várkisasszony vállat vont, amikor Riminszky Ancsurkáról tudakozódott. </p>
				<p>- Megszökött a kis pesztra, mert unatkozott. Itt nemigen voltak mulatságok. </p>
				<p>Riminszky csóválta a fejét. </p>
				<p>- Ejnye, ejnye, a macska rúgja meg - mormogta magában. - Nem is hittem, hogy
                    valamikor meg fogom kérdezni, hová lett Ancsurka? </p>
				<p>Erzsébet figyelmesen nézett Riminszky arcába. </p>
				<p>- Bolond dolog volna, Riminszky, ha magában mást gondolna, mint amit hangosan
                    mond. </p>
				<p>A szemével hunyorított, és szürke szemét Riminszky arcába kapcsolta, mintha
                    mindent egyszerre ki akart volna olvasni a férfi lelkéből. </p>
				<p>- Igen bolond dolog volna - mormogta -, ha egy szolgálóleányka olyan nagyon
                    érdekelné. </p>
				<p>Riminszky magas szárú csizmájára nézett, és keservesen felsóhajtott: </p>
				<p>- Kutya mája! Szerettem a macskáját. </p>
				<p>Erzsébet elnevette magát. </p>
				<p>- Hiszen ha csak macskája lett volna! Igen kedves arcocskája volt... De hát unta
                    magát. Hiába, elunta magát, és búcsút mondott a várnak. </p>
				<p>Riminszky egy darabig hallgatott, és magában gondolkozott. A manó tudja, igen
                    rossz kedve volt, de maga sem tudta, hogy miért. </p>
				<p>Nem is nagyon sokáig időzött Nizsderen. Hamarosan búcsúzott, és gyorsan sietett
                    le a várból. A hó már elolvadt, és a hegyek között langyos tavaszi szelek
                    bujkáltak. A hegyoldalak világoszöld ruhába öltözködtek, és a fenyőfák kemény
                    burkolata alatt megmozdultak a rügyek. </p>
				<p>Riminszky csöndesen ügetett zsuffa-lován a hegyek között. Addig sohasem vette
                    észre az évszakok változását. Télen rövid macskabundát hordott, nyáron
                    szalmakalapot tett a fejére. Hogy a hegyoldalakban a fű kiüti fejecskéjét, az
                    véleménye szerint a birkáknak volt jó. De Riminszky húst evett, és hozzá bort
                    ivott. </p>
				<p>Most mégis meghatotta a langyos szél, amely arcába fújt, és a kis bokrok színes
                    rügyeikkel a legkülönösebb gondolatokat ébresztették lelkében. Így például arra
                    gondolt, hogy halottak feküsznek a föld alatt, akik már nem látják az évszak
                    változását. Odalenn feküsznek, mélyen a füvek alatt, és kezük összefonva. A szél
                    elsuhan fölöttük, és azt sem tudják, hogy fölöttük a földön gyermekek, nők és
                    férfiak járnak. Odalenn a nagy csöndességben nem járnak az álmok, nem járnak a
                    sóhajtások; se az örömök, se a bánatok. Kavaczky se iszik már bort, és Pogrányi
                    valahol messze, egy német temetőben csöndesen fekszik. Csupán az élőket érdekli
                    az, hogy ők már meghaltak, s innen elmentek. </p>
				<p>Riminszky úr nemigen volt filozófus, és a gondolatai, zsuffa-lova hátán, addig
                    kalandoztak a földalatti állapotokon, amíg mélységesen elszomorodott. A halált
                    csak annyiban ismerte, mint a legtöbb ember ismeri: meghaltak szomszédai,
                    ismerősei, és többé nem mozogtak. Még csak a kocsmába se ment el senki, mi után
                    a lábát kinyújtotta, és a föld alól semmi hír nem érkezett azokról, akik ottan
                    bekvártélyozták magukat. </p>
				<p>Riminszky urat is csupán annyiban érdekelte a halál, hogy juhnyájait nem viheti
                    magával. </p>
				<p>Hogy lesz-e szolgája, háza és gazdasszonya a másik világon, erre nem gondolt;
                    csak az fájt neki, hogy az árva tótleánykáról nem fog tudni semmit. </p>
				<p>Útközben érte a lipovnicai barát-kolostort. </p>
				<p>A régi kolostor körülbelül négyszáz esztendeje őrizte a hegyek között kanyargó
                    országutat széles bástyáival és mogorva tornyaival. A barátok, akik itt laktak,
                    éppen úgy tudták forgatni a kardot, mint az olvasót. Egyszer a magyar hazáért
                    verekedtek, másszor a lengyel királyok szolgálatába szegődtek - majd - ha nagyon
                    fölhalmozódott a puskaporuk -, a saját szakállukra kezdtek valami háborút a
                    szepesi gróffal vagy valamelyik lengyel vajdával. A kolostorban csak akkor
                    kezdtek unatkozni, amióta a pápa külön brévében megtiltotta, hogy fegyvert
                    tartogassanak a lipovnicai klastromban. </p>
				<p>A pápa még Lipovnicán is pápa. A fegyveres kamarák kiürültek, és a puskaporos
                    hordók helyén más hordók foglaltak helyet. Ezekben a hordókban is puskapor volt,
                    csakhogy folyékony alakban. A lengyel és a magyar uraságok, akik még kétszáz
                    esztendő előtt is hadaikkal támadtak a barátokra, ha kincseik megszaporodtak,
                    most sem kerülték el a zord falakat. A kapu száz esztendő óta nyitva volt
                    állandóan, és csupán a hagyományok iránt való kegyeletes szokásból silbakolt a
                    kapualjban két lipovnicai tót, hosszú lándzsájára támaszkodva. A kapu alatt a
                    kis fülkében a legvénebb barát olvasta a breviáriumot - mert a legvénebb barát
                    ismerte már mindazokat, akik a kolostort meg szokták látogatni. </p>
				<p>A kapufülkéből egy csengettyű drótja vezetett a pincemester szobájába. </p>
				<p>Ez a csengettyűdrót jelezte, hogy milyen kaliberű vendég érkezett a kolostorba. </p>
				<p>Egyszeri csöngetés amolyan szegény vándorlólegény érkezését jelentette, aki hálás
                    köszönettel öblítette le torkán az út porát csigerrel. A dupla csengetés már
                    urakat jelentett, akiknek ebédet vagy vacsorát szoktak főzni a vendégszerető
                    barátok. Háromszor csak a püspöknek - ha éppen erre járt - csengetett a kapus;
                    azonkívül Riminszky úrnak, aki ezen a környéken a legelső földesuraság volt.
                    Talán még az országút is Riminszky úré volt. A barátok megbecsülték az uraságot,
                    de tisztelték Riminszkyben azt is, hogy a borokat szakértelemmel kezelte. </p>
				<p>Háromszor csendítettek most is, amikor Riminszky úr lován bekanyarodott a
                    kolostor kapuján, és az álmos páterek megdörzsölték a szemüket. </p>
				<p>- Azt hittük, hogy már sohase jön hozzánk nagyságod - mondta a kapus fráter
                    alázatosan. </p>
				<p>A silbakok tisztelegtek - hosszú dárdájukat kétszer a kövezethez koppantották -,
                    fönn pedig a pincemester a legrozsdásabb lakatkulcsokat kereste elő. </p>
				<p>Azokat a rozsdás kulcsokat, amelyeket csupán nagy ünnepeken szoktak használatba
                    venni; amely lakatok mögött olyan borok voltak, amely borokat még Mária Terézia
                    ajándékozott a hazafias és jómagaviseletű kolostornak. </p>
				<p>Tehát háromszor csengettek, és a barátok erre a jelre valamennyien fölébredtek. </p>
				<p>Mindössze öten lakták az óriási épületet, ahol egy ezred katonaság is bátran
                    elfért volna. Öt nagyszakállú, szótalan és komoly férfiú gyülekezett össze az
                    ebédlőteremben - mert éppen délre járt az idő. </p>
				<p>De ha nem lett volna dél, akkor is összegyülekeztek volna, mivel sohasem
                    lustálkodtak akkor, ha a kolostorban háromszor csöngettek. </p>
				<p>A pincemester egy kis hordót gurított a bolthajtásos szobába, és
                    tiszteletteljesen mormogta: </p>
				<p>- Istenben boldogult páter Szuhai följegyzése szerint ezt a bort Tokajban
                    szüretelték az 1722-ik esztendőben. </p>
				<p>A nagyszakállú fejek erre mind bólintottak, Riminszky pedig kigombolta macskabőr
                    bekecsét. </p>
				<p>- Tokajban - mondták csendesen. </p>
				<p>A sarokban egy kerekeken mozgó állvány állott - kovácsolt vasból -, amely állvány
                    már igen sok hordó bort tartott vaslábain. Ezen az állványon végezték ki a
                    hordókat a kolostor lakói már sok száz esztendő óta, és ez állványról még
                    sohasem került le addig hordó, amíg benne egy csöppecske folyadék vala. </p>
				<p>A pincemester - bizonyos Hubennai volt éppen a pincemester - hatalmas karjaival
                    fölemelte a hordócskát, és az állványra tette. </p>
				<p>A falakon különböző csapok függtek egymás mellett. Volt ott félméteres csap is,
                    amelyet tízakós hordókhoz használtak, de volt olyan kicsike csap is, amely éppen
                    csak egy kis pálinkás hordócskába illett. </p>
				<p>A pincemester egy ezüstcsapot vett le a szögről, és hamarosan a hordóba
                    illesztette. </p>
				<p>A pincemester megeresztette a csapot, és aranyszínű nedv csurgott a hordócskából
                    a kristálypohárba. </p>
				<p>A poharat áhítattal vitte az asztalfőn ülő páter Timóteuszhoz, aki ez idő szerint
                    főnöke volt a kolostornak. </p>
				<p>Nagy, mély ember volt Timóteusz atya, a szakállát, haját behavazta az idő, de
                    arca rózsaszínű volt, mert mindig bort ivott és nem vizet. </p>
				<p>A főnök kezébe vette a poharat, a világosság felé tartotta, és szakértő szemmel
                    vizsgálta. </p>
				<p>A pincemester a hordóra vert ezüstlapról kibetűzte ezalatt a fölírást: </p>
				<p>- A Kállay-donációból... </p>
				<p>A főnök ajkához emelte a poharat, és csendesen hörpintett belőle. Megforgatta
                    szájában a bort, és aztán csettintett nyelvével: </p>
				<p>- Ez a bor az aranykorból való. Amikor kétszer szüreteltek a Hegyalján - mondta. </p>
				<p>És az atyák áhítatosan néztek a hordócska felé. </p>
				<p>Riminszky helyeslőleg bólintott a fejével. </p>
				<p>- Holnap lipovnicai tanyámról tizenkét juhot hajt be a juhászgazdám a kolostor
                    udvarára. </p>
				<p>Az atyák ismét bólintottak. </p>
				<p>Áhítatos csend volt, a pincemester a csendben megtöltötte a poharakat. </p>
				<p>- Georgius atya, üsd föl az Aranykönyvet, amelyben boraink története foglaltatik.
                    Halljuk e hordócska történetét. </p>
				<p>Georgius atya álmatag, szőke férfiú volt, fölállt az asztaltól, és midőn
                    visszatért, egy nagy rézkapcsos könyvet hozott magával. </p>
				<p>Lapozgatott a könyvben, és mialatt az atyák a bort megízlelték, csendes imádkozó
                    hangon olvasni kezdte a következőket: </p>
				<p>- Kállay-donáció. Tizenkét hordócska dupla hegyaljai aszú. </p>
				<p>Hajdani jó Rákóczi Ferenc idejében kuruckapitány volt Kállay János. </p>
				<p>Mikor megszólalt a tárogató, menyecskefelesége nemhogy tartóztatta, de küldte: </p>
				<p>- Eredj, apámuram, aztán kerülj haza épen, egészségesen. </p>
				<p>Mentek, mentek a magyar urak a Rákóczi táborába, mintha valami mulatságba
                    mennének. A legjobb ruhájukat vették föl, a legszebb kucsmájukat nyomták a
                    fejükbe. </p>
				<p>Kállay János uram gyönyörű szál legény volt. </p>
				<p>A kasmirvörös ruha megfeszült rajta, mintha szobor volna. A fejedelem nem is
                    engedte el maga mellől, ott tartotta udvari vitéznek. Hogy pedig el ne unja
                    magát Kállay uram az udvari életben, elhozatta Tiszahátról az agarait. A
                    menyecske nem tudta mire vélni, hogy mit akar az ura az agarakkal. </p>
				<p>- Tán csak nem agárral kergeti a németet, apámuram? - kérdé levélben az urától. </p>
				<p>De hát Kállay János uram erre a levélre már nem küldött feleletet. Nem azért,
                    mintha nem lett volna érkezése a levélíráshoz. Csak azért nem, mert röstellte
                    bevallani a felesége előtt, hogy a zajgó tábori élet helyett a víg, tétlen
                    udvari életet választotta. </p>
				<p>Hónap hónap után múlott. A menyecske odalenn Tiszaháton már el sem tudta
                    gondolni, hogy mi történt az ő drága urával, mikor végre levelet hozott egy vén
                    huszár Kállay Jánostól. A levélben érzékeny búcsút vett a kapitány Erzsikétől és
                    megírta, hogy a fejedelem parancsára Párizsba utazik. Ki tudja, mikor kerül
                    onnan vissza?... </p>
				<p>A menyecske megcsóválta a fejét: </p>
				<p>- Ha a fejedelem parancsolta, akkor jól parancsolta - gondolta magában, de azért
                    a szíve összeszorult a fájdalomtól, szomorúságtól. </p>
				<p>Most már nemcsak a hónapok múltak, hanem az évek is. A tiszaháti vén udvarház
                    jegenyefái háromszor is új ruhába öltözködtek, tél jött őszre, tavaszra nyár. A
                    szép Kállayné egyszer reggel a tükör előtt állva azon vette magát észre, hogy
                    hollóhajába ezüst szálakat rakosgatott titkon az idő. És Jánosról most már semmi
                    hír sem érkezett. </p>
				<p>- Könnyű a nagyságos fejedelemnek türelemmel várnia az uramra - gondolta sokszor
                    szomorúan az árva menyecske -, de vajon hol találjam föl én a türelemnek a
                    forrását? </p>
				<p>Az atyafiak ellátogattak hozzá, és fejcsóválva vigasztalták: </p>
				<p>- Ha élne, már régen itthon volna... Elpusztult János valahol a nagy idegenben.
                    Búsulhatunk érte! </p>
				<p>A perjel így szólt ünnepélyes hangon: </p>
				<p>- Kállay János uram emlékezetére! </p>
				<p>Ivott és az atyák vele ittak. A nagy félhomályos ebédlőben halk csengéssel
                    szálltak vissza a poharak a diófaasztalra. </p>
				<p>Riminszkynek kipirosodott az arca a pompás italtól. </p>
				<p>- Tíz öl fát hoznak holnap az erdőből a kolostor udvarába - mondta. </p>
				<p>Az aranykorból való aszú, amely szinte csengve ereszkedett belé a finom
                    kristálypoharakba, mintha folyékony érc lenne, hamarosan megtette hatását. Az
                    álmos, mozdulatlan atyák lassan kihúzogatták mind a két kezüket a bő
                    szőrcsuhából, sőt egyik-másik mezítelen karjával az asztalra könyökölt. </p>
				<p>Riminszky nagy fejét lehajtotta, és komor arccal nézte a bort. Igen rossz
                    gondolatok kergetőztek a fejében. Mindenféle asszonyok árnyékai szálltak
                    keresztül a kristálytiszta boron. Mindig más és más figurák. </p>
				<p>És akkor, amidőn páter Georgius, az ábrándos, egy sötét diófaszekrényből
                    karhosszúságú fúvó hangszert vett elő, amelybe csendesen belefújt, Riminszky az
                    asztalra hajtotta a fejét. </p>
				<p>De az atyák többsége sem igen maradt nyugodtan, amidőn ez a hangszer megszólalt.
                    A nagy, kemény koponyák koppantak a diófán, a kezek ökölbe szorultak, és a
                    pincemester fráter olyan mélyen nyomta a csapot a hordócskába, hogy ez szinte
                    feljajdult belé. </p>
				<p>Georgius egy Rákóczi-korból itt maradott tárogatót fúvott. És a falak
                    visszhangozták a tárogató hangját. </p>
				<p>- Rákóczi járt erre - mondotta egy nagyszakállú vén barát. </p>
				<p>A hangszer még azon időkből való volt, amely időben Rákóczi Ferenc járt erre. </p>
				<p>Erre járt volt, és a hangszert itt felejtette. </p>
				<p>Egy zivataros téli éjjelen történt, hogy Rákóczi Ferenc, Magyarország és Erdély
                    nagy fejedelme bekopogtatott a határszéli kolostor kapuján. </p>
				<p>A vándorlónak a vendégszerető barátok kaput nyitottak, és midőn a vándorló
                    sarkantyús csizmáit elnyújtotta a tűz mellett, a barátok ilyen kérdéssel
                    fordultak hozzá: </p>
				<p>- Mondd, vándor, merről jössz? Lengyelországból vagy Magyarországból? </p>
				<p>- Magyarföldről - felelt a vándor. </p>
				<p>- Mi hír magyarföldön? Lesz-e szabadság? Él-e még Rákóczi? </p>
				<p>- A szabadság meghalt, és vele hal Rákóczi - felelt a vándorló. </p>
				<p>A barátok megcsóválták a fejüket. </p>
				<p>- Ugyan honnan tudnád te azt, szegény vándorló? A szabadság él, Rákóczi Ferenc
                    még mindig uralkodik Magyar- és Erdélyországokban. </p>
				<p>A vándorló erre elnevette magát. </p>
				<p>- A bujdosó, aki itt előttetek ül, senki más, mint Rákóczi Ferenc. </p>
				<p>A derék barátok persze nem nagyon adtak hitelt ennek a beszédnek. </p>
				<p>Igen csóválgatták a fejüket, amíg az éjjel folyamán megérkezett a fejedelem
                    kísérete, néhány válogatott kuruc vitéz, akik menekülés közben valahol Késmárk
                    táján verekedtek labanc-katonákkal. </p>
				<p>Csupa párducbőrkacagányos, sárgacsizmás vitéz, akiknek vékony kis bajuszuk
                    helykén fel volt pederve, és a szemük sötéten lobogott. </p>
				<p>A vitézek között ott volt egy olyan is, amelyik a fúvószerszámot kezelte. </p>
				<p>Ez keresztbevetett lábbal a földre ült a medvebőrkanapé mellett, amelyen a
                    fejedelem hevert, és halkan fújdogálni kezdte... </p>
				<p>Valami véletlen folytán a fúvóhangszer ott maradott a kolostorban, amikor az éji
                    vendégek hajnalhasadáskor tovább mentek. </p>
				<p>Rákóczi Ferenc hálából évek múlva egy szekér bort küldött a vendégszerető
                    barátoknak hegyaljai pincéjéből, amely bort a barátok békésen elfogyasztottak. </p>
				<p>Azonkívül mindig akadt valaki, aki a régi szerszámot meg tudta szólaltatni, hol
                    egy fráter, hol egy páter - a tárogatón kívül másféle zenét nemigen hallottak a
                    lipovnicai kolostorban. </p>
				<p>Most is azt fújta a szőke szakállú barát, és már mint ilyenkor szokás, a kezek
                    ökölbe szorultak, az arcok kipirultak, és a szemek felragyogtak. </p>
				<p>- Más világ van - sóhajtott a perjel. - Hagyj föl a muzsikával. </p>
				<p>Riminszky, aki eddig nemigen avatkozott a dologba, most öklével az asztalra
                    csapott: </p>
				<p>- Tíz akó bort küldök a kolostornak, mert becsületemre megérdemlitek. </p>
				<p>A legöregebb fráter - volt valami kilencvenesztendős - ilyen alkalmakkor el
                    szokta hagyni a kapufülkét. Ugyan, csak nem jut eszébe a szepesi püspöknek éppen
                    erre járni? </p>
				<p>Ott ült az öreg, reszkető fejjel bólogatott a melódiákra, amelyek az
                    ölesvastagságú falak között felhangzottak. A poharat sem vetette meg ezenközben,
                    s egyszer Riminszky úr füléig hajolva így talált szólani: </p>
				<p>- Mi ugyan csupán Istennek egyszerű szolgái vagyunk itt Lipovnicán, de az
                    országút erre elviszen, és mi mindent tudunk, ami a környéken történik. </p>
				<p>- Mi történik, tisztelendő testvér? - kérdezte Riminszky. </p>
				<p>A vén fráter öreg szemével hamiskásan hunyorított. </p>
				<p>- No, a nizsderi várban is történik néha valami! Ha nem csal horoszkópom, lovad
                    éppen a nizsderi magaslatokról érkezett ide veled... </p>
				<p>Riminszky úr - mert hiszen nem tagadhatta -, beleegyezőleg bólintott. </p>
				<p>- A napokban - folytatta a vén barát - az ócska kalitkából egy madárka röppent
                    ki. Erre járt Lipovnica felé, amidőn a kolostorban éppen Ave Mariát harangoztak.
                    Egy kis madárka jött Nizsder felől, és az országút néptelen és elhagyott volt. </p>
				<p>Riminszky visszafojtott lélegzettel hallgatott. </p>
				<p>A vén barát megnedvesítette öreg ajkát. A bornak egy részét bizony már csupán
                    nyelvével kellett összeszedegetni ajkai körül, ahová az kifolyt. </p>
				<p>Csettintett a nyelvével, s így folytatta: </p>
				<p>- A kapu alatt éppen Fintor, a podolini susztermester melegítette belső részeit,
                    mert megfázott a hosszú útban. Ott koccintottam vele e szent kolostor nevében,
                    amikor a madárka az országúton közeledett. Sárga bársonyruha volt rajta, és
                    uszályát fölemelte kezével, amint sietve lépegetett. </p>
				<p>- Nos? - kérdezte Riminszky, és eltolta a poharat. </p>
				<p>- Erre jött, és megállott a kolostor előtt. Mint mikor a lengyel urak húshagyó
                    keddjén bolondos ruhákba öltözködve szánkáznak vagy lovagolnak, errefelé,
                    olyanféle maskurája volt a leányzónak. Még mondtam is neki: húshagyó messze van,
                    galambom. </p>
				<p>Riminszky türelmetlenül intett: </p>
				<p>- Fehér, lisztes paróka a fején, a lábán aranysarkú cipő. Szuhinka, a lőcsei
                    gyolcsos, aki éppen itt etetett a kolostor előtt, úgy rámeresztette a szemét,
                    hogy szinte kipottyant a szeme. Mert különben igen takaros fehércseléd volt. </p>
				<p>- Mindegy az - türelmetlenkedett Riminszky. </p>
				<p>De észrevette, hogy bolondot mondott, azért hozzátette: </p>
				<p>- Azaz, hogy nem egészen mindegy. Meséld tovább, fráter, merre ment az aranycipős
                    kisasszony. </p>
				<p>- Bizony az nem messzire ment, csak a kőpadig, amely a kolostor előtt van, ott
                    fáradtan leroskadt, mintha messzi útról jött volna. Szuhinka uram nyomban
                    beszélgetésbe eredt vele, magam is oda-odafigyeltem, mert más gondom nemigen
                    volt akkor. </p>
				<p>- Honnan jössz? - kérdezte Szuhinka uram a maskarás kisasszonytól. </p>
				<p>- Szolgálatban voltam idáig, de az úrnőm elkergetett. </p>
				<p>Szuhinka uram csóválta a fejét. </p>
				<p>- Ejnye, ejnye, hát aztán ebben a ruhában szolgáltál? </p>
				<p>- Ebben - felelt a kisasszonyka. - Mert az úrnőm így szerette. </p>
				<p>- Hát mostan hová mégy? - kérdezte Szuhinka. </p>
				<p>- Toporcra mennék, mert ott van egy öreg néném. </p>
				<p>- Hát akkor ülj föl a szekeremre, éppen arra megyek. - Nemsokára el is indultak.
                    Szuhinka uram a kisasszonykára terített egy vastag pokrócot, aztán elmentek.
                    Sokáig nevettem magamban, hogy aranysarkú cipőben volt szolgálatban a
                    kisasszony. </p>
				<p>Riminszky elgondolkozott. </p>
				<p>- Ismerem azt a fránya Szuhinkát - mormogta - szép leánynak, menyecskének mindig
                    szívesen ad helyet a szekerén. </p>
				<p>Nemigen ízlett neki a bor többé, a tárogatót se hallgatta már szívesen, csakhamar
                    elbúcsúzott a vendégszerető kolostortól, és lovára ült. </p>
				<p>Lipovnicáról Cservenka felé vette az útját. </p>
				<p>Ott a falusi csárdában hallotta, hogy Szuhinka vásáros szekere erre járt, és a
                    szekéren ott ült a pokrócba burkolt leány. Szuhinka szokás szerint megpihent a
                    kocsmában, és vöröshagymát evett, hozzá pálinkát ivott. </p>
				<p>Mizsonyai Pál, a kocsmáros észrevette a leányt a szekéren. </p>
				<p>- Szép portékát árulnak a krakkói vásáron - mondta évődve. - Nagyon ügyes emberek
                    az ottani mézeskalácsosok, hogy ilyen helyre babákat csinálnak. </p>
				<p>Szuhinka uram vállat vont, és nemigen felelt. </p>
				<p>Mizsonyai tovább évődött. </p>
				<p>- Csak arra vagyok kíváncsi, hogy kinek vette Szuhinka uram ezt a kékszemű
                    mézesbabát. Magának-e, vagy másnak? </p>
				<p>Szuhinka lustán vállat vont. </p>
				<p>- Nekem van otthon feleségem. Mit csinálnék a mézesbabával? </p>
				<p>Látszott rajta, hogy igen nagyon sajnálja, hogy otthon felesége van. </p>
				<p>Riminszkyt lehangolták a Cservenkán hallott hírek. A macska tudja, miért,
                    legjobban azt szerette volna hallani, hogy a lőcsei gyolcsos eltörte közben a
                    lábát. </p>
				<p>Estére érkeztek Primókára, amint Riminszky később megtudta. Szuhinka mindenáron
                    tovább akart utazni, mert holdvilágos éjszaka volt, de fölhagyott szándékával,
                    amikor meghallotta, hogy a napokban errefelé látták csavarogni Jánosikot, a
                    havasi rablót. </p>
				<p>- No, akkor itt maradunk - dörmögte a leánynak -, mert se a portékámat, se téged
                    nem szívesen adlak a Jánosik fogára. </p>
				<p>A leányka a kocsmáros feleségével aludt, míg Szuhinka uram a szekerén maradt, és
                    szokása szerint egész éjjel fütyülgetett. Mondják, hogy álmában éppen úgy
                    fütyült, mint ébren. Így nemigen lehetett sohasem tudni, hogy mikor alszik az
                    élelmes kalmár. </p>
				<p>Hajnalban már útra keltek. A nagy szekér tovagurult a primókai mély hegyi úton. </p>
				<p>A vizsnyai vendégfogadóban, amely körül három országút keresztezi egymást,
                    délfelé érkezett Szuhinka uram a szekerével. Éppen egy csomó lengyel és szepesi
                    gyolcsos tanyázott az ivóban. Vásárokról jöttek, vásárokra mentek: nagy volt a
                    kedvük, a pohár feneke sűrűn kopogott az ivó asztalán. </p>
				<p>Szuhinkának nagyon megörültek. </p>
				<p>A lőcsei gyolcsosnak mindig volt valami vidám tréfa, pajkos bolondság a
                    tüszőjében. Ancsurkát a szekéren hagyta a nagy vasládák között és meghagyta
                    neki, ha egy tejszemű embert lát a szekér körül ólálkodni, akkor lármát csapjon,
                    mert a tejszemű ember senki más, mint a híres Jánosik, vásárosok fosztogatója. </p>
				<p>Mi történt, mi nem történt az ivóban, azt nemigen kell hosszadalmasan elmondani.
                    A lengyel és szepesi gyolcsosok nagyon megörültek egymásnak, ölelkeztek,
                    csókolóztak és iddogáltak. Özvegy Susákné, a fogadó tulajdonosa, egy öles
                    termetű asszonyság, egymás után hordta ki az ivóból a végképpen elázott
                    vendégeket. A színben szalma volt a földre szórva, odafektette az ital
                    legyőzöttjeit. A legutolsók között volt Szuhinka uram is. </p>
				<p>Midőn egy-két óra múlva magához tért, a szekerét megtalálta, de a szekérről
                    hiányzott az aranycipős kisasszonyka. </p>
				<p>Riminszky izgatottan hallgatta a történetet: </p>
				<p>- Nos, elment magától, vagy elvitte valaki? Mit gondolsz, Susákné? </p>
				<p>Susákné a Riminszky arcába nézett: </p>
				<p>- Én eddig nem gondoltam semmit. De most már azt gondolom, hogy aki után ilyen
                    nagyságos úr tudakozódik, mint te vagy, Riminszky úr, annak bízvást lehet
                    aranyból a cipellője sarka. </p>
				<p>- Ne bolondozz - felelt csendesen Riminszky. - Öreg legény vagyok már. Tisztára
                    annyi az egész, hogy megígértem valakinek, hogy nem hagyom el ezt az árva
                    gyereket... Gondolkozz, Susákné, nem bánod meg, hová lehetett az a kisasszonyka? </p>
				<p>A termetes asszonyság összeráncolta a homlokát. </p>
				<p>- Sok ember megfordult itt. Honnan a manóból tudnám én valamennyinek a szándékát?
                    Egyik jó szándékkal van, a másik rossz szándékkal. Még az is meglehet, hogy
                    valaki ellopta a kisasszonyt. Igen értékes kék szeme volt, amint egy pillanatra
                    láttam. Legalábbis annyit ér a szeme, mintha rubintból lett volna. </p>
				<p>Riminszky rosszkedvűen hallgatta ezt a beszédet. </p>
				<p>Estére, amikor Podolinba ért, már olyan haragos volt, hogy kezében maradt a
                    szobájának a kilincse, amidőn oda benyitott. Az öreg Mik, aki gazdája körül
                    forgolódott, felemelte a földről az eltört kilincset, és megnyugtatólag mondta: </p>
				<p>- Nem baj az, nemzetes uram. Reggelre újra a helyén lesz a kilincs. Mégpedig
                    olyanformán lesz a helyén, hogy onnan többé le nem törheted. </p>
				<p>Riminszky a medvebőrre dobta magát, és valami különös ellágyulással nézte az öreg
                    szolgát, aki csizmájába kapaszkodott. </p>
				<p>- Tudod-e, mi történt, öreg Mik? Nyisd ki a füled, öreg! Ellopták a kis
                    Ancsurkát. </p>
				<p>Mik eleresztette a csizmát, és a szája tátva maradt. </p>
				<p>- Kinek kellett a mi Ancsurkánk? - kérdezte nagy megilletődéssel. - Ugyan kinek
                    fájt rá a foga? </p>
				<p>- Mit tudom én - dörmögte Riminszky. - Csak annyi bizonyos, hogy nyoma veszett...
                    Öreg Mik, kedves szolgám, tudnál-e lóra ülni, mint hajdanában? </p>
				<p>- Hogyne, uram, hogyne. </p>
				<p>- Ülj hát lóra. Az éjjel holdvilágos, el nem tévesztheted az utat. Nyargalj
                    Toporcra és keresd fel az öreg Marczinkánét. Ha nála nincsen Ancsurka, akkor már
                    sehol sincs. Akkor már elveszett. Örökre. Elvitte magával valamely lengyel
                    gyolcsos, vagy ellopták a vándorlók. Valaki magával hurcolta, mert hisz szép
                    volt a szeme. </p>
				<p>Az öreg Mik mély felindulással bólongatott fejével: </p>
				<p>- Hallottam magam is valamikor, hogy szép leányokat szokásos ellopni, elhurcolni
                    idegen országokba, ahol eladják őket. Némelyikért annyi kiló aranyat adnak,
                    amennyit nyom. Vajon ez történt volna a mi Ancsurkánkkal is? </p>
				<p>- Ülj lóra, Mik, és járj gyorsan. Köss sarkantyút a csizmádra, hever elég rozsdás
                    sarkantyú a kamarában. </p>
				<p>Az öreg Miknek már nem kellett ismételni a parancsot... </p>
				<p> Hajnalodott, amikor lódobogás hallatszott lenn a piacon. </p>
				<p>Riminszky úr nemigen aludt, gyorsan az ablakhoz lépett, és felnyitotta azt. A
                    holdvilágos térségen nyargalva jött a fehérszakállú Mik, és mögötte a nyeregben
                    ott ült Ancsurka. Hosszú uszályos ruhája lobogott utána, és aranyos cipőjén
                    megreszketett a holdsugár. </p>
				<p>Riminszky úr a következő percben odalenn volt az utcán. Két karjával leemelte
                    Ancsurkát a nyeregből. Szólni nemigen tudott mindjárt. Csak nézte a leány fehér
                    arcát, tündöklő szemét. </p>
				<p>Az öreg Mik a földre zörrent, és nagy komolysággal jelentette: </p>
				<p>- A kisasszonyt Toporcon megtaláltam, és legjobbnak tartottam mindjárt magammal
                    hozni. </p>
				<p>Riminszky úr hálásan veregette meg az öreg Mik hátát. </p>
				<p>- Derék ember vagy, Mik. Mondd, mivel jutalmazzam meg hűségedet? - kérdezte
                    Riminszky úr. </p>
				<p>Mik a csizmája orrára nézett, mintha attól kérne tanácsot. Aztán csendesen
                    mondotta: </p>
				<p>- A zárak és lakatok a házban mind a régiek. Ideje volna már újakkal felcserélni
                    a régi holmikat. </p>
				<p>- Cseréld fel, öreg Mik, annyiszor cseréld, ahányszor akarod. </p>
				<p>- Köszönöm, uram - felelte a vén szolga. </p>
				<p>- Jer, Ancsurka, jer - szólt Riminszky a leányhoz. - Többé soha nem engedlek el
                    magamtól. </p>
				<p>Felvitte az emeletre, és ott a legnagyobb székbe ültette, amely széknek piros
                    bársonyból volt az ülése, és a lábai aranyozott oroszlánkarmokban végződtek, s a
                    legenda szerint eddig benne csupán lengyel vojvodák ültek, nem pedig elveszett
                    és megtalált tót leánykák. </p>
				<p>- Ülj itt, Ancsurka, és ha kedved tartja, soha se is kelj föl innen. Annyi
                    szolgálóleányod lesz, ahány ujjad van, és mindnek te parancsolhatsz. </p>
				<p>Ancsurka tágranyitott szemmel hallgatott. </p>
				<p>- Selyemből, bársonyból lesz a ruhád, és színaranyból a papucsod. Mindent
                    megkapsz, amit szád, szemed kíván. Csak itt kell maradnod mindig. </p>
				<p>Ancsurka azt hitte, hogy álmodik. Lehajtotta a fejét, és titkon megcsípte a
                    karját. Ébren volt, valóság mindaz, amit hallott... </p>
				<p>Későbben Riminszky úr még azt is megkérdezte, hogy hová lett Ancsurka a gyolcsos
                    szekérről. </p>
				<p>- Eluntam várni a gazdát - felelt egyszerűen Ancsurka -, és gyalog folytattam
                    utamat Toporc felé. </p>
				<p>- És nem bántott senki útközben? </p>
				<p>- Bántani nem bántottak. Csak az emberek olyan furcsán néztek reám, mint egy
                    kísértetre. A falusi gyerekek utánam szaladtak, a kutyák megugattak. Marczinkáné
                    egy darabig nem akart beengedni a házba. Be furcsa maskara vagy - mondogatta
                    mindig. Pedig nekem nagyon tetszett a ruhám. </p>
				<p>Még mindig a sárga bársony lovaglóruha volt rajta, amelyet a nizsderi várban
                    viselt. Riminszky úr hallgatva nézte, és nagyon kimelegedett. A következő
                    percben lehajolt, és megcsókolta az Ancsurka kezét. </p>
				<p>Amire Ancsurkának vérvörös lett az arca. </p>
			</div>
			<div type="chapter">
				<head>Tizedik fejezet</head>
				<head>A KÍSÉRTET MEGJELEN </head>
				<p>Aki Podolinban azelőtt ismerte a Riminszky-házat, ugyancsak elbámulhatott, ha
                    útja véletlenül rövid időn belül arra vitte, és az ódon háznak nyomát kereste. </p>
				<p>Mintha mindenestül elnyelte volna a föld a vén portát, ahol hajdanában a “vajdák”
                    laktak, ivással és egyéb nemes időtöltéssel várakozván az időre, amíg vagy itt e
                    földön, vagy a másik világon visszanyerik vajdai méltóságukat. Mert a vajdaság
                    bizonyos volt. Az egyik Riminszky - valamikor - sok pénzt költött arra, hogy
                    valami lázadás-félét csináljon odaát Lengyelországban. A lázadást vérbe
                    fojtották, némely békétlenkedőket fölakasztottak... Riminszky állítólag így
                    szólott volna akkor: </p>
				<p>- Nem baj, barátaim. A másvilágon folytatjuk a háborút. Odaát talán
                    győzedelmeskedik az igazság. </p>
				<p>Megnyugodtak-e ebben azok, akik nyakukban hurokkal lépték át a másvilági ösvényt
                    - nem tudatik. A legendák rendesen elhanyagolják az efféle részletdolgokat. </p>
				<p>Tehát a vajdák régi tanyáját elnyelte a föld, és helyébe egy mosolygó, vidám
                    házikót építettek szorgalmas kezek. Azaz talán a falak megmaradtak, csak a régi
                    színüket váltották föl mással. Azelőtt komor zöldek voltak, most rózsaszínűek
                    lettek. A tetőről leverték a mohos zsindelyt, és helyébe tarka, sokszínű
                    zsindelyt raktak. Az új kapun rézkilincs ragyogott, amelyet egy görbelábú öreg
                    ember sűrűn fényesített. És az ablakokból a zordon vasrácsok helyett vidámságot
                    jelentő világos függönyök nevettek ki. </p>
				<p>Amíg az ódon ház így megifjodott, Riminszky úr se maradt tétlenül. </p>
				<p>Elutazott Podolinból, és mikor visszajött, a szomszédjai is alig ismerték meg. A
                    haja megfeketedett, a bajusza gácsérformájú lett, és az arca piros, mint a
                    rózsa. </p>
				<p>- Ördöngös Riminszkyje - mondogatták a podoliniak. - Néhány esztendőt eltett
                    annak idején az ifjúságából, hogy elővehesse, ha szüksége lesz rá. </p>
				<p>Hová tette Riminszky az ifjú esztendőket, és honnan vette olyan hirtelen elő,
                    arra talán a naiv podoliniakon kívül mindenki tudott volna felelni. Valamely
                    ügyes borbély officinájából vette elő a megtakarított ifjúságot. </p>
				<p>Midőn Ancsurka látogatására ment Lőcsére, ahol egy egész házat bérelt ki a
                    leánynak és öreg nénikéjének, ahonnan majd illendő módon elhozhassa feleségének,
                    négy fehér lovat fogatott a kocsijába, és a bakra zsinóros, kardos huszár ült. </p>
				<p>- A püspök se járhat másképpen, pedig a püspöknek talán még Riminszkynél is több
                    báránya van - mondták a podoliniak. </p>
				<p>Mire Fintor uram, a sánta suszter nyomban megfelelt: </p>
				<p>- A püspöknek lehet több báránya, de nem minden báránynak van gyapja. </p>
				<p>Ami bizony igaz lehet, tekintve a szegény szepesi egyházmegyét. </p>
				<p>Riminszky szakított az európai viselettel. Szárnyas kabátban, kürtőkalapban,
                    lakktopánkában mindenkit láthat Ancsurka. De ugyan van-e Lőcsén olyan valaki,
                    aki zöld szattyáncsizmát hord a lábán, és minden lépésnél finoman muzsikál az
                    ezüstsarkantyú? De még zöld mentét, arannyal gazdagon kihányva, kócsagtollas
                    föveget se hord minden ember. </p>
				<p>Amikor üveges hintóján végigrobogott a kis falukon, a tótok lekapták a
                    kalapjukat. Azt hitték, hogy maga a király jár közöttük, vagy legalábbis annak a
                    helytartója. </p>
				<p>Akik ismerősebbek voltak a dolgokkal, szájukkal csettintve magyarázták: </p>
				<p>- Nem született még olyan tót leány a világon, mint Prihoda Anna. A Szűz Mária
                    vigyázott reá a bölcsőjében, az vezette a kezénél fogva későbben is. Azért nem
                    volt szüksége Prihoda Annának az édesanyjára. Mária azt mondta neki: “Ereggy
                    pihenni, te szegény tót asszony, eleget dolgoztál, kapáltál már; majd én
                    vigyázok az árvádra.” És akire Mária vigyáz, Riminszkyhez adja feleségül. </p>
				<p>Mások nem ebből a szempontból fogták fel a dolgot. </p>
				<p>- Bolond ez a Riminszky, az Isten elvette az eszét. Minek neki Prihoda Anna? Egy
                    egész vármegye minden szép leánya a felesége lehetett volna, ő pedig kiválaszt
                    magának egyet. Majd megunja, majd eldobja... A legszebb bocskorból is rongy lesz
                    valamikor. Hogyan vesz akkor Riminszky új bocskort? </p>
				<p>De hát ezek a beszédek nem jutottak a Riminszky fülébe. Járta üveges hintóján
                    Lőcse és Podolin között az országutat. A mezőkön mindenütt sárga virág nyílott,
                    a réteken sárgaszoknyás tót leányok dolgoztak. Össze lehetett téveszteni a tót
                    leányokat a virágokkal. </p>
				<p>A lőcseiek is nagyon büszkék voltak, hogy olyan igen nagy úr éppen az ő városukat
                    választja ki, hogy onnan asszonyt vigyen. Hiába, jó ízlése van annak a
                    Riminszkynek. Tudja, hogy a lőcsei lányok mind szépek, dolgosak, erkölcsösek.
                    Hogyha a három tulajdonság közül csak egyik is ráragad a kis menyasszonyra -
                    márpedig valamelyik csak ráragad, hisz az odavaló levegőt szívja, meg a vizet
                    issza - Riminszky akkor is boldog ember lehet. </p>
				<p>Az üveges batár sohasem jött üresen. A hintó mögé terjedelmes láda volt csatolva,
                    és a ládában mindig akadt valami ajándék Ancsurkának meg Marczinkánénak. A
                    legszebb ruhákat Ancsurka viselte Lőcsén, a legdrágább kalapjai neki voltak,
                    selyem, bársony, brokát annyi hevert a szobájában, hogy akár boltot rendezhetett
                    volna be belőle. De több esze volt, hogy boltot rendezett volna be, egész nap
                    azon töprengett Marczinkánéval, hogy mit varrjanak ők abból a sok drága
                    kelméből? Később erről is gondoskodott Riminszky úr - mintha csak az Ancsurka
                    gondolatát találta volna ki - három varrónőt beállított a lőcsei házba, azok
                    aztán reggeltől estig egyebet sem tettek, mint varrták, varrták a sok drága
                    kelmét. A varrónők nem fáradtak el, de a kelme sem fogyott el soha. Még az öreg
                    Marczinkánénak is olyan ruhát varrtak a varrónők, hogy amikor a jó asszony
                    először felvette, meg se mert benne mozdulni. Egész nap a karosszékben ült -
                    ülhetett, mert egyéb dolga nem volt - és nagyokat sóhajtott: </p>
				<p>- Istenkém, Istenkém, ki hitte volna? Az egyik Riminszky bocskorokat vett, a
                    másik selyemruhákat. Hát olyan szép vagyok én? Hittem volna valaha, hogy olyan
                    szép vagyok? </p>
				<p>Riminszky - nagyon megszelídült ez a haragos, komor férfiú -, megsimogatta a
                    vénasszonyka kezét: </p>
				<p>- Nagyon szép vagy, nénike! Meglátod, még férjhez is adlak. Csak várj sorodra,
                    egyszer majd férjhez adlak. </p>
				<p>Marczinkáné nevetett: </p>
				<p>- Lehet, lehetséges... Hiszen ha Toporcon ebben a selyemben, bársonyban
                    meglátnának, mindjárt akadna kérőm is. </p>
				<p>Majd elgondolkozva tette hozzá. </p>
				<p>- De lehet, hogy négy is akadna... </p>
				<p>Ancsurka megsimogatta a néni arcát: </p>
				<p>- Talán öt kérőd is akadna, néniké. De azért már ne menj férjhez. </p>
				<p>Riminszky úr a díványon ülve, igen nagyokat nevetett ezeken a bolondságokon.
                    Szívből, igazán nevetett, mintha csiklandozta volna az Ancsurka hangja. </p>
				<p>Történt, hogy Riminszky Lőcséről jövet, késő éjszaka érkezett a podolini határba.
                    A négy fehér ló vígan szántotta az országutat; a huszár a bakon, Riminszky a
                    hintóban csendesen bóbiskolt. </p>
				<p>Amikor a város széléhez értek, ahol hajdanában kapu volt, most pedig rombadőlt
                    bástyák álltak nagy szomorúságban, a lovak hirtelen meghőköltek, a vén kocsis
                    káromkodva rántotta vissza a gyeplőt. </p>
				<p>Riminszky megdörzsölte a szemét. </p>
				<p>A mezőn - a Poprád irányában - fehér árnyék imbolygott tova. </p>
				<p>- Mi az? - kiáltott nyugtalankodva Riminszky. </p>
				<p>A kocsis - régifajta ember volt - megsodorta a bajuszát, és kedvetlenül
                    dörmögött: </p>
				<p>- Valami lelket láttak a lovak. </p>
				<p>Az ostorával a mezők felé mutatott: </p>
				<p>- Ahun megy ni. A füzesek alatt. </p>
				<p>Ekkor Riminszky is látta a fehér, imbolygó árnyékot a folyó felé haladni, mintha
                    hosszú köntösű szellemalak lett volna - a köntös ködből és felhőből -, és
                    öleseket lépett. </p>
				<p>- A macskába! - dörmögött Riminszky. - Hát ez megint miféle babonaság? </p>
				<p>Nemigen volt ideje feleletet adni a kérdésre. A négy ló tovaragadta, és csakhamar
                    hazáig vitte. </p>
				<p>A rózsaszínű, vidám házikó előtt félig öltözötten, nagy felindulás közepette
                    állott az öreg Mik, és a városi bakteroknak magyarázott éppen valamit, akik
                    lámpásaikat lóbálták. </p>
				<p>Riminszky kiugrott a hintóból. </p>
				<p>- Kezét csókolom, nemes nagy uram - kiáltott az öreg Mik lelkendezve. - Csak egy
                    perccel előbb kellett volna jönni... </p>
				<p>Riminszkynek megborzongott a háta. </p>
				<p>- Nos? - kérdezte tétovázva. </p>
				<p>- Alig egy perccel előbb - folytatta az öreg szolga - a kapun bejött valaki, bár
                    a lakat és a zár érintetlen volt. Bejárta a házat, végigment a szobákon. Csupán
                    arra ébredtem fel, hogy lépések kopognak az emeleten, amely lépések senkié.
                    Kapom a lámpást és egy vasrudat - no, mert zsiványokra gyanakodtam -, s a
                    lépcsőn megtántorodtam, mert egy fehérruhás nőszemély a mellembe vágott.
                    Kiáltásomra ide gyűltek ezek a jó emberek. </p>
				<p>Klein Márton éjjeliőr megerősítette az öreg Mik szavait. </p>
				<p>- Éppen a piacon álldogáltunk, az óra egyet ütött, a kapu csendesen felnyílt, és
                    fehér árnyék suhant ki a házból. Társammal, Gavra Pállal, az árnyék után
                    siettünk, de miután lépése nem kopogott a kövezeten, jobbnak véltük
                    visszamaradni. </p>
				<p>Riminszky - nemigen volt valami félős ember - nyugtalanul nézett körül: </p>
				<p>- Részegek vagytok, emberek? - kérdezte, de csupán a maga megnyugtatására. </p>
				<p>Az öreg Mik némán csóválta a fejét, amíg Klein Márton éjjeliőr butykosa nyakát
                    megcsavarva, azt a föld felé fordította. </p>
				<p>- Száraz, uram, mint a “Jánosik kútja”! </p>
				<p>- Mert benned van, huncut - szólt Riminszky. </p>
				<p>Az éjjeliőr tisztelgett alabárdjával: </p>
				<p>- Bennem sincs, jó uram. Szagold meg, légy szíves. </p>
				<p>Kinyitotta a száját, Riminszky odadugta az orrát, majd megcsóválta a fejét: </p>
				<p>- Hm - dünnyögte -, úgy vélem, még ma nem ittál pálinkát. </p>
				<p>Riminszky fölment a szobájába. A sötétes folyosón fázósan nézett körül. </p>
				<p>- Vajon mit akart itt? - dünnyögte magában. </p>
				<p>Alighogy elaludt, nyomban felköltötte az öreg Mik. </p>
				<p>Lovas ember hozott sürgős levelet Riminszkynek. Riminszky felnyitotta a levelet,
                    aztán hátrahőkölt. Megdörzsölte a szemét, aztán újra a levélbe nézett. </p>
				<p>Azt a levelet Komárominé, a nizsderi “várnagy” írta. Röviden tudósította benne
                    Riminszkyt, hogy a nizsderi várúr meghalt. Ha a temetésén ott akar lenni, akkor
                    jöjjön nyomban. </p>
				<p>Tehát ő volt a kísértet! - kiáltotta Riminszky. - Még ki sem hűlt, már elindult
                    kóborló útjára! </p>
				<p>Nyomban felöltözött, és elindult Nizsderre. </p>
				<p>Bezzeg máskor vidáman, jókedvűen szokta megtenni ezt az utat, most a hideg lelte
                    egész úton. Az üveges hintó vitte a kis tót faluba, és a lakosok lekapták a
                    kalapjukat a megye legelső földesurasága előtt. </p>
				<p>A lipovnicai kolostornak valamennyi harangja szólott, amikor Riminszky elhaladt a
                    kolostor előtt. </p>
				<p>- Ez már a nizsderi halottnak szól - gondolta magában Riminszky. </p>
				<p>Megállította a kocsit, és a hintóhoz intette a kapuban gunnyasztó vén frátert. </p>
				<p>- Nos, mit mondanak? Mi baja volt a halottnak? - kérdezte. </p>
				<p>A kapusfráter vállat vont. </p>
				<p>- Még eddig akivel beszéltem, mind azt mondta, hogy beteg sem volt, és a koporsót
                    máris elhozatta Krakkóból. Nagy márványkoporsót hozatott, amelyet tizenkét ló
                    vonszolt ide. A képfaragók három hétig kalapáltak a várudvarban, bevésték a
                    szokásos betűket, figurákat, képeket. Ő meg hallgatta azt a kalapácsolást. Mikor
                    mindennel elkészültek, elküldött a várból mindenkit, csupán csak Pétert, a vak
                    zenészt tűrte meg maga mellett. </p>
				<p>Péter három nap múlva megkondította a lélekharangot a toronyban, ekkor már
                    mindnyájan tudtuk, hogy halott van a nizsderi várban. </p>
				<p>Riminszkynek valami víz nedvesítette meg a szemét. </p>
				<p>- Szegény! Tehát önkezével vetett véget életének? </p>
				<p>A fráter a vállát vonogatta: </p>
				<p>- Ki tudná azt bizonyosan? Hiszen ismered, uram, a dörgést: nemigen eresztenek
                    senkit sem a várba. Rocskay Teofil doktor járt ott csupán. Az a hóbortos se
                    mondott többet: </p>
				<p>- Örökké nem élhet senki. </p>
				<p>Hát már most hogyan lehet ebből kiokosodni? </p>
				<p>- Hát te mit gondolsz, tisztelendő testvér? </p>
				<p>- Én azt gondolom, hogy délután nagy temetésünk lesz, persze a kolostor rendezi a
                    temetést, és utána nagy tort rendelt a halott. </p>
				<p>Riminszky a várnak kanyarodott. A vár éppen olyannak látszott a völgyből, mint
                    máskor. A bástyákon sohasem mutatkozott senki akkoriban sem. A nagy kapu
                    kinyílott, és Riminszky hintaja döngve gördült be az udvarra. </p>
				<p>Az udvar sarkában már összegyülekeztek a falusiak. Ott álltak reggel óta, hogy
                    semmit se mulasszanak el a szertartásból. </p>
				<p>Özvegy Komárominé zokogva csókolt kezet Riminszkynek: </p>
				<p>- Ki hitte volna, nagyságos uram? </p>
				<p>- Szeretném látni a halottat - szólt türelmetlenül a férfi. </p>
				<p>Az udvar sötét hátteréből halk zsolozsma hallatszott. A lipovnicai barátok
                    litániáztak ott a kegyuraság felett. Szálas gyertyák, fáklyák világították meg a
                    kápolnát, de ha háromszor ennyi lett volna, akkor sem lett volna elég világos a
                    földalatti terem. A barátok sűrű ráccsal elkerített részben, csinos
                    bársonyszékeken foglaltak helyet. Félig ébren, félig szundikálva mormogták az
                    imát. A kápolnában senki sem volt. </p>
				<p>Riminszkynek halkan megpendült a sarkantyúja, amikor lassú léptekkel a középen
                    álló koporsó felé közeledett. </p>
				<p>És erre a sarkantyúpendülésre mintha valami halk fuvallat meglobogtatta volna a
                    gyertyákat, és meglebbentette volna a szemfedőt. </p>
				<p>Hatalmas márvány-szarkofágban feküdt a nizsderi várúr. </p>
				<p>Sokkal magasabban feküdt, semhogy valaki elérhette volna. Riminszky felágaskodott
                    és figyelmesen végignézte skarlátpiros középkori öltözetben fekvő halottját.
                    Finoman sodrott aranypáncél volt a melle felett, és hosszú egyenes kard, hüvely
                    nélkül feküdt mellette. (Nem is volna rossz, hogy ha hirtelen fölébredne, és
                    szétütne a koporsó körül a pallossal!) Tollas, aranyozott sisak a fején, és
                    hosszú sarkantyús szattyán-topánka a lábán. Úgy feküdt ott, mint egy középkori
                    ifjú király. Az arca semmit sem változott halálában, csak mintha valami kemény,
                    szigorú vonás rajzolódott volna az ajka mellé. </p>
				<p>- És a halottat senki sem őrzi? - kérdezte Riminszky halkan özvegy Komárominétól.
                    - Fegyveres testőröket kellett volna ideállítani, ahogy az dukál. A halottakra
                    vigyázni szokás. Nem azért, mintha éppen elszöknének - habár már előfordult az
                    is. </p>
				<p>- Az első éjszaka - felelt suttogva Komárominé - két nizsderi legényt állítottam
                    ide meg egy vén embert, aki a legényekre vigyáz. Éjfélkor valamennyien
                    elszöktek, mert az egyik bolond fejjel azt mondta, hogy a halott felnyitotta a
                    szemét és parancsolóan pillantott az ajtó felé. Reggelig nem is nagyon merészelt
                    senki belépni a kápolnába. Főtisztelendő Timóteusz atya volt az első, aki
                    szentelt vízzel a kezében, ide belépett. És Timóteusz atya is megcsóválta a
                    fejét. </p>
				<p>- Siessünk a temetéssel - ajánlotta az atya -, mert a halott visszakívánkozik a
                    földre. </p>
				<p>Riminszky félfüllel hallgatta ezt a babonás asszonyi beszédet. Körüljárta
                    háromszor-négyszer a szarkofágot, de nem vette magának azt a bátorságot, hogy
                    följebb kapaszkodjon a lépcsőkön. Hátha megmozdul az a széles pallos a halott
                    kezében! Riminszkynek is csak egy nyaka volt. </p>
				<p>Amikor a kápolnát elhagyta, az udvaron doktor Rocskay uramba botlott. Megkapta a
                    doktor vállát: </p>
				<p>- Nos, mi a halál oka? - kérdezte Riminszky. Rocskay Teofil kiszabadította magát
                    a Riminszky kezéből. Az ujjával a szívére bökött: </p>
				<p>- Itt volt a baj. De hát vajon miért kérdi Riminszky uram éppen tőlem a halál
                    okát? Kérdje önmagától, és hamarabb kap feleletet. </p>
				<p>Riminszky fejcsóválva nézett a hóbortos doktor után. Az egyenesen a kápolnába
                    ment, és Riminszky csakhamar látta, hogy a barátok valamennyien kiszállingóznak
                    a kápolnából. Később a doktor bezárta a kápolna kapuját, és a kulcsot hosszú
                    kabátjába rejtette. </p>
				<p>Riminszky mint egy alvajáró bolyongott a várban, ahol annyira otthon volt. </p>
				<p>Nagy csodálkozással tapasztalta, hogy azok az ajtók, amelyek valamikor Erzsébet
                    lakosztályába vezettek, mind be vannak falazva. Amikor megkérdezte, hogy kinek
                    az intézkedésére történt ez, azt a választ kapta, hogy ez volt utolsó
                    intézkedése a várúrnak. Akkor már felöltözve feküdt a koporsóban, és hűséges
                    embereitől sorjában elbúcsúzott. Amikor a kőmívesek berakták az ajtókat,
                    ablakokat, a várúr magához intette a vak trombitást. </p>
				<p>- Húzd meg a harangot - mondta neki. A harang megkondult a toronyban, és ezalatt
                    meghalt a nizsderi várúr. </p>
				<p>- Bizonyosan meghalt? - kérdezte önmagától. - Attól a hóbortos asszonytól még az
                    is kitelik, hogy tréfát űz a halálból. </p>
				<p>Dél elmúlt, és a hegyoldalon kanyargó ösvényeket mindig sűrűbb tömegben lepte el
                    a környék népe. </p>
				<p>Sokan még Lengyelországból is eljöttek, ahol hallottak az excentrikus várúrról,
                    aki némelyek állítása szerint férfiú volt, mások pedig azt állították, hogy nő.
                    Ki tudott volna eligazodni a mendemondákon. Csak annyi volt bizonyos, hogy most
                    meghalt a szeretett várúr, és temetése nagy látványossággal van összekötve. </p>
				<p>A várudvaron gyászruhás vitézek sürögtek-forogtak. A lépcsőkön apródok álltak és
                    páncélos, dárdás vitézek segítették le a környékbeli asszonyokról a kacabajkát.
                    Mindezt még az elhunyt várúr rendezte, intézkedvén temetése minden részletéről.
                    A váron kívül már rakták a máglyákat, ahol egész ökröket, bárányokat sütnek a
                    köznépnek. A pincéből szünet nélkül gurítottak fel a boroshordókat a
                    pincemesterek, és a földszinti nagy lovagteremben, amelyet négy óriási oszlop
                    tartott, a szolgálók végtelen abroszokat kezdtek fölteregetni. A konyhában
                    akkora tűz, mint tán a pokolban sem nagyobb, és mindenféle kellemes illatok
                    tekeregtek a levegőben, érdeklődést ébresztve még azokban is, akik jóllakva
                    indultak el hazulról. Hát még mennyire érdeklődtek azok, akiknek gyomruk
                    történetesen üres volt, mint a legtöbb temetéslátogatóé. </p>
				<p>A lipovnicai barátok se húzták a szertartást végtelenig. Elmondtak mindent, amit
                    ilyenkor szokás -, hátul csendesen piszmogott néhány vénasszony és érzékeny
                    lelkű cseléd. </p>
				<p>Riminszky közvetlenül a koporsó mellett állott néhány megyei honoráciorral,
                    földesurasággal, akik idejében tudomást szereztek a temetés órájáról. Megszokott
                    díszruhája volt rajta, csupán a jobbkarján sötétlett egy gyászszalag. </p>
				<p>Úgy állott, hogy pillantása éppen a halott arcát érte. </p>
				<p>Mozdulatlanul, leskelődve figyelte azt az arcot: </p>
				<p>- Nem, Wart Erzsébet - gondolta magában -, nem fogsz túljárni a Riminszky eszén. </p>
				<p>A halott arca meg se mozdult. </p>
				<p>- Ismerem csalafintaságod, Erzsi - gondolta tovább. - Kíváncsi voltál a saját
                    temetésedre, mint már annyi sokan. De engem nem tehetsz bolonddá. </p>
				<p>A papok énekeltek, és a halott csendesen feküdt. </p>
				<p>Egyszerre csak azt veszi észre Riminszky, hogy vagy egy tucat markos ember
                    emelgeti a márványszarkofág több mázsa súlyú fedelét. </p>
				<p>Az óriási márványdarab csendesen himbálózva emelkedik a levegőbe. Rajta
                    márványból faragott vitézi sisak, páncél és kard. </p>
				<p>Emelik-emelik a koporsófedelet, még egy perc és örökre eltűnik az élők elől a
                    nizsderi várúr. </p>
				<p>Riminszky ekkor nem tarthatta tovább vissza megrázó felindulását. </p>
				<p>Egyetlen szökéssel az emelvényen termett, ott ahol a halott feje feküdt
                    bíborpárnán. </p>
				<p>- Erzsébet! - hörögte - ne hagyj itt. </p>
				<p>Mintha valami derűs napsugár röppent volna ebben a pillanatban a halott arcába.
                    De csak egy másodpercig tartott a jég-arc mosolygása. A következő percben
                    zökkenve ereszkedett le a szarkofág födele, örökre eltakarva a nizsderi várurat.
                    Lakatosok nyúltak szerszámaikhoz, és kalapálva zárták le karvastagságú
                    csavarokkal a koporsó födelét. Onnan már nem jöhet vissza, aki odabenn rekedt. </p>
				<p>A gyászoló gyülekezet lassan elhagyta a kápolnát: a gyertyák, fáklyák, tömjén
                    fullasztó levegőjéből sietett mindenki szabadulni. </p>
				<p>Mindenki rangja szerint igazodott. Nem volt semmi zavar. A köznépnek nem jutott
                    eszébe a lovagterembe menni, az urak pedig csak messziről szemlélték az
                    ökörsütést. </p>
				<p>A kiürült kápolnában nem maradt más senki, csak Rocskay Teofilusz doktor. </p>
				<p>A doktor megvárta, amíg a mormoló hangok mindinkább eltávolodtak, aztán
                    nekifogott a munkának. Vésővel és kalapáccsal dolgozott. Annyira sietett
                    munkájával, hogy homlokáról sem volt ideje letörölni a verejtéket. </p>
				<p>A véső a kalapács fáradhatatlan munkájának meglett az a következménye, hogy a
                    szarkofág oldala megmozdult. Csendesen ajtó nyílott a koporsó oldalán és az
                    ajtón először egy pár hosszú sarkantyú, majd a hozzája tartozó skarlátszínű
                    ruházatú vitéz is megjelent. </p>
				<p>Ott állott Wart Erzsébet a kápolna közepén. Vérből, húsból volt, és ép minden
                    porcikája. </p>
				<p>- Köszönöm, doktor úr - szólt kinyújtózkodva. - Nemigen bírtam volna már odabenn
                    egy negyedóráig sem. </p>
				<p>A doktor nem felelt. A kinyitott márványajtót igyekezett visszaállítani helyére a
                    szarkofág oldalán. De mivel egyedül nemigen bírt vele, felkiáltott végtére: </p>
				<p>- Ugyan, nagysád, segíthetne a koporsója elzárásánál! </p>
				<p>Az izmos Erzsébetnek csakhamar sikerült az, amivel a doktor hiába próbálkozott. </p>
				<p>Ott állott a koporsó érintetlen mozdulatlanságban, mintha örök álmára készülne
                    benne valaki. </p>
				<p>Lépések hallatszottak az udvaron. A léptek egyenesen a kápolna felé közeledtek.
                    Wart Erzsébet egyetlen szökkenéssel eltűnt a kápolna hátterében, ahol hosszú
                    bársonyfüggöny takarta el a falat. </p>
				<p>Riminszky jött vissza. A jó úr igen keserves állapotban volt, megszökött a torból
                    és fáradtan ült le a szarkofág lépcsőjére. </p>
				<p>A doktor ügyet sem vetett rá. Jéghideg nyugalommal indult az ajtó felé. </p>
				<p>- Doktor, te kőszív - kiáltotta elkeseredve Riminszky -, maradj itt velem! </p>
				<p>- Dolgom van - felelt Rocskay. </p>
				<p>- A manóba! Az a dolgod van, hogy itt vagyok én, gyógyíts meg. Kinevezlek
                    háziorvosomnak. Tudod, hogy ez nagy hivatal, zsíros, irigyelt... No, gyere, ülj
                    ide és próbálj meggyógyítani. </p>
				<p>A doktor komoly arccal jött vissza. Előbb a pulzusát tapogatta meg Riminszkynek,
                    aztán a szívére nyomta a kezét. </p>
				<p>- Baj van, amice. A masina odabenn ugyanis rendetlenül dolgozik. Jó lesz óvakodni
                    a bortól, szivartól, zsíros pecsenyétől és egyéb gyomorrontó csemegéktől. </p>
				<p>Riminszky dacosan tolta el a doktor kezét: </p>
				<p>- Bolond kend - mormogta komoran. - Mostanában akarok megházasodni, hogyan
                    lehetnék tehát beteg? </p>
				<p>- Nono - ismételte Rocskay. - A masina rendetlenül dolgozik. És az a legnagyobb
                    baj, hogy nincsen olyan cigány, aki ezt meg tudná reparálni, ha elromlott. </p>
				<p>Riminszky begombolta a kabátját. </p>
				<p>- Visszavonom: nem kell ilyen ember háziorvosnak. Menjen a pokolba az úr az
                    ijesztgetésével. Én ugyan nem félek semmitől. </p>
				<p>Rocskay csúfondárosan nevetett: </p>
				<p>- Dehogy is fél. Egy kis szívszorultságtól is jobban fél, mint tizenkét medvétől. </p>
			</div>
			<div type="chapter">
				<head>Tizenegyedik fejezet</head>
				<head>MERRE JÁR A KÍSÉRTET? </head>
				<p>Lenn a völgyi falucskában már hajnalt kukorikoltak a kakasok, a nizsderi várban
                    és a vár alatt még mindig tartott a halotti tor. </p>
				<p>A vár pincéi kifogyhatatlannak látszottak, a pincemesterek fáradhatatlanul
                    gurították fel a hordókat. Új máglyákat raktak, új ökröket húztak nyársra. A
                    konyhán elölről kezdték a sütést-főzést. </p>
				<p>Az utolsó Kavaczky virágkora óta üres volt a nizsderi vár, vendég elkerülte,
                    konyháján csak éppen szokásból raktak tüzet. Most egyszerre fölelevenedni
                    látszott a régi várélet, csakhogy fájdalom, mindenki tudja, hogy nem tart
                    tovább, mint egy-két napig. A csata sebesültjei ekkorára ismét magukhoz térnek,
                    kipihenik, kialusszák magukat még Nizsderen, és ismét olyan csendesség lesz,
                    mint ezelőtt volt. </p>
				<p>Honeczkyék - a híresek -, Lestyenszky Kázmér Gácsországból, Lukai, az eperjesi
                    legátus tartották legtovább a tort. </p>
				<p>A nagy lovagteremből már mindenki elpusztult, a cselédek aludtak, kidőltek, csak
                    az országos korhelyek nem adták be a derekukat. </p>
				<p>Negyedik napon a félhomályos lovagteremben egyszerre különös nesz üti meg az ivók
                    fülét. </p>
				<p>A terem fekete falára ragyogó betűkkel vetette egy láthatatlan kéz: </p>
				<p>- Menjenek kendtek már a pokolba! </p>
				<p>Lukai fölhevülten vágta a földhöz a poharát: </p>
				<p>- Boszorkányság - kiáltotta. - Hamar hozzatok tömjént, majd elfüstölöm én innen
                    az ördögöt, hogy békén mulathassunk. </p>
				<p>A többiek savanyú arcot vágtak. Egyszerre nagyon szolgálatkész lett valamennyi.
                    Mind tömjénért akart menni. </p>
				<p>- Hohó - szólt a legelső, a helyzet magaslatára emelkedve -, az eszme enyém volt,
                    én hozom a tömjént. </p>
				<p>És hosszú lábaival megelőzve a többit, legelsőnek hagyta el a várat. </p>
				<p>Így aztán a legutolsó borozók is elhagyták a nizsderi várat. </p>
				<p>A hatóság a végrendelet iránt érdeklődött, de ekkor előállott Rocskay Teofil, és
                    írásokkal igazolta, hogy a nizsderi vár haszonélvezeti joga az övé. Aztán pedig
                    alapítványé legyen - boldogtalan nők alapítványa. </p>
				<p>Miután Rocskay uram állítását kétségen kívül igazolta, lassan kezdték elfelejteni
                    a hóbortos nizsderi várurat. Utóvégre mit is emlegettek volna rajta oly sokat! </p>
				<p>De a nizsderi várúr nem hagyta magát elfelejteni. Kísértet lett belőle, mint a
                    környéken mondták, és a márványkoporsóból ki-kijött, amikor senki sem várta. </p>
				<p>Legelőször Lipovnica és Cservenka között találkoztak vele az országúton jámbor
                    tót emberek. </p>
				<p>Ugyanaz a ruha volt rajta, amelyben a koporsóban feküdt, a kezében hosszú
                    hegymászóbot, és sietve ment a hegyeknek fölfelé. Igen sürgős dolga lehetett,
                    mert nem fogadta a tótok köszöntését, holott életében igen nyájasan bánt velük. </p>
				<p>Skarlát-ruhás alakja csakhamar eltűnt a hegyoldal fenyőbokrai között. </p>
				<p>A tótok tátott szájjal bámultak utána... Aztán futni kezdtek. Futottak, futottak,
                    talán még most is futnának, ha Cservenkán nem jön velük szembe a szolgabíró
                    kocsija. </p>
				<p>De szembe jött a szolgabíró, és a tótok nyomban előadták neki a dolgot. </p>
				<p>Angyalffy György, az akkori lublói főbíró figyelmesen hallgatta meg tótjait. </p>
				<p>Mellette ült a kocsiban a segédje, annak odaszólt: </p>
				<p>- Mindinkább bonyolódik a dolog. A múlt héten komoly, szavahihető emberektől
                    hallottam ilyesmit, most pedig ezek a jámborok állítják. </p>
				<p>- Tán még meg is mernétek esküdni arra, mit mondtatok? - kérdezte a tótok felé
                    fordulva. </p>
				<p>- Megesküszünk, pan szolgabíró! - felelték egyhangúan a tótok. </p>
				<p>A kísértet pedig nem maradt meg a nizsderi vár környékén. Másfelé is
                    feltünedezett. </p>
				<p>Kóborolt, bolyongott a vidéken; a tótok eleinte rettegtek tőle, mint minden
                    másvilági lénytől, de később csaknem megbarátkoztak vele. Igen jóindulatú,
                    csöndes kísértetnek bizonyult. </p>
				<p>Riminszky néha hallotta a kísértetről szóló híreket, de mert személyesen nem
                    látta, csóválta a fejét, és nevetett az egész dolgon. </p>
				<p>- A tótok képzelődnek. A tótoknak mindig kell valami, hogy foglalkoztassa a
                    fantáziájukat, mert igen fantaszta, álmodozó nép a szláv nép. Egyszer a szentek
                    járnak közöttük emberi alakban, másszor a halottak jönnek vissza. Pedig, akik
                    odalenn vannak, nagyon jó helyen vannak. </p>
				<p>Így beszélt addig Riminszky úr, amíg csak hírből ismerte a dolgot. </p>
				<p>Különben is egyéb ügyei voltak, mint mindenféle bolondos kísértettel vesződni.
                    Közeledett az esküvő napja. Lőcsén éjjel-nappal varrtak a varróleányok.
                    Asztalosok kalapáltak, fúrtak, faragtak a podolini házban is. Az öreg Mik fényes
                    új lakatokat tett fel mindenhová, és naphosszat gyönyörködött a különös
                    závárokban. Néhány kitűnő angol lakathoz jutott gazdája nagylelkűsége folytán,
                    és miután részeire bontotta a lakatokat, meggyőződött arról, hogy azok jobbak
                    minden eddigi ismert lakatnál. </p>
				<p>A podoliniak lassan beletörődtek a dologba, Riminszky megbolondult vénségére;
                    mindenkinek szabad egyszer megbolondulni, egyiknek előbb másiknak később. </p>
				<p>A közvélemény hamar megnyugszik, ha nincs, ami izgassa. Itt pedig
                    megnyugodhatott. A Riminszky menyasszonyáról mindössze annyit tudtak, hogy
                    helyes, finom kisasszonykának nevelték attól a naptól fogva, hogy a
                    Riminszky-házba betette a lábát. Először nyomban piros bocskorkákat kapott; a
                    többinek Fintor uram, a cipész, az elmondhatója, aki halála napjáig emlegeti,
                    hogy milyen kényes volt az egyszerű tót leányka, amikor az első pár cipőhöz
                    mértéket vett a lábáról. </p>
				<p>- Mintha már akkor is a Riminszky jövendőbelije lett volna. </p>
				<p>Az esküvő előtti héten - nyárba hajlott már az idő, és szénaillattal meg
                    juhtúrószaggal volt tele az egész Szepesség -, Riminszky Lőcséről jövet
                    megpihent a toporci határcsárdánál. Talán eszébe sem jut neki megállítani büszke
                    hintaját, ha észre nem veszi, hogy bár éjfélre járt az idő, a csárdában
                    világosság van, és valami reszketeg trombitaszó mormogott az alacsony ablakok
                    mögött. </p>
				<p>Egyszerre - maga sem tudta hogyan -, megkívánt egy ital bort, a rongyos csárda
                    borából, bár otthon aszút ihatott volna; megkívánt egy rongyos vándor muzsikást,
                    és főként szerette volna, még egyszer legénységében, a tenyerével ütögetni a
                    csárda füstös mestergerendáját. </p>
				<p>Ezután úgyis vége - gondolta magában jóleső szomorúsággal -, otthon ülök
                    feleségem szoknyáján. </p>
				<p>(Ilyen lágyan is gondolkozott néha Riminszky úr, bár ezt róla senki sem tételezte
                    volna fel.) </p>
				<p>A négylovas hintó bekanyarodott a csárda kopár udvarára. A huszár leugrott a
                    bakról - hetyke abauji gyerek volt -, és a kardja tokjával megzörgette a kocsma
                    ajtaját. </p>
				<p>- Hé, zsidó - kiáltotta. - Bújj elő! Vörös betűvel írták neked ezt a napot a
                    kalendáriumba, bár semmiféle ünnep nincsen. </p>
				<p>Riminszkynek tetszett az ilyen beszéd. Megsodorta a bajuszát. </p>
				<p>- Csak keményen, Peti fiam. </p>
				<p>A huszár megrugdalta az ajtót, és a csaplár előbújt. Jámbor zsidóember volt, aki
                    a nyavalyás hegyháton csak úgy tudott megmaradni, hogy mind a tíz körmével a
                    rögökbe kapaszkodott. Különben rég elfújta volna valami szél a hegyről - vagy
                    pedig elüldözte volna a nyomorúság. Négyrét hajolt, amikor a hintós uraságot
                    meglátta. Tudta, hogyne tudta volna, hogy ki ez az uraság odabenn a kocsiban.
                    Tán a tetőt is felgyújtotta volna, ha Riminszky éppen azt parancsolja. </p>
				<p>- Ki mulat odabenn? - kérdezte Riminszky szigorúan. - Nem tudod, hogy tilos
                    éjszakának idején devernyálni? </p>
				<p>A zsidó kezét-lábát mozgatta: </p>
				<p>- Könyörgöm, méltóságos úr, csak egy vak muzsikus iszik magában. De aranypénzzel
                    fizet. Valódi jó arannyal. Szegény ember vagyok, esztendőszám nem látok aranyat.
                    Miért ereszteném tovább a jámbor muzsikust, amikor máshol is csak találna
                    csárdát? </p>
				<p>- Nono - dünnyögte Riminszky. - Valami rosszban járó ember lesz ez a te
                    muzsikusod. Majd a szeme közé nézek. </p>
				<p>Kíváncsiságtól ösztökélve nyitott be az ivóba, amelyben egy árva mécses
                    pislogott. A fal mellett a lócán egy bolyhos, fehér ember ült, a lábánál fényes
                    szemű fekete kutyácska. Riminszky nyomban megismerte: </p>
				<p>- Hé, Péter bátya! - kiáltott fel. - Megismered-e a hangom?! Mi szél vetett ide? </p>
				<p>A világtalan ember fölemelkedett a lócáról: </p>
				<p>- Kezedet csókolom, Riminszky uraság. A kutyám vezetett ide, mert most az
                    gondoskodik rólam, mióta árva lettem. </p>
				<p>- Hát az aranyakat is a kutyádtól kapod? </p>
				<p>A vak ember megvakarta a fejét. </p>
				<p>- Jaj, azok az aranyak! Bár már ne volna egy fia se belőlük. Azok az aranyak
                    kergetnek engem, nem hagynak nyugodni békességesen. Mert tudd meg, uram, hogy
                    mikor temetés volt nálunk, valaki egy zacskó pénzt nyomott a markomba, és szó
                    nélkül kitessékelt a várból. Mentem volna magamtól is, mert mit is csináltam
                    volna tovább uraság nélkül? Meghalt az uraság, oda a szolgaság. Hát mentem... </p>
				<p>Amikor Lipovnicára érek, belenyúlok a zacskóba, hogy majd egy kis italt veszek
                    rajta, hát a kocsmáros zsandárt, tolvajt kiált! Itt van egy ember a Jánosik
                    bandájából! kiáltozta legharsányabban. Én pedig megtudtam, hogy a zacskóban
                    csupa aranypénz volt. </p>
				<p>Én se voltam lusta. Látni nem látok ugyan, de a lábam még elég jó. Neki az
                    országútnak, a hegyeknek. Engem bizony ne bántson senki azért, hogy egy zacskó
                    aranypénzem van. </p>
				<p>De uram, nem tudtam nyugodni, nem tudtam aludni, nem tudtam megpihenni. Amerre
                    mentem, ahol megfordultam, mindenütt rablónak, zsiványnak tartottak. Már éppen a
                    Poprádnak akartam menni. Jaj be szépen csalogatott a folyó! A jó sorsom ekkor
                    összehozott egy vak koldussal. Annak két kutyája is volt, amelyik vezette. Velem
                    egy se volt, megvettem tőle az egyik kutyát. </p>
				<p>- Erre rábízhatod magad - mondta a koldus -, ez csak olyan helyre vezet, ahol nem
                    kell zsandártól tartani. Ez a kutya az útszéli árkokat meg a rejtett csárdákat
                    szereti. A másikat azért tartom meg, mert ez meg vásárokra, sokadalmakban szeret
                    kóborolni. Ez a kutya, amit neked adok, eddig csak úgyis kárára volt a
                    mesterségemnek. </p>
				<p>Így jutottam én a toporci csárdába, nemes Riminszky uram. Itt nem csap lármát a
                    csárdás, ha aranypénzzel fizetek neki; mert az aranypénz valódi. - De azért már
                    szeretném, ha egy se volna belőle. </p>
				<p>Riminszky nevetett is, meg a fejét is csóválta ennek a tragikomikus történetnek a
                    hallatára. </p>
				<p>- Hát aztán hol tartod az aranyaidat, hogy eddig el nem vették tőled? </p>
				<p>- Azt nem mondhatom meg, uram - felelt komolyan Péter zenész. - Ha fizetni kell,
                    a kutyám fizet helyettem. A szájából kiejt egy aranypénzt; ami visszajár, azt is
                    szájába veszi. Hány liter bor van fizetni való, kocsmáros? </p>
				<p>- Tizenkettő, tekintetes úr - felelt arcátlan nyugalommal a csárdás. </p>
				<p>- Fizess, Filkó! - szólt a trombitás, és a kis fekete kutya kimászott az asztal
                    alól, s egy kerek aranypénzt ejtett az ivó keményre vert pádimentumára. </p>
				<p>A kocsmáros hamarosan számolt. A kutya szájába vette a visszaadott pénzt, és
                    hallgatva ült vissza vak gazdájához. </p>
				<p>Riminszkyt módfelett mulattatta ez a dolog. Különben is igen jó kedve volt. Igen
                    nagyokat kacagott, és utána mélyen elhallgatott. </p>
				<p>- A macska tudja, mi van ma velem? - mormogta, közelebb húzva székét a trombitás
                    asztalához. - Ma úgy szeretek mindenkit, hogy legjobban szeretném megölelni az
                    egész világot. Téged is, Péter, a kutyádat is, Péter. Fújj egy nótát, öreg,
                    azokból a régiekből, amikor még Kavaczky úr verte a sarkantyús csizmáját a
                    gerendához meg a pádimentumhoz! </p>
				<p>- Kavaczky úr - mormogta az öreg - nagyon jó úr volt. </p>
				<p>A szájához illesztette a vén, horpadt hangszert, és fújni kezdte. Mintha a
                    Kavaczky nevének az említésére megmozdult volna valami láthatatlan
                    verkliszerkezet odabenn a trombitában, a kürtből a Rákóczi dallamai tódultak ki.
                    Fújta az öreg elboruló arccal, Riminszky pedig fejét öklére támasztva hallgatta. </p>
				<p>- Mégiscsak más világ járta - mormogta, mikor a nóta elhallgatott. </p>
				<p>Egy percig a mécses lángjába mélyedt a tekintete, aztán duhajon az asztalra
                    csapott: </p>
				<p>- Egy hordó bort ide, kocsmáros! </p>
				<p>Két perc múlva az ivó közepén állott a bor. Riminszky előparancsolta a legnagyobb
                    ivóedényeket, amelyek a csárdában voltak, kétliteres üvegeket. Az egyiket a
                    trombitás elé állította, a másikból maga ivott. </p>
				<p>- Igyál, Péter... Mintha Kavaczky úrral innál. </p>
				<p>A vak ember felemelte a hatalmas üveget, és le sem tette addig, amíg egy korty
                    maradt benne. A szájával lefelé fordította az üveget, és egy csepp sem jött ki
                    belőle. </p>
				<p>Riminszky nevetett ezen, és habozás nélkül követte a trombitás példáját. </p>
				<p>- Tartsd ide a kezed! - szólt a vén emberre. </p>
				<p>Az üveg száját a Péter tenyerébe fordította. Abban az üvegben sem maradt egy
                    csöpp bor sem. </p>
				<p>A világtalan zenész kifejezéstelen arcára mintha valami rendkívüli öröm szállott
                    volna. </p>
				<p>- Így volt, uram, bizony így volt! - dohogta, mintha életének legkedvesebb
                    emlékei jutottak volna eszébe. - Akkoriban még láttam is egy nagyon keveset.
                    Láttam Kavaczky urat. Nem is bánom, hogy azóta már semmit sem látok. Mi az
                    ördögöt láttam volna? </p>
				<p>Riminszky töltött és ivott. </p>
				<p>Péter egy tapodtat se maradt mögötte. Versenyt ivott Riminszkyvel. </p>
				<p>- Ördögöd van, Péter - mondta egyszer Riminszky, megtörülve verejtékező homlokát.
                    - Másféle ember a helyedben már régen az asztal alatt ülne. </p>
				<p>- Te sem ülsz az asztal alatt, uram! </p>
				<p>Riminszky erre megint dohogott valamit. Az arca már tüzes volt, a szeme vérben
                    forgott. </p>
				<p>- Pedig valamit kérdezni akartam tőled, Péter, most magunkra vagyunk. A kocsis
                    meg a hajdú részeg. Talán ellopják a lovaimat, azt sem bánom most... Semmit sem
                    bánok. Mit ér nekem már az egész világ! </p>
				<p>Újra az asztalra ütött. A kocsmáros betoppant. </p>
				<p>- A legerősebb pálinkádból, szomszéd - parancsolta Riminszky. - Ez a csiger nem
                    nekünk való! Add a hajdúmnak, kocsisomnak. </p>
				<p>A csapláros alázatosan mosolygott. </p>
				<p>- A minap lengyelek jártak erre, és egy nagy butykost itt felejtettek. </p>
				<p>- Ide vele! - harsant fel Riminszky. - A lengyel pálinkában van tűz, van erő, van
                    benne fantázia. A lengyel pálinkától vagy véreset álmodol, mint egy csatatér
                    vagy fehéret, mint egy menyegző. Középút nincs. Én ma fehéret fogok álmodni. </p>
				<p>A világtalan ember erre csak csendesen emelgette magát: </p>
				<p>- Az álmoknak nem parancsolsz, Riminszky úr. </p>
				<p>- De igen. Mindig azt álmodom, amit akarok. Még az apámtól tanultam, hogy este
                    lefekvés előtt csak itallal és asszonnyal szabad foglalkozni. Fájdalom, itt
                    nincs asszony. Mert később arról álmodik az ember. </p>
				<p>- Helyes, helyes - bólongatott a vak ember. - Kár, hogy itt nincs asszony. </p>
				<p>A csapláros a pálinkával a szobába lépett. Lapos, nagy üveg volt az, szalmába,
                    vesszőbe fonva. Ökölnyi ólomfeje volt, és nagy pecsétek lógtak a nyakán, mint
                    valami dekrétumon. </p>
				<p>Riminszky próbálta kibetűzni a pecsétek felírását, de nemigen ment neki. </p>
				<p>- Szaniszló király pincéjéből való, érzem a szagáról - szólt a vak ember. -
                    Kavaczky úr mellett a szagáról tanultam megismerni mindenféle italt. </p>
				<p>- No hát igyunk Szaniszló király égett borából - kiáltott fel Riminszky. </p>
				<p>A trombitás egyre fújta Kavaczky nótáját. Péter bátyó ivott, de lassan-lassan
                    rajta is erőt vett a nehéz pálinka, mint akár Riminszky úron. A trombitát
                    le-letette, nagyokat szuszogott, és olykor beszédeket intézett a kutyájához,
                    mintha legalábbis az öregapjához beszélgetne. A kutya figyelmesen hallgatta a
                    szónoklatot, és bizonyára felelt is volna rája valamit, ha felelni tudott volna. </p>
				<p>Riminszky úr egyszer elérkezettnek látta az időt, hogy megkezdje annak az
                    elmondását, ami egy darab idő óta a begyét nyomta. </p>
				<p>- Péter bátyó - kezdte -, mi már nagyon régen ismerjük egymást. Együtt voltunk
                    rossz napokban, jó napokban. Meg fiatalabb is voltam, meg kend is fiatalabb
                    volt, amikor megismerkedtünk. </p>
				<p>- Akkor még láttam is valamicskét - mormogta a vak ember. - Az arcodra még
                    emlékszem, nemes uram. Nagy, bozontos fekete hajad volt. Nagy bajuszod, mint egy
                    kandúrnak. A szemed fényes, mint a medvéé. Jól mondtam-e? </p>
				<p>- Úgy van, úgy van, Péter bácsi, de még ma sem vagyok sokkal öregebb. A macska
                    tudja, valahogy takarékoskodtam az időmmel. Nincsen olyan ember a határban, akit
                    földhöz ne vágnék; nincsen olyan menyecske, akire ne kacsintanék, ha akarnék. </p>
				<p>- Az a menyecskék dolga - zörgött Péter -, én már nemigen tudok különbséget tenni
                    asszony meg férfi között. </p>
				<p>- Hallgass ide, Péter. Azt kérdezem én tőled, öreg, sok mindent tapasztalt
                    embertől, hogy igazán meghalt-e az, akit mi a nizsderi várban eltemettünk?
                    Halott volt-e az, akit a koporsóba tettünk, vagy pedig élő? Igaz-e, hogy itt
                    kísért a környéken?... </p>
				<p>Péter Riminszky úr felé fordította arcát és nagyot hallgatott. </p>
				<p>- Mit akarsz tudni, nemes uram? - kérdezte csöndesen. </p>
				<p>- Azt, hogy hol van a nizsderi várúr, ha ugyan megvan még valahol a nizsderi
                    várúr? </p>
				<p>A vak ember fölemelte a karját, és Riminszky feje fölött mutatott a szoba
                    hátterébe: </p>
				<p>- Ottan a hátad mögött, nemes uram. </p>
				<p>Riminszky megfordult. Mintha villám érte volna, meredten, mozdulatlanul maradt
                    egy percig. Aztán hörögve fölugrott. </p>
				<p>- Hé, kocsmáros, kocsmáros! - ordította. </p>
				<p>Az alak pedig mozdulatlanul állt. </p>
				<p>Skarlátpiros középkori ruha volt rajta, a fején aranyos sisak, és könyökével arra
                    a hosszú meztelen pallosra támaszkodott, amely olyan volt, mint a régi hóhéroké. </p>
				<p>Nem szólt, csak állott mozdulatlanul, és Riminszkyre függesztette szürke,
                    jéghideg szemét. </p>
				<p>- Eljöttem veled leszámolni, Riminszky - monda mély, zengő hangon. </p>
				<p>Riminszky eltakarta az arcát. Mintha a hideg rázta volna, vacogott a foga. </p>
				<p>A vak trombitás csöndesen kibotorkált a szobából annál a szíjnál fogva, amely a
                    kutyája nyakában volt. </p>
				<p>- Riminszky, tudod mivel tartozom neked, és mivel vagy adósom nekem? </p>
				<p>Riminszky, a nagy bozontos ember szepegve állott a sarokban, mint egy gyerek. </p>
				<p>- A szeretőm voltál, az életem voltál, mindenem voltál és megcsaltál, elhagytál. </p>
				<p>- Amióta ismertél, tudtad, ki vagyok. Asszony, akibe három férfinak a bátorsága,
                    szíve és esze szorult. Senki sem tudta, csak te, hogy gyémánt vagyok, nem pedig
                    sárgolyó. </p>
				<p>- Hóbortos voltam, mert az akartam lenni a kedvedért. Éltem szeszélyeidnek, rabja
                    voltam szenvedélyeidnek - mindened voltam. Mivel fizettél ezért? </p>
				<p>- Elhagytál, megcsaltál. És akiért eldobtad az én gyémánt szívemet, az egy darab
                    sár. Egy kis nőstény macska, amelyet csak véletlenül nem dobtak a folyóba akkor,
                    amidőn a világra jött. </p>
				<p>- Ellöktél, pedig tudtad, hogy nem nyugszom bele, hogy többé ne szeress.
                    Kinevettél és kigúnyoltál, pedig tudtad, hogy inkább tőrt verhettél volna a
                    mellembe, azt is inkább tűrtem volna. Még csak annyiba se vettél, mint egy
                    elkergetett rossz cselédet - az utamat is elfelejtetted kiadni. Csak elmentél,
                    hogy soha többé vissza ne jöjj. </p>
				<p>- Kázmér, az egész életemről számolok most veled. Arról az életemről, amely
                    fiatalságomtól a tied volt. Megölted a kedvesemet, elvetted a vőlegényemet,
                    nyomomban voltál, akármerre bujdostam előled. Végül elhoztál a sziklavárba, és
                    ott elrejtettél a magad számára hétszeres lakatok mögé. </p>
				<p>- Riminszky Kázmér, álmatlan éjjeleken sohasem látod a “diák” kedves, rózsaszínű
                    arcát? Barátod, Kavaczky György nem költ fel néha, hogy a füledbe dörögje: te
                    csalfa, hűtlen, gaz barát? Sohasem látod, hogy mindig mindenkit megcsaltál?
                    Hazug és csalfa voltál. </p>
				<p>- Végül egy gyémánt akadt a kezedbe, amelyet ugyancsak össze akartál zúzni, de a
                    gyémánt erősebb volt a te kemény kezednél is. A gyémánttal nem bírtál... </p>
				<p>- A föld alá mentem, hogy onnan visszajöhessek. </p>
				<p>- Most itt vagyok. Mit gondolsz, Kázmér, miért vártalak meg itt? </p>
				<p>Riminszky lassan leereszkedett egy sarokban levő ládára. Arcára tapasztott kezeit
                    levette és zavarosan, csudálkozva nézett körül. </p>
				<p>- Ó, Erzsébet - suttogta mintegy félálomban. </p>
				<p>A pallos megvillant a skarlátruhás alak kezében. </p>
				<p>- Tudom, hogy nem félsz a haláltól, Riminszky Kázmér. Mitől is félsz te
                    tulajdonképpen? </p>
				<p>- Tőled, te megholt asszony visszatérő árnya. </p>
				<p>- Tőlem se félsz. Hazudsz, nem hiszek neked. Attól a kis nyavalyás macskától
                    félsz csupán, akinek cérnaszálon csüng az élete. </p>
				<p>Riminszky ijedt mozdulatot tett. </p>
				<p>- Ne bántsd az ártatlant. </p>
				<p>A pallos nagyot koppant a földön. </p>
				<p>- Hát a diák nem volt ártatlan? Nem volt fiatal, kedves és szeretetreméltó, és te
                    megölted őt? </p>
				<p>- Kavaczky ölte meg. </p>
				<p>- Hazudsz, hazudsz, Riminszky... Halld, hogy mindent tudok. Halld meg, mielőtt
                    örökre elválnánk, hogy mindig tudtam mindent. A diákot te ölted meg. A kezedben
                    pisztoly volt, amikor Kavaczky Györggyel szembe állítottad az én szerelmesemet.
                    És a te pisztolyod terítette le őt, szegényt. </p>
				<p>Riminszky felhorkant: </p>
				<p>- Nem igaz, nem igaz... </p>
				<p>A kísértet toppantott a lábával. </p>
				<p>- De igaz. Sok esztendő előtt a sors egy bolyongó, csavargó vásári költőt vetett
                    utamba, aki verseit a népnek szavalta, amely röhejjel kísérte. Ennek a félvad
                    állapotban levő csavargónak a neve Schiller volt. Ugyanaz a Schiller, aki tanúja
                    volt a gyilkosságnak... </p>
				<p>Riminszky megtörten mormogta: </p>
				<p>- Mert téged szerettelek. Csupán téged szerettelek... </p>
				<p>- Gyilkoltál, csaltál, raboltál értem. És most elhagysz, eldobsz, elfelejtesz. Ó,
                    Riminszky, ha tudnád, hogy mennyit szenvedek! Jer ide és mondd, hogy még mindig
                    szeretsz. Jöjj és csókolj meg. Mondd, hogy az enyém vagy, csupán az enyém
                    vagy... </p>
				<p>Riminszky fölemelkedett, és tétovázva közeledett. </p>
				<p>A kísértet kitárta karját. </p>
				<p>- Az ajkamat csókold meg. Jöjj, Riminszky, jöjj. </p>
				<p>A férfi már ott állott a kísértet előtt. Annak vészes, őrjítő tűz lángolt a
                    szemében. </p>
				<p>- Jöjj, jöjj - sóhajtotta, és Riminszky ebben a percben arccal bukott a földre. </p>
				<p>Az üveges hintó robogott a podolini úton a négy fehér lóval. Benne Riminszky úr
                    ült, és fejét hátrahajtotta. A nyári hajnal fölébredt a hegyek fölött, és az út
                    mentén a virágok felemelték fejüket. Repült a fogat, előtte a négy fehér lóval.
                    És benn mozdulatlanul ült a díszruhás férfi. </p>
				<p>A podolini ház előtt megállott a hintó. Benn mély kondulás, és a kapu feltárult.
                    Az öreg Mik kacskaringós lábain sietve üget az udvar fenekéről. Kinyitja az
                    udvar ajtaját. </p>
				<p>- Uram, nemes jó uram!... - kiáltja tele tüdőből. </p>
				<p>De Riminszky nem mozdul. </p>
				<p>Az öreg Mik rázza jéghideg kezét, de mindhiába rázza. Odabenn nem mozdul
                    Riminszky úr - többé már sohasem mozdul. Holtan jött haza a menyasszonyától. </p>
			</div>
			<div type="chapter">
				<head>Tizenkettedik fejezet</head>
				<head>ANCSURKA </head>
				<p>Podolinban mást nem mondtak, mint csupán azt, Riminszky urat is utolérte az, amit
                    ő olyan nagyon keresett. Hisz emberi számítás szerint nemigen lehet az ifjúságot
                    és lenge szerelmet visszavarázsolni. Azon szerelmet, mely dalra nyitja fel az
                    ajkakat, és a szíveket megdobogtatja... </p>
				<p>Riminszky urat csendesen eltemették; más nem sírt utána, mint az öreg Mik, akinek
                    utóvégre volt mit siratni régi gazdáján. </p>
				<p>Riminszky úrral nem sokat komédiáztak. Szépen betették a föld alá, ahová való
                    volt, és erre nyomban elcsendesedett volt minden. </p>
				<p>... Lőcsén pedig varrták, varrták a menyasszonyi ruhát. Már készen volt minden az
                    utolsó öltésig, és a templomokban hosszan harangoztak a nagyságos Riminszky úr
                    tiszteletére, amikor híre futamodott, hogy a menyasszony árva. A kis Ancsurka
                    szerelem nélkül maradt, mint a fiatal rózsafa, amelyről minden virágot letépnek. </p>
				<p>Riminszky úr már halott volt, és Mik az ajtókat csupán abból a szempontból zárta
                    be, amely szempont neki a legkedvezőbb volt. Tudniillik, szerelem
                    szempontjából... </p>
				<p>Ancsurka nagyon búslakodott, Marczinkáné még nagyobbakat búsult, és Lőcse
                    városában sem igen akadt senki, aki örült volna a Riminszky úr váratlan
                    halálának. </p>
				<p>Hisz a legnagyobb úr utazott el innen a Riminszky Kázmér alakjában... el az egész
                    Szepességből! </p>
				<p>És mikor már magas domb állott a podolini temetőben, amely domb fölött fekete
                    fakereszt jelölte a Riminszky másvilági helyét - történt, hogy Prihoda Anna
                    elérte azt a szabadságot, amely után életében vágyakozott. </p>
				<p>A nizsderi vár némán, mozdulatlanul nézi magát a hegytetőről a Poprád rohanó
                    vizében. </p>
				<p>Néma a vár és környéke kihalt. A nagy kaput sohasem bocsátják le, és a bástyák
                    fölött nem kanyarog a kémény füstje. A hegy lábánál fekvő rongyos falucskában
                    úgy tudják, hogy odafent nem lakik senki. Rocskay doktor, a vár gondozója minden
                    harmadik hónapban megjelenik, és megnézi a gyermekfej nagyságú lakatokat. </p>
				<p>És a várban néha mégis hárfapengés hallik csöndes éjszakákon, pásztorok, kóborlók
                    hallgatják a vár körül a különös zenét, amíg az csöndesen el nem szunnyad az
                    éjszakában </p>
				<p>- A kísértet jár odafönn - vélik a nizsderiek, és nem törődnek a dologgal. A
                    kísértet tehet, amit akar, senki sem áll útjában. Igen csöndes, jó magaviseletű
                    kísértet, mintha csak a tótok megjutalmazására vándorolt volna erre a vidékre.
                    Hiába, a nizsderieknek szerencséjük van! </p>
				<p>A hegyeken elterülő nagy, néma erdőségekben, sötét völgyekben, alkonyi órákban
                    néha szembe találkoznak a skarlátruhás kísértettel, amint lehajtott fejjel,
                    bánatba merülve kóborol, mintha örökkön-örökké valamit keresne, amit soha meg
                    nem találhat. </p>
				<p>Ha zivatar orgonáz a hegyek között, és a mennykő belecsapkod a hegyormokba, sudár
                    fenyőszálakba - a kísértet künn jár az égiháború közepette a szabadban.
                    Meg-megáll a hegyormokon, és hosszan hallgatja az égi dördüléseket, belemereszti
                    szemét a villámok vakító fényébe. </p>
				<p>Az eget beírják a kék, tüzes vonalak, fölszántják a látóhatárt, mintha megvadult
                    paripák tüzét ragadnák tova az ismeretlen országokba - elhallik a moraj, a nehéz
                    égi szekerek tovazörögnek országutakon, a kísértet pedig áll merőn valamely
                    sziklacsúcson, s szemét az égre veti. </p>
				<p>A tótok keresztet vetve nézik a skarlátpiros alakot, s dehogy is mernének a
                    közelébe menni. Pedig mindenki tudja a környéken, hogy a kísértet senkit sem
                    bánt. Sőt aranypénzeket dobál néha a hegytetőről a völgyben elhaladó vándor
                    lábához. Az aranypénz éppen úgy cseng, mintha valódi volna - pedig hát macskát
                    valódi, gondolják a tótok. </p>
				<p>A Kárpátok földet rengető, egetverő zivataraiban a régi vár megkopott. Persze,
                    nem volt senki, aki új zsindelyt tett volna a régi helyébe, a falat nem
                    vakolták, és a nagy kövek eresztékeibe belopódzott a víz. Ezeken a csöndes,
                    ártatlan vízcsöppeken már sokszor beköltözött a romlás régi, örök időkre szánt
                    épületekbe. Mintha a vízcsöppeknek egyéb gondjuk sem volna, mint a múlandóságra
                    oktatni a köveket. S a nagy kövek megmozdultak, tovább csusszantak helyükből,
                    és ha a gyík kidugta zöld fejecskéjét az északi bástya repedései közül, ijedten
                    láthatta fényes szemével, hogy a bástya csaknem a meredély szélére csusszant
                    már. A bástya felső része mintha előremászott volna, és a húszöles mélységbe
                    pillant alá. Vajon mi történik odalenn? kérdik tán magukban a nagy kövek,
                    amelyeket évszázadok előtt fölcipeltek. </p>
				<p>Ennek a kiugró bástyának a tetején látták legtöbbször a kísérletet. Néha,
                    különösen olyan éjszakákon, amikor a hegyek hátát csillámló lepellel borította
                    be a holdfény, ősz hajú fenyőfák álldogáltak a hegyoldalakban, és a denevérek
                    ezüstfelhőkön utaztak tovább a dolgaik után - néha napokig állt vagy ült
                    mozdulatlanul az ezüstruhás kísértet odafönn a bástyafokon. </p>
				<p>Ilyenkor kíváncsi emberek annyira megközelítették, hogy még azt is látták, hogy
                    hamuszürke szemében olyan mélységes mély bánat lakik, hogy az már a bánatnál is
                    több... Persze, amint a kísértet észrevette, hogy leskelődnek reá, nyomtalanul
                    eltűnt. Mintha a föld nyelte volna el; a bástyák, a sziklák. De hiszen azért
                    volt kísértet! </p>
				<p> Egy havas novemberi éjjelen, amikor a hegyek között éles szél süvöltözött, és a
                    fenyőfák dideregve csapkodtak kopasz gallyaikkal, azon a mély hegyi úton, amely
                    a nizsderi várnak kanyarodott, egy bozontos fejű vak ember bandukolt, kezében
                    szíjat tartva, amely egy kis fekete kutya nyakába volt erősítve. A vén ember
                    elveszítette valahol a kalapját, a haját szétzilálta a szél, mintha egy csomó
                    fehérszárnyú madár röpködne az öreg fej körül. </p>
				<p>Ment az öreg, mendegélt a kegyetlen éjszakában és a kutyájával beszélgetett: </p>
				<p>- Filkó, nézz jól körül, nem látod valahol a bizonyos kísértetet? Egy hónapja
                    jövünk már, ugye, Filkó, amikor hírét hallottuk a nizsderi kísértetnek. A kürtöt
                    a hátunkra kötöttük és elindultunk. Jöttünk, jöttünk… </p>
				<p>Filkó letelepedett az út közepére, és ez annyit jelentett, hogy a gazdája fáradt.
                    Pihenni kell neki. </p>
				<p>Az öregember kifújta magát, és a hajába kapaszkodott. </p>
				<p>- Jaj, be hideg csókjai vannak az éjnek! Ez a novemberi hó még nem az igazi,
                    becsületes hó. Ez csak olyan, mint az agg ember szerelme: több benne a
                    könnycsepp, mint a mosoly. Vízzé válik nyomban. Ugye, Filkó, jobb volna odabenn
                    ülni valamely csárda ivójában, és mással csókolózni, mint az éjjellel. A borral
                    csókolózni, Filkó, öreg Filkó? </p>
				<p>Megsimogatta a kutyát, és ellágyulva dörmögte: </p>
				<p>- Semmit sem vethetünk egymás szemére, Filkó; egyforma korhelyek vagyunk. Addig
                    még csak nem is tudtuk magunkat jóformán kialudni, amíg az utolsó arany el nem
                    gurult a nizsderi örökségből. Bezzeg azóta alszunk bőven, öreg Filkó. </p>
				<p>A kutya megindult, és a vak ember a nyomában. </p>
				<p>- A helikont se fújjuk másnak, csak a magunk mulattatására, Filkó - sóhajtotta. -
                    Az ivókban azóta se ülnek olyan sokáig a fuvarosok, mint amikor Péter bátyó
                    táncolt ott. Ültek, és néztek bennünket, vén Filkó, mert senki úgy nem tudott
                    mulatni, mint mi. Most pedig, mert minden elfogyott, jövünk Nizsderre, és
                    keressük a kísértetet, aki aranyakat szokott a völgybe dobni. Ha az aranyakról
                    nem hallottunk volna, tettünk volna egy lépést is, öreg Filkó? Ugye, nem, vén
                    kutya?... De hát hallottunk az aranyakról. Ez a nizsderi várúrra vall, gondoltam
                    magamban. Te meg azt mondtad, Filkó, hogy a nizsderi várúr még kísértet korában
                    sem feledkezhet meg teljesen régi öreg szolgájáról. Hátha ad újból azokból az
                    aranyakból? Nem látod sehol a kísértetet, Filkó? </p>
				<p>Odafönn jártak a várban, a bástya alatt... A kutya vonított, és a vak ember
                    hallgatózva állott mögötte. </p>
				<p>- Jár itt valaki? - kérdezte és megfordult, mintha lépéseket hallott volna. </p>
				<p>De szavára nem felelt senki, csak a szél süvöltött tova a falak között. </p>
				<p>Tapogatózva ment előre, amíg olyan helyet talált, ahol nem érezte a kegyetlen
                    szelet. Itt leheveredett a földre, és kutyáját simogatva, halkan beszélt hozzá:
                    - Néha azt hiszem, Filkó, hogy te nem vagy más, mint az öreg Poprád, az én régi
                    barátom. Vagy legalábbis Poprádnak a fia... Itt éltünk sokáig ezek között a
                    falak között. Voltak víg és szomorú napok; néha daloltunk, máskor búsultunk, de
                    mindig csak megvoltunk valahogyan. De most sehogyan sem vagyunk. </p>
				<p>- Előbb, legelőbb elment Kavaczky úr. Semmi baja sem volt, mégis itt hagyta a
                    hordókat és a régi üvegeket. Azután jött a kisasszony, akinek néha sarkantyús
                    csizma volt a lábán, máskor pillangós papucs. Itt járt a kisasszony a derék
                    Riminszky úrral; suttogtak, csókolóztak - azután ők is elmentek. Csak a vén
                    trombitás, Péter bátyó maradt itt, pedig ő volt mindnyájuk között a legöregebb.
                    Hallod-e, Filkó? Péter bátyó volt a legöregebb, és ő maradt itt legtovább... </p>
				<p>A szél dúdolt a falak fölött, és a vén trombitás lehajtotta a fejét. Egyszerre
                    összerázkódott. Hideg kéz érintette meg s érezte, hogy valaki megállott előtte:
                    - Te vagy az, Péter? - kérdezte egy mély hang. - Hogyan kerültél ide? </p>
				<p>Péter kinyújtotta a karját: </p>
				<p>- Az aranyak elfogytak, eljött vissza az öreg Péter, mert máshol nem tud lenni,
                    csak ebben a várban. Vagy élni, vagy meghalni, de mindig itt lenni, ahol
                    Kavaczky úr lakott valamikor. </p>
				<p>A szél zúgva vágta a havat az udvar mélyére, a hideg kéz megszorította a Péter
                    kezét. </p>
				<p>- Én sem tudok innen elmenni, se életemben, se halálomban. Tudod-e, hogy ki
                    vagyok én? Én a kísértet vagyok. </p>
				<p>A vak ember felelt: </p>
				<p>- Mintha látnálak, asszonyom. Piros ruhád van és bánatos szemed. Itt állsz
                    előttem, és nagyon szomorú vagy. Mint egykor a toporci határcsárdában megálltál
                    Riminszky úr háta mögött - de Riminszky úr most nincs itt. </p>
				<p>- Ő meghalt igazán. Péter bátyó. Véle nem tréfált a halál, mint velem. Elment,
                    hogy többé vissza ne jöjjön. Hiába keresem mindenfelé, meg nem találhatom. Lenn
                    fekszik mélyen a föld alatt, karja összefonva, és fölötte bánatosan suhan el a
                    szél. Egyedül vagyok, senkim sincsen... Péter bátyó, maradj itt velem, nálam...
                    Úgy sem lelheted föl máshol a helyed. </p>
				<p>Péter intett galambősz fejével. </p>
				<p>- Itt maradok. </p>
				<p>A kéz megszorította a kezét: </p>
				<p>- Itt maradsz, és mindig arról fogunk beszélgetni, hogy milyen volt Kavaczky
                    György, milyen volt Riminszky Kázmér. Ezekről a nagy jó urakról fogunk mindig,
                    mindig gondolkodni... Itt maradsz, Péter bátyó, hogy néha megszólaltasd a
                    trombitádat? Ha ezeknek a nagy jó uraknak névnapjuk vagyon. </p>
				<p>- Ha névnapjuk vagyon - felelt Péter. </p>
				<p>A kísértet megfogta az öreg Péter kezét, és bevezette a várba a rejtett úton. </p>
				<p> Ebben az időben Toporcon egy régen holtnak vélt férfiú házat és földbirtokot
                    vásárolt. A jó Prihoda János tért vissza Amerikából tizenöt esztendei távollét
                    után, és csinos vagyonkát hozott a tengeren túlról. Föltalálta Ancsurkát, és
                    nagyon boldog volt a vén tót ember. Mister Prihoda, ahogyan Toporcon nevezték.
                    Kinevelődött az új világban. Fényes csizmát hordott és mindennap borotválkozott.
                    Előkelőbb férfiú nemigen akadt nála Toporcon, míg leánya, akinek Riminszky úr
                    föltalált végrendeletében egész vagyonát hagyományozta, a Szepesség
                    leggazdagabb leányzója volt. A podolini házban ott maradt az öreg Mik és hozzá
                    költözött Marczinkáné, míg Ancsurka apjával, az előkelő misterrel nagyobb
                    utazást tett, hogy elfelejtse Riminszky urat, a nizsderi várat és a többi
                    szomorúságot. </p>
				<p>Mister Prihoda a világlátott ember gyakorlottságával tette meg az előkészületeket
                    az elutazáshoz, és fényes csizmái úgy nyikorogtak a podolini kövezeten, mint
                    egy grófé. Általában igen büszke volt az amerikai gentleman, és még a
                    főszolgabíró is kezet fogott vele. Fájdalom, Korinszky, a toporci kovács már nem
                    élt akkor s így elesett azon nagy megelégedettségtől, amelyet érezhetett volna,
                    hogy jóslata beteljesedett. </p>
				<p>Utazott Ancsurka virágok között rózsás tavaszi tájak felé... A podoliniak még
                    látták rózsás arcát, tündöklő kék szemét és szőke fejét, amely fölé a sors
                    áldólag terjesztette karjait. Utazott messze országokba, és sokáig nem
                    hallatszott felőle hír. </p>
				<p>Egyszer aztán híre támadt, hogy Ancsurka férjhez ment. Valahol a Riviérán érte
                    utol Hymen aranyos szárnyaival, bizonyos Angyalffy Gábor nevű lublói úriember
                    volt az a szerencsés, akit Ancsurka kezével boldogított. Ennek az Angyalffy
                    Gábornak az édesatyja volt az, aki sok esztendő előtt a toporci országúton
                    szánkójába vette az elárvult, világnak indult tót leánykát. Vitte, vitte
                    Ancsurkát a szánkó az ismeretlen jövő felé a podolini országúton. S immár
                    elérkezvén az ismeretlen országba, a jövő kitárult előtte, és kezét nyújtotta
                    azon kedves fiatal lublói embernek, aki hazai tót nyelven vallott neki
                    szerelmet. </p>
				<p>Az esküvőt a vén lipovnicai kolostorban tartották meg, és az öreg barátok nagyon
                    örvendeztek, hogy kolostorukat ilyen kitüntetés érte. Ott volt a Szepesség
                    apraja-nagyja. Eljöttek a toporciak hosszú szekereiken, és eljöttek a lublóiak,
                    még Lengyelországból is eljött néhány úriember, mint ahogy a nevezetes
                    névnapokra, temetésekre és esküvőkre el szoktak jönni. </p>
				<p>Mister Prihoda igen komolyan fogadta az urak üdvözlését, gratulálását: </p>
				<p>- Tudtam én mindig - szólt határozott hangon -, hogy kincsem van a leányomban.
                    Csakis miatta jöttem vissza szabad Amerikából. </p>
				<p>A násznép között ott volt egy öreg vak ember trombitával a hátán, és egy kis
                    fekete kutyával előtte. A szertartás után ő is előre furakodott a tömegben, és a
                    templomajtónál elébe is került a boldog párnak. </p>
				<p>- Péter bátyó - kiáltott föl boldogan Ancsurka. - Maga is eljött? Be jól tette,
                    hogy nem felejtett el. </p>
				<p>- Mit akar az öreg gentleman? - kérdezte mr. Prihoda. </p>
				<p>- Nizsderről jövök. A nizsderi halottaktól hozok üdvözletet - mormogta Péter
                    bátyó. - És ezt a kis ajándékot. </p>
				<p>Ragyogó gyűrűt vett elő tüszőjéből és átnyújtotta. </p>
				<p>Ancsurka kissé elsápadt. Megösmerte a gyűrűt. Wart Erzsébet ujján viselte azt
                    akkor, amikor ő a nizsderi várban szolgált. </p>
				<p>- Köszönöm - felelt remegő hangon. - Tiszteltetem a nizsderi halottakat. </p>
				<p>Péter bátyó eltűnt a tömegben. Hiába keresték később, nem tudták megtalálni a vak
                    embert. </p>
				<p> Ancsurka nagyon boldog asszony lett. A podolini Riminszky-házból már gyermekek
                    vidám kiáltozása hallatszott, az öreg Mik mindig újabb és újabb
                    Angyalffy-csemetéket hordott a hátán, és sötét éjszakákon a piacon a ház előtt
                    gyakran látták a kísértetet üldögélni egy kőpadon. Ott ült skarlátpiros
                    ruhájában, és szemét figyelve függesztette a Riminszky-házra. Néha rátörtek a
                    buzgó éjjeliőrök, és a város kapujáig kergették, de napok múlva újra
                    visszajött... Sok mindenféle legenda keringett erről az eltűnő és visszatérő
                    kísértetről. Némelyek határozottan állították, hogy a kísértet senki más, mint
                    az egykori várasszony, Wart Erzsébet. De hiszen Wart Erzsébet meghalt, vetették
                    ellen mások. Ki tudna eligazodni a legendákon? </p>
				<p>A regényt írtam 1900-ban. </p>
			</div>
		</body>
	</text>
</TEI>